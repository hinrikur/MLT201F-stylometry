Bandaríska stórblaðið New York Times kynnti á dögunum þær bækur sem ritstjórn þess þóttu skara framúr á árinu , hundrað bækur alls , skáldverk , ljóðabækur og bækur almenns eðlis , en einnig birti blaðið lista yfir eftirtektarverðar barnabækur .
Í framhaldi af þessu birtist svo listi yfir tíu bestu bækur ársins að mati ritstjórnar , skáldverk og sannsöguleg .
Athygli vekur að sjö bókanna eru eftir konur , ekki nema fimm þeirra eftir bandaríska höfunda og þrjár þeirra þýddar , en bækurnar tvær sem skipa efstu sætin eru annars vegar þýdd skáldsaga frá 1987 og hin smásögur eftir áður óþekktan höfund sem lést fyrir áratug .
The Door eftir Magda Szabo er bók ársins að mati New York Times , en bókin segir frá sambandi rithöfundar við konu sem þrífur heimili hennar .
A Manual for Cleaning Women heitir smásagnasafn Lucia Berlin , en er hún lést 2004 lét hún eftir sig talsvert safn smásagna sem höfðu margar birst en þá í tímaritum með takmarkaða útbreiðslu eða bókum sem gefnar voru út í litlu upplagi .
Outline eftir Rachel Cusk byggist á samtölum sem ónefnd söguhetja á við fólk sem hún hittir á ferðalagi um Grikkland , en sögukona leggur ekkert til málanna , hún hlustar .
The Sellout eftir Paul Beatty er gamansaga sem segir frá því þegar ungur blökkumaður tekst á hendur að aðgreina kynþætti í hverfisskólanum og eins að taka upp þrælahald á heimili sínu .
The Story of the Lost Child er fjórða bókin í röð Napólíbóka Elenu Ferrante , en fyrsta bókin kom út á íslensku í haust og sú næsta er væntanleg eftir áramót .
Between the World and Me eftir Ta-Nehisi Coates er bréf sem Coates skrifaði til sonar síns þar sem hann rekur þá erfiðleika sem húðlitur hans hefur skapað honum í bandarísku samfélagi .
Þessi bók vakti mikið umtal og deilur vestan hafs á árinu .
Empire of Cotton eftir Sven Beckert segir sögu baðmullar og baðmullarræktar sem byggðist ekki síst á þjáningum milljóna þræla og fátækra leiguliða , um leið og hún lagði grunn að velsæld og veldi Bandaríkjanna .
H Is for Hawk eftir Helen Macdonald er sjálfsævisöguleg frásögn af því er Macdonald glímdi við sorg efir fráfall föður síns og leitaði sér fróunar í þjálfun á gáshauk .
The Invention of Nature eftir Andrea Wulf segir frá vísindamanninum og fjölfræðingnum Alexander von Humboldt ( 1769-1859 ) og kenningum hans sem margar hafa staðist tímans tönn .
One of Us eftir Asne Seierstad fjallar um það hvað kom Anders Behring Breivik til að fremja fjöldamorðin á Útey sumarið 2011 til að mótmæla fjölmenningu , kvenréttindum og íslam .
