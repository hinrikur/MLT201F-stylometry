Það var mjög lítið rætt um Hrólf langafa minn heima þegar ég var krakki .
Ég er fædd 1940 , sem var ekki mjög langt frá þessum tíma og hvort fólk skammaðist sín fyrir að hann hefði verið niðursetningur og því ekki viljað tala um hann veit ég hreinlega ekki .
Það var ekki fyrr en við í fjórða ættlið frá honum fengum virkilega áhuga á því hvernig líf hans hefði verið .
Ég ákvað þá að reyna að afla mér gagna og skrifa um langafa ; mér fannst það alveg þess virði , " segir Iðunn Steinsdóttir rithöfundur um nýja bók sína , Hrólfs sögu , sem fjallar um langafa hennar , sveitarómaga og síðar vinnumann á ýmsum bæjum norðanlands í lok 19. aldar .
Hrólfs saga hefur verið býsna lengi í smíðum .
" Ég held við hjónin höfum verið byrjuð fyrir aldamót .
Björn minn [ Friðfinnsson , sem lést 2012 ] var mjög áhugasamur um söguna , við keyrðum um allan Eyjafjörð til að skoða aðstæður og ég vildi vera viss um að hafa öll nöfn á bæjunum rétt , " segir Iðunn .
" Fólkið og samskipti þess er hins vegar minn skáldskapur , ég las mér mikið til um hvernig lífið var á þessum tíma til að hafa allt sannferðugt en hryggjarstykkið í sögunni er samt það hvernig hann er sendur frá bæ á bæ og það hafði ég allt saman upp úr prestþjónustubókum .
" Iðunn segir ekki hafa verið erfiðara að skrifa þessa bók en aðrar , þó að það hafi tekið langan tíma og umfjöllunarefnið hafi verið sérstakt , " en ef maður vill skrifa bók og nota heimildir um ákveðinn tíma og hafa allt sem réttast er það mikil vinna .
Ég sat ekki í 15 ár og skrifaði þessa bók , það voru aðrar inn á milli , en ég var alltaf að smásafna efni og láta mér detta eitthvað í hug .
Þegar ég skilaði handritinu upphaflega fannst útgefandanum farið of fljótt yfir sögu í seinni hluta bókarinnar , þegar Hrólfur er orðinn fullorðinn og er á hinum ýmsu bæjum , og spurði hvort ég gæti ekki bætt einhverju við .
Ég fór þá að gúggla og fann ýmislegt í tímaritum frá því á milli 1880 og 90 sem ég gat notað , til dæmis gjörningaveðrið í Hrísey og fleira .
Það var mjög skemmtilegt og margt sem kom mér algjörlega á óvart þegar ég fór að skoða heimildir frá þeim tíma .
" Lífið var sannarlega ekki alltaf dans á rósum hjá fólki sem bar þann ógeðfellda titil sveitarómagi .
" Ég las um það í bókum að stundum var farið skelfilega með niðursetninga á þessum tíma en vildi ekki hafa of mikið af því í bókinni af því mér fannst það svo andstyggilegt .
" Sérlega illa er farið með Hrólf á einum bæ í Eyjafirði í sögunni .
Iðunn segist hafa athugað sérstaklega hverjir byggju þar nú og hvort þeir væru skyldir því fólki sem bjó á bænum í tíð Hrólfs .
" Það er alls óskylt enda vil ég ekki styggja neinn með bókinni .
" Það þjóðfélag sem lýst er í Hrólfs sögu er ótrúlega ólíkt því sem Íslendingar þekkja í dag , þó ekki sé sérlega langt síðan þetta var .
" Já , þjóðfélagið er ólíkt , sem betur .
Ég held að töluvert hafi verið um svona meðferð á fólki eitthvað fram á 20. öldina , að börn hafi verið rifin af foreldrum sínum og vistuð annars staðar , við mjög misjafnar aðstæður .
Ég hef verið að lesa úr bókinni minni undanfarið , aðallega fyrir eldri borgara , og hef heyrt endalausar sögur frá því fólki um afa þess og ömmur sem hafi lent í svona löguðu .
Mér finnst gott mál að vekja athygli á þessu .
" Sagan gerist fyrir norðan og Iðunn segir að sér þyki afar vænt um Norðurland .
" Ég var á Akureyri í nokkur ár , fyrst í landsprófi og svo í Menntaskólanum og seinna bjuggum við hjónin fyrir norðan í ein tíu ár , fyrst á Húsavík og svo í Mývatnssveit .
Það var yndislegt .
" Iðunn hefur skrifað heilmikið í gegnum tíðina ; hún samdi leikrit með Kristínu systur sinni og bækurnar eru liðlega þrjátíu .
Þar af eru þrjár sem hún segist geta kallað fullorðinsbækur : " sú fyrsta var Haustgríma , um það þegar víkingarnir komu hingað og rændu saklausu fólki og drápu .
Svo skrifaði ég fyrir herrans mörgum árum bók , sem ég hélt að væri fyrir unglinga , en er ekki síður fyrir fólk á mínum aldri .
Það er Víst er ég fullorðin , sem byrjar daginn sem ég fermist og fjallar um næsta ár þar á eftir .
" Þriðja fullorðinsbókin er svo Hrólfs saga .
Iðunn er ekki með fleiri bækur í smíðum .
" Mér finnst mjög flott að hætta 75 ára .
Kannski skrifa ég eitthvað meira um Snuðru og Tuðru , það er aldrei að vita , en ég lofa þó engu .
En þetta er að minnsta kosti síðasta stóra bókin mín .
Mér finnst að maður verði einhvern tíma að fara í frí ! Og já , það er vel við hæfi að klára þetta á bók um langafa .
" 