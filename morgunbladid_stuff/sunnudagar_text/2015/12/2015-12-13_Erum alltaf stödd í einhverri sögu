Einar Már Guðmundsson rithöfundur gerir Jörgen Jörgensen ; Jörund hundadagakonung , að yrkisefni í nýrri skáldsögu sem hann kallar Hundadaga .
Margir fleiri koma við sögu , meðal annars Finnur Magnússon og séra Jón Steingrímsson eldklerkur , sem varla getur talist síður áhugaverður náungi en sjálfur kóngurinn í sögu Einars Más .
Skapti Hallgrímsson skapti@mbl.is Jörundur hefur í rauninni svifið um í andrúmsloftinu frá því maður var strákur .
Ég hef lengi haft mikinn áhuga á þessu tímabili í sögunni , bókin á sér því forsögu en svo hef ég verið í massífum rannsóknum síðustu árin , segir Einar Már Guðmundsson rithöfundur í samtali við Sunnudagsblað Morgunblaðsins , spurður hvers vegna hann hafi ákveðið að skrifa skáldsögu um Jörgen Jörgensen – Jörund hundadagakonung .
Nýjasta bók þessa afkastamikla höfundar , Hundadagar , er nýkomin út .
Sannleikur og frelsi " Eftir á að hyggja hafði ég tvö prinsipp ; maður verður stundum ekki var við aðferðina við skáldsögu fyrr en eftir á ! Maður skrifar ekki beint eftir formúlu en það var þetta tvennt sem ég sagði við sjálfan mig : sannleikur sögunnar – frelsi sögunnar .
Þetta tvennt blandast saman þannig að allir ytri rammar eru réttir en ég hef hugsað mikið um það , og finnst mjög skemmtilegt , að á íslensku þýðir orðið saga nánast allt ; skáldaga , smásaga , sagnfræði , skilurðu ? Þetta á sér rætur allt aftur til fornsagnanna ; hvort voru höfundar Íslendingasagnanna sagnfræðingar eða skáld ? Í raun og veru hvort tveggja .
Mér finnst mjög skemmtilegt og frjótt að hugsa málin þannig í dag .
" Þér hlýtur að þykja Jörundur skemmtilegur karakter .
Mér finnst það reyndar blasa við eftir að hafa lesið bókina .
" Já , hann er rakið efni í sögu .
Það er erfitt að eiga við drenginn , hann heldur út í heim og lendir í öllum þessum ævintýrum ; auðvitað hefur maður gaman af honum en finnur líka til með honum af því maður sér hvað hann er breyskur og brothættur .
" Má ekki segja að þú málir hann töluvert öðrum litum en oft hefur verið gert hér í hans gamla konungdæmi ? Heldurðu að hann hafi jafnvel aldrei notið sannmælis ? " Sko , það má segja að alveg frá því hann kemur fyrst til Íslands hafa menn horft á Jörund sem hvern annan óþokka og valdaræningja .
Sýnin á hann mildaðist reyndar í sjálfstæðisbaráttunni og svo fara menn að skoða hann betur ; Helgi Briem skrifaði til dæmis doktorsritgerð um hann 1936 og menn fara að velta manninum fyrir sér .
Margir muna eftir leikritinu um Jörund ; þar kemur fram ein víddin í honum í þeim gamansama sjóarabrag .
Það sem ég tel mig vera að gera er að stækka þessa sögu .
Einblíni ekki bara á gömlu einföldu sýnina á Ísland og Danmörku , heldur hvernig löndin tvö stóðu í heiminum og hve þessi saga er mögnuð .
Ég ætla ekki að halda því fram að ég sé með einhverja endanlega , rétta sýn ; kannski er ekki til sérstakur sannleikur þegar sagnalist er annars vegar .
Menn horfa á mann eins og Jörund með mismunandi hætti á hverjum tíma og eflaust á það við um mig líka .
Við lifum ákveðna umbrotatíma og sama má segja um þann tíma sem Jörundur lifði ; það voru sannarlega umbrotatímar : nýlendustefnan , landafundirnir ; nútíminn er að fæðast þarna .
" Byltingar en þó ekki " Það gerir söguna áhugaverða þegar maður skrifar um þessi atvik þannig að þau komi okkur við og geti myndað hliðstæðu við nútímann ; það er svolítið fyndið að 200 ár séu á milli hrunsins hjá okkur og búsáhaldabyltingarinnar og byltingar Jörundar ; hvorug var þó bylting .
Margt af því sem Jörundur setti á oddinn gerðist í rauninni seinna ; það er eins og hann kveiki ákveðið ljós en við getum auðvitað spurt okkur að því hvort það hefði ekki kviknað án hans .
Hann kemur dálítið eins og elding inn í líf okkar og sögu .
Og það er alveg sama hvaða tímabil í sögunni er skoðað ; sagan er alltaf áhugaverð .
" Séra Jón Steingrímsson eldklerkur er líka áberandi í bókinni .
Það er óhætt að segja að það sé líka skemmtilegur náungi ...
" Þegar þú ert með þá tvo , Jörund og Jón , og Finn Magnússon að auki , er hægt að búa til ákveðnar tengingar .
Það er það sem kveikir áhuga minn , eins og þú spurðir um í upphafi .
Maður hefur heyrt sögur um þessa menn , hvern í sínu lagi , en þegar maður hugsar þetta í samhengi kemur í ljós að Jörgen er þriggja ára þegar Skaftáreldar hefjast og ekki líða nema tæp þrjátíu þar þangað til hann kemur hingað .
Þetta er stuttur tími í sögunni en ofboðslega mikið að gerast þarna á milli ; franska byltingin og Napólónsstyrjaldirnar , nýlendustefnan , öll þessi verslun og viðskipti og styrjaldir .
Og það er alveg makalaust hvernig þetta tengist í gegnum einn mann eins og Sir Joseph Banks sem er bæði í því að " uppgötva " Ástralíu með James Cook og kemur svo hingað og hittir séra Jón Steingrímsson .
Sir Josep Banks sér eymdina og fátæktina á Íslandi en líka þá mótsögn að fátæklingarnir eiga bækur og kunna tungumál ; þarna verður til hugmyndin um okkur .
Við pössum inn í hugmynd nýlendutímans um göfugu villimennina og svo er vissulega áhugavert að pæla í því hvernig sú hugmynd lifir áfram , til dæmis í ferðaþjónustunni .
Við höldum áfram að leika þessa göfugu villimenn ! Það er áhugavert að sjá hvernig sagan endurtekur sig .
Þetta er eitthvað sem kemur af sjálfu sér , Jón Espólín talaði um það 400 manna þorp sem Reykjavík var sem einskonar Sódómu og sú hugmynd lifir nánast enn .
Þú veist hvernig menn tala um 101 Reykavík og lattelepjandi lopapeysutrefla ! Þetta er ákveðið mynstur og mér fannst skemmtilegt hvernig sagnfræðin og skáldskapurinn mætast þarna .
" Við lestur bókarinnar finnst mér koma sterklega fram að þú hafir haft mjög gaman af verkefninu .
" Ég er alltaf einhvern veginn í mínum sögum að miðla gleði og harmi .
Eitt sterkasta elementið í slíkum skrifum er þessi gleði ; frásagnargleðin , gleðin við að segja söguna .
Maður væri ekkert að þessu ef það væri ekki skemmtilegt .
Mér finnst það líka hafa mikinn tilgang að miðla þessari sagnaskemmtun til okkar allra af því að sagan skiptir svo miklu máli ; heimurinn er alltaf á einhverjum krossgötum og þess vegna þurfum við að þekkja fortíðina .
Mér hefur alltaf fundist það hlutverk skáldsögunnar að miðla tímanum , anda tímans , því hann má ekki gleymast .
" Allt hluti af sömu ritlist " Ég hef grúskað í þessu árum saman .
Þegar ég er að skrifa eitt fæðist annað verkefni og allt stangast þetta á með einhverjum hætti ; það er ákveðin tenging á milli Hundadaga og Íslenskra kónga og þessar bækur tengjast líka Hvítu bókinni og Bankastræti núll .
Að skrifa þær var einhvers konar leið til að komast beint inn í veruleikann , að taka burt sögumann sem er milliliður og skrifa söguna nánast eins og ég sé að segja hana sjálfur , þó auðvitað kunni það að koma í ljós seinna að þessi persóna sem talar sé einhver annar .
Ég sé þetta hvort sem er allt sem hluta af sömu ritlistinni , ljóð , smásögur , skáldsögur , greinar og ritgerðir ; þegar ég tók þátt í umræðum um samfélagið um og upp úr hruni var ég bara að skrifa eins og vanalega en sumir spurðu mig að því hvort ég væri hættur að skrifa skáldsögur .
" Sannleikurinn er oft býsna góð skáldsaga , er það ekki ? " Jú , þarna hittirðu naglann á hausinn .
Þó að mörgum finnist eins og Íslendingasögurnar séu fullar af furðum og ótrúlegum fyrirbærum voru sagnaritararnir að lýsa veruleikanum .
Mér finnst líklegt að veruleikahugtakið hafi verið dálítið stærra á þeim tíma og held að það lifi í skáldskapnum að sjá veruleikann með svolítið öðrum augum .
" Raunveruleiki ömmunnar " Fyrir mér er skáldskapurinn í báðum þessum heimum samtímis , þeim raunverulega og huglæga .
Það var dálítið merkilegt , þegar suðuramerísku höfundarnir komu fram fyrir nokkrum áratugum , Garcia Marques og fleiri , þá töluðu menn um töfraraunsæi , hve ímyndunaraflið væri mikið , en þeir sögðu sjálfir , eins og höfundar Íslendingasagnanna , að þeir væru í raun bara að lýsa raunveruleikanum eins og amma þeirra hefði sagt frá honum .
Allt er þetta partur af góðri sagnalist .
Hún er alþýðleg , ekki síst hér á Íslandi ; í gegnum tíðina hefur maður oft hitt fólk sem veltir ekki fyrir sér bókmenntum á hverjum degi en það talar eins og skáld og segir frá með þessum aðferðum sem við skáldin þróum aðeins áfram .
Þetta skýrir líka hvers vegna bókmenntir eru jafn áhugaverðar og sterkar og raun ber bitni .
" Þú skrifaðir mjög eftirminnilegar greinar í Morgunblaðið , í kjölfar hrunsins 2008 .
Fékkstu mikil viðbrögð við þeim bókmenntum ? " Maður fær alltaf mikil viðbrögð á sögur og ljóð en fyrst þú nefnir þessar greinar verð ég að segja að ég hef sjaldan fengið önnur eins viðbrögð strax , við neinu sem ég hef skrifað .
Skáldsaga eins og Engar alheimsins hafa auðvitað fengið meiri viðbrögð en það er á miklu lengri tíma .
Það má segja að greinarnar hafi þróast upp í Hvítu bókina og Bankastræti núll , og margir sögðu við mig : Þú ert að skrifa það sem ég er að hugsa .
" Finnst þér mikilvægt að rithöfundar taki púlsinn á núinu með einhverjum hætti ? " Ég held maður geri það alveg eins sem borgari í samfélaginu og rithöfundur , en auðvitað má segja að rithöfundarnir hafi tækin og tólin til að lýsa veruleikanum .
Þegar ég var að skrifa þessar Morgunblaðsgreinar og horfði á stjórnmálamenn og hagfræðinga tala saman í sjónvarpinu fannst mér þeir eins og leikarar , hver með sínu rullu , en maður vissi ekki alltaf um hvað þeir voru að tala .
Mér fannst stundum eins og við værum stödd í ævintýrinu um nýju fötin keisarans .
Ég spurði sjálfan mig : Fyrst stjórnmál og hagfræði eiga svona sérstakt tungumál , er eitthvað vitlausara að beita stíl sagnalistar á þennan heim – að nota svolítið rock and roll ? Er hagfræði Seðlabankans eitthvað betri en rokktónlist ? Eru það ekki bara ólík sjónarhorn ? Mér finnst hollt fyrir samfélagið að sem flestir séu með í umræðunni og það var einmitt áhugavert í hruninu hve margir tóku til máls og þá kom í ljós að við erum miklu meiri sérfræðingar en við látum í veðri vaka ! Mér finnst ekki hægt að segja að skáldskapurinn hafi eitthvert eitt sérstakt hlutverk , þau eru mörg held ég , og það veltur á því í hvert skipti hvað er að gerast , skilurðu ? Maður þjónar ekki einhverjum sérstökum málstað því að í skáldskapnum vinnur maður með veruleika og staðreyndir en boðar ekki einhvern endanlega sannleika .
Þá myndi maður frekar vera trúboði .
Hins vegar er maður alltaf að orða eitthvað sem er að gerast og þá komum við aftur að þessu orði , saga , sem er svo mikilvægt .
Við erum alltaf stödd í einhverri sögu þó við gerum okkur ekki alltaf grein fyrir því frá degi til dags .
" 