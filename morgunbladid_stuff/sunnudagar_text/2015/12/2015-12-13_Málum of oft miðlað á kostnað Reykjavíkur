Dagur B. Eggertsson borgarstjóri er þeirrar skoðunar að málum hafi of oft verið miðlað á kostnað Reykjavíkur og höfuðborgarsvæðisins í íslenskri pólitík .
Við höfum á köflum í sögu landsins verið of upptekin af því að reyna að hamla vexti borgarinnar og litið á það sem ógnun við aðra hluta landsins ef vel gengur í Reykjavík .
" Ég er eindregið þeirrar skoðunar að það séu hagsmunir landsins alls að Reykjavík vaxi og dafni og dragi að sér fjárfestingu og fólk , " segir Dagur sem er ekki á leið í þingframboð .
Segir krafta sína nýtast best í borginni .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is Það er líf og fjör í Ráðhúsi Reykjavíkur þetta hádegi .
Edda Björgvinsdóttir , sú alkunna spéynja , er með uppistand í gryfjunni og þegar sendinefnd Sunnudagsblaðs Morgunblaðsins ber að garði hefur hún virkjað salinn í söng .
Mannskapurinn gengur í bylgjum af gleði .
Á skrifstofu borgarstjóra er maður að skreyta jólatré .
" Nei , eruð þið mættir ? " spyr hann kankvís .
" Ég ætlaði að vera búinn að þessu áður en þið kæmuð ! " Við Golli ljósmyndari höfum ekki beðið lengi þegar Dagur B. Eggertsson snarar sér út úr skrifstofu sinni og býður okkur í bæinn .
Hann er klæddur í jakka , peysu og gallabuxur .
Bindislaus .
Einhvern tíma hefði borgarstjórinn í Reykjavík ekki komist upp með að klæða sig með þessum hætti en 21. öldin er runnin upp með breyttum áherslum og auknu frjálsræði .
Er það vel , segja sumir .
Ekki vel , segja aðrir .
Bjart er á skrifstofu borgarstjóra og fallegt útsýni yfir ísilagða tjörnina og Hljómskálagarðinn .
Athygli vekur að Dagur er framúrskarandi vel haldinn af skóflum í einu horni skrifstofunnar .
Af einhverjum ástæðum .
Í því felst auðvitað mikill mokstur að stjórna heilli borg .
Öðruvísi að vera borgarstjóri nú Dagur er fyrsti maðurinn í sögunni til að gegna embætti borgarstjóra í Reykjavík í tvígang .
Hann var fyrst borgarstjóri í hundrað daga veturinn 2007-08 og aftur frá vorinu 2014 .
Hann er fyrst spurður hvort það sé á einhvern hátt öðruvísi að gegna embættinu núna .
" Já , það er allt öðruvísi .
Í fyrra skiptið fæddist þetta út úr krísu hér í ráðhúsinu , þar sem að þáverandi meirihluti hafði gengið langt með að einkavæða Orkuveitu Reykjavíkur gegnum REI. Nýi meirihlutinn var ekki síst myndaður til að stöðva það mál og vinda ofan af því .
Mikið púður fór í það verkefni , þótt við höfum auðvitað sinnt ýmsu öðru á stuttum starfstíma .
Núna á þetta sér lengri aðdraganda .
Ég var auðvitað búinn að vera hér í meirihluta með Besta flokknum og Jóni Gnarr á síðasta kjörtímabili og við lagt grunn að ýmsu sem féll borgarbúum greinilega vel í geð .
Það er auðvitað allt öðruvísi að taka við eftir kosningar , þar sem við fengum mikinn stuðning og skýrt umboð til að setja mál á dagskrá .
" – Flækir það ekkert málið að flokkarnir sem mynda meirihlutann nú eru fjórir í stað tveggja áður ? " Í raun ekki .
Þetta er vissulega fólk úr ýmsum áttum en á það hins vegar sameiginlegt að vilja alls ekki hoppa ofan í einhverjar gamlar skotgrafir .
Þvert á móti vill það vinna á nýjan hátt , út frá samtali án þess þó að það bitni á ákvarðanatöku og framkvæmdum .
Samstarfið hefur gengið mjög vel og þetta er afar skemmtilegur hópur að vinna í .
" Lendir ekki oft í þessum aðstæðum á ævinni – Þú fékkst gott start í stjórnmálum og varðst borgarstjóri aðeins 35 ára gamall .
Síðan lentirðu um tíma í minnihluta og Samfylkingin fékk ekki góða kosningu 2010 .
Þá tókstu ákveðna áhættu með því að fara í samstarf við Besta flokkinn .
Hafðirðu einhverja hugmynd um út í hvað þú varst að fara ? " Nei , ég get alveg verið heiðarlegur með það .
Maður lendir ekki oft í þessum aðstæðum á ævinni en þarna þurfti ég að fylgja ákveðnu innsæi .
Ég skynjaði , eins og svo margir aðrir , að það var sterk krafa eftir breytingum í samfélaginu .
Það var engin tilviljun að Jón og Besti flokkurinn fengu þetta gríðarlega fylgi og þar með umboð og mér fannst skipta máli að þetta afl kæmist til valda .
Ég hef alltaf séð þátttöku mína í stjórnmálum og Samfylkinguna í heild sinni sem farveg fyrir jákvæðar breytingar í samfélaginu .
Það að taka saman höndum með Jóni og Besta flokknum var fyrir vikið rökrétt framhald af því sem hafði laðað mig að pólitík .
Ég kom á sínum tíma inn í pólitík utan flokka , það var ekki fyrr en Reykjavíkurlistinn lagðist af og hætti að bjóða fram að ég valdi Samfylkinguna .
" – Það þurfti sumsé nýtt afl , það er Besta flokkinn , til að breyta þessum hugsunarhætti í pólitík ? " Já , það má alveg segja það og að mínu mati er það gæfa íslensks samfélags að Besti flokkurinn kom fram eftir bankahrunið en ekki eitthvert öfgaafl eins og stundum hefur gerst eftir efnahagslegar þrengingar eða stóráföll í Evrópu .
Sterk staða Pírata í skoðanakönnunum núna er að hluta til af sömu rót .
Í henni endurspeglast líka ákveðin krafa um breytingar .
En í mínum huga er það jákvæð krafa um breytingar .
" – Voru þínir pólitísku félagar sáttir við þá ákvörðun að efna til samstarfs við Besta flokkinn ? " Mínir félagar í borginni voru það en í þingliðinu og flokknum almennt voru ekki allir sannfærðir .
Fólk átti fullan rétt á því , á þessum tímapunkti var ómögulegt að segja hvað þetta samstarf kynni að hafa í för með sér .
Það sem við vissum var að við stóðum frammi fyrir gríðarlega stórum verkefnum , bæði í fjármálum borgarinnar , þar sem loka þurfti fimm milljarða króna gati , og ekki síður í málefnum Orkuveitunnar , sem við í Samfylkingunni höfðum reynt að koma á dagskrá í kosningunum .
Þegar á reyndi kom svo í ljós að vandi Orkuveitunnar var ennþá stærri en nokkur hafði gert sér grein fyrir .
Þar þurfti að loka fimmtíu milljarða gati .
Þegar við innsigluðum meirihlutasamstarfið á toppi Æsufellsblokkarinnar í öskufalli og sól var alls ekki sjálfgefið að við myndum ráða við þessi stóru verkefni .
" Hefur aldrei litið á stjórnmál sem ævistarf – Flestir geta verið sammála um að þú hafðir pólitískan hag af samstarfinu við Besta flokkinn .
Hefði þessi meirihluti ekki verið myndaður , værir þú þá ennþá í stjórnmálum ? " Ég bara veit það ekki .
Það er alltaf erfitt að svara svona ef-spurningum .
Ég fer hins vegar alltaf vandlega yfir það fyrir hverjar kosningar hvort ég eigi að bjóða mig fram aftur .
Mér finnst það alls ekki sjálfgefið ; ég hef aldrei litið á stjórnmál sem ævistarf .
Ég yfirgaf á sínum tíma mjög spennandi vettvang til að setjast í borgarstjórn , sem er læknisfræðin og lýðheilsan , og sá vettvangur heillar mig enn .
" – Sumir segja að þú hafir í reynd stjórnað borginni í tíð Jóns Gnarrs .
Er það rétt ? " Nei .
Þetta var hópvinna , eins og allt gott samstarf er .
Það á við um núverandi samstarf líka .
Ég settist ekki í meirihluta með Besta flokknum með mína persónulegu hagsmuni í huga .
Ég nálgaðist samstarfið frekar þannig að nýta mætti reynslu mína og annarra í Samfylkingunni til að búa til áhugaverða blöndu með Besta flokknum og þeim fersku straumum sem fylgdu því nýja afli í þágu borgarbúa .
Það held ég að hafi tekist .
" – Þú hefur talað afar vel um Jón Gnarr .
Hvað lærðirðu helst af honum ? " Ég lærði mjög margt .
Ég kem af óflokksbundnu raungreinafólki , hálfgerðum grúskurum sem rýna mikið í tölur og staðreyndir .
Jón er reyndar miklu meiri grúskari en hann vill láta uppi en hann hefur líka alveg sérstakt innsæi og einstaka gáfu til að miðla því sem hann vill koma á framfæri .
Ekki bara með því hvað hann segir , heldur hvernig hann segir það .
Fyrir vikið nær hann á augabragði í gegn skilaboðum sem tekur aðra kannski mörg ár .
Það sem hrundi með bönkunum var traustið í samfélaginu og styrkur Jóns var að koma til dyranna eins og hann er klæddur .
Hann sagði alltaf hvað honum bjó í brjósti hverju sinni og ég fann að það skapaði mikið traust .
Ekki bara í okkar samskiptum , heldur ekki síður í samskiptum hans við fólkið í borginni .
Í stóru máli eins og Orkuveitumálinu , sem var mjög erfitt , skipti höfuðmáli að meirihlutinn hefði tiltrú hjá fólki .
Það nægði okkur að lýsa vandanum eins og hann var og biðja borgarbúa að taka þátt í að leysa hann með okkur .
Ég held að Jón hafi átt stóran þátt í því .
" Samstarf og hlustun – Þú hefur verið í stjórnmálum síðan 2002 .
Hvað hefur breyst mest á þessum tíma ? " Stærsta breytingin felst í því að fleiri og fleiri sjá mikilvægi þeirrar hóflegu nálgunar sem kölluð hefur verið umræðustjórnmál og lengi var gert grín að .
Það er að segja sá sem velst til ábyrgðar er ekki að taka við einhverju kefli sem hann kemur svo til með að hlaupa með næstu fjögur árin án þess að yrða eða hlusta á nokkurn mann .
Í dag snúast stjórnmálin þvert á móti meira um samstarf og hlustun .
Með því er þó ekki átt við að þeir sem eru í stjórnmálum bíði stefnulausir eftir því sem aðrir segja .
Umræðustjórnmál eru lykillinn að farsælum aðgerðum og framkvæmdum .
Það ríkir hins vegar meiri sátt um lykilákvarðanir , af því að þær hafa verið skoðaðar frá fleiri hliðum .
Mér finnst líka línurnar vera að skerpast .
Það er tekist á um grundvallaratriði .
Í fyrsta lagi hvort þjóðin eigi að njóta arðsins af auðlindinni , eða hvort hún eigi að renna í hendur einkaaðila .
Í öðru lagi hvort stefna eigi að jöfnuði eða ekki .
Í þriðja lagi eru lykilátök um græna eða gráa framtíðarsýn , í atvinnulífi og umhverfismálum .
Og í fjórða lagi um frjálslyndi , hvort Ísland eigi að vera opið og deila fullveldi með öðrum þjóðum eða lokað og leggja áherslu á óskorað fullveldi .
Mér finnst ekki erfitt að staðsetja mig á þessum meginásum .
Ég tel réttlætismál að þjóðin fái sanngjarnan arð af auðlindunum , sanngirnismál og skynsemi að stefna að auknum jöfnuði .
Ég vil græna framtíð , fjölbreytt atvinnulíf og opið Ísland í nánu samstarfi við aðrar þjóðir .
Það er líka mikil breyting að okkur hafi tekist að fara út úr úthlutunarpólitíkinni sem gekk út á það að halda völdum og úthluta gæðum til fyrirtækja , einstaklinga eða hagsmunahópa .
Þess í stað höfum við tekið upp stefnustjórnmál sem vinna út frá framtíðarsýn um það hvernig fólk telur best að þróa samfélagið hverju sinni og síðan leikreglum sem gilda jafn yfir alla .
Það eru ekkert margir áratugir síðan fólk fór að vinna að stefnumótun í íslenskum stjórnmálum og leggja meira upp úr sanngjörnum leikreglum en bæði umræðu- og stefnustjórnmálin koma að mínu mati sterkt inn með Reykjavíkurlistanum undir forystu Ingibjargar Sólrúnar Gísladóttur .
Ef til vill er þetta gamla grasrótarnálgunin úr Kvennalistanum sem er nú orðin meginstraumur og viðtekin vinnubrögð sem engum dettur í hug að snúa baki við .
Ég er ekki viss um að allir átti sig á því hversu mikil breyting felst í þessu .
" – Nefndu dæmi ? " Sjáðu til dæmis Aðalskipulag Reykjavíkur , sem er skýr pólitísk framtíðarsýn um það hvernig góð borg á að þróast við íslenskar aðstæður og í reykvísku samhengi .
Þessi sýn og stefna er byggð á samtölum við fólk í öllum hverfum , öllum atvinnugreinum og fjölda hagsmunahópa .
Hér er tekið á öllum stóru viðfangsefnunum sem við þurfum að glíma við .
Við þurfum þéttari byggð , áhugavert og hagkvæmara húsnæði og fjölbreyttara atvinnulíf .
Við þurfum grænni nálgun á öllum sviðum og minni útblástur gróðurhúsalofttegunda .
Við þurfum meiri samkeppnishæfni og gera borgina ennþá áhugaverðari fyrir fólk og fyrirtæki sem vilja fjárfesta .
Allar borgir þurfa fjárfestingu .
Borgin þarf líka að vera barnvæn og bjóða upp á góða þjónustu .
Aðalskipulagið er plagg sem tekur utan um allt þetta .
" Bjartsýnn þrátt fyrir halla – Aðeins að fjármálum .
Fram hefur komið að allt stefni í 13,4 milljarða halla á rekstri A-hluta borgarinnar á þessu ári .
Þetta er langt frá spám og hljóta að vera vonbrigði .
" Jú , maður vill auðvitað ekki hafa halla .
Í grunninn er ég hins vegar mjög bjartsýnn fyrir hönd borgarinnar .
Hallinn á þessu ári skýrist að miklu leyti af töluverðum launahækkunum sem færa má rök fyrir að hafi verið tímabærar .
Það sem veldur vonbrigðunum er að tekjurnar fylgdu ekki í kjölfarið .
Gamla þumalputtareglan er sú að ef launabreytingar hjá borginni eru sambærilegar við atvinnulífið þá skilar útsvarið því sem bætt er í launaumslög borgarstarfsmanna .
Það gerðist ekki núna og við því þarf að bregðast .
Það höfum við gert áður í tilviki borgarsjóðs og Orkuveitunnar og erum að setja upp áætlun um það hvernig við ætlum að loka þessu gati .
Þótt þessar tölur virki háar eru þær að stórum hluta vegna lífeyrisskuldbindinga sem eru gjaldfærðar á þessu ári en koma til greiðslu á áratugum .
Hagræðingin á næsta ári er vel viðráðanleg .
En af hverju er ég bjartsýnn ? Staðreyndin er sú að Reykjavík dregur vagninn þegar kemur að hagvexti á Íslandi .
Við erum að beita okkur fyrir því að auka fjölbreytni í atvinnulífinu , og þar erum við að sjá árangur býsna hratt vil ég segja á grundvelli atvinnustefnu sem við mótuðum eftir hrun , þegar við áttuðum okkur á því að stórir bankar myndu hvorki bera uppi lífskjör né vöxt og áttu auðvitað aldrei að gera það .
Við erum að horfa á öfluga ferðaþjónustu sem er að fjárfesta .
Við erum að horfa á þekkingarhagkerfið sem er að eflast úti í Vatnsmýri í samstarfi við háskólana .
Við erum að fá inn öflug fyrirtæki eins og Alvogen og CCP í vísindagarðana þar .
Við erum að sjá skapandi fyrirtæki eins og Reykjavík Studios , sem Baltasar Kormákur fer fyrir , vaxa og dafna .
Við eigum einmitt í viðræðum við það fyrirtæki um þessar mundir um að setja niður kvikmyndaver í Gufunesi .
Markmiðið er að draga hingað heim kvikmyndaverkefni sem annars færu til útlanda .
Við erum að sjá sjávarútveginn í Reykjavík eflast eftir að við ákváðum að gamla höfnin í Reykjavík ætti ekki að vera íbúðir og hótel heldur hafnsækin starfsemi og það sem færi vel með henni .
Það fengi að þróast .
Þetta er bæði hefðbundinn sjávarútvegur , með uppbyggingu HB Granda , en líka nýsköpun eins og í tengslum við sjávarklasann .
Það má heldur ekki gleyma því að við erum að sjá menningu og afþreyingu í bland .
Grandinn og gamla höfnin eru að verða eitt áhugaverðasta svæðið í því tilliti í borginni .
Loks má nefna græna hagkerfið sem er að þróast hratt með fyrirtækjum sem leggja áherslu á umhverfislausnir , bæði í samstarfi við sjávarútveginn og annan iðnað .
Við viljum að þetta atvinnulíf hafi allt vaxtarskilyrði í borginni , þannig að við förum frá einhæfu atvinnulífi sem horfir á eina til þrjár stoðir yfir í mun meiri fjölbreytni .
Þannig bjóðum við upp á samkeppnishæf lífskjör miðað við umheiminn .
Byggðastofnun og Hagfræðistofnun Háskóla Íslands settu fram áhugaverða skýrslu á dögunum , þar sem sést að framleiðni á hvern einstakling á höfuðborgarsvæðinu er langtum meiri en á landsbyggðinni og bilið er að breikka .
" Erum að ná viðspyrnu – Ertu þá bjartsýnn á að rætast muni úr fjármálum borgarinnar , jafnvel strax á næsta ári ? " Ég ætla ekki að tala í árum í því sambandi .
Það sem ég er að segja er að plagg eins og aðalskipulag er ekki bara skipulag , heldur um leið hagvaxtar- og þróunaráætlun um það hvernig við sjáum borgina okkar .
Einkaaðilar eru þegar farnir að fjárfesta í takt við þær áherslur sem þar koma fram .
Þetta er ekki bara vöxtur vaxtarins vegna heldur þarf hann að vera sjálfbær .
Fjárfesta þarf í takt við umhverfiskröfur , ekki bara nútímans heldur líka framtíðarinnar .
Með þessu er ég ekki að segja að hér muni drjúpa smjör af hverju strái á næsta ári .
Við verðum í hagræðingaraðgerðum næstu tvö árin en við stefnum í rétta átt með þeim aðgerðum sem gripið hefur verið til í vetur .
Við erum að ná viðspyrnu .
" – Þegar borgarbúar heyra talað um hallarekstur hugsa þeir óhjákvæmilega að álögur verði hækkaðar , með beinum eða óbeinum hætti .
Er hægt að senda þau skilboð út að það verði ekki gert ? " Já , við settum það sem eitt af prinsippunum í þeirri hagræðingarvinnu sem framundan er að Reykjavík verði áfram hagstæðasti búsetukosturinn fyrir fjölskyldur og barnafólk .
Það mun ekki breytast .
Það gleymist oft að eitt af því sem við gerðum á síðasta kjörtímabili var að lækka fasteignaskatta á íbúðarhúsnæði .
Þeir eru hlutfallslega þeir lægstu á landsvísu , eða 0,2% .
Við erum líka með lægri gjaldskrár en önnur sveitarfélög sem undirstrikar vilja okkar til að dreifa byrðinni þannig að hún verði léttust fyrir þá sem eiga erfiðast með að láta enda ná saman , það er barnafólk .
Sérstaklega þeir sem eru með mörg börn .
Þegar kjörin eru annars vegar vega húsnæðismálin líka gríðarlega þungt .
Þetta fyrsta ár kjörtímabilsins hefur mikill tími farið í að vinna með samstarfsaðilum , stúdentum , Búseta og byggingarfélögum , að því að undirbúa húsnæðisáætlunina sem við höfum boðað .
Markmið hennar er að tryggja að til verði að minnsta kosti 2.500 til 3.000 leigu- og búseturéttaríbúðir .
" – Á hvað löngum tíma ? " Við sögðum í fyrra að þessi verkefni færu í gang á næstu þremur til fimm árum og sum þeirra eru þegar komin í gang .
Við vitum að þetta tekur tíma en viljum að það gerist sem allra fyrst .
" Í samkeppni við borgarsvæði erlendis – Ertu þeirrar skoðunar að borgin sé samkeppnisfær við nágrannasveitarfélögin í húsnæðismálum ? " Við lítum alls ekki þannig á að við séum í samkeppni innan höfuðborgarsvæðisins .
Við erum hins vegar í harðri og mikilli samkeppni við borgarsvæði erlendis .
Við horfum ekki á það hvort ungt fólk sem er að koma undir sig fótunum búi í Reykjavík , Hafnarfirði , Kópavogi eða Garðabæ , heldur hvort það sé að fara til útlanda .
Í því sambandi er mikilvægt að Reykjavík sé mjög einbeitt í þeirri stefnu að þróa borg .
Skammist sín ekki fyrir að vera borg og ætli sér að vera lifandi , kraftmikil og heilbrigð borg í samkeppni við aðrar borgir .
Við eigum bara eitt borgarsvæði á Íslandi og takist okkur ekki að viðhalda því og styrkja tapar þjóðin .
Nýjar kynslóðir sækja í borgarumhverfi og þann lífsstíl sem þar býðst , hvort sem okkur líkar betur eða verr .
Reykjavík verður að vera Reykjavíkurborg .
" – Viltu jafnvel að sveitarfélögin í kring sameinist ? " Þau mættu gjarnan gera það .
Alla vega er gríðarlega mikilvægt í málum sem lúta að heildarskipulagi höfuðborgarsvæðisins og sameiginlegum verkefnum , eins og almenningssamgöngum , úrgangsmálum og fleiri málum , að stefna og hugsun sveitarfélaganna á höfuðborgarsvæðinu sé helst eins og þau væru eitt sveitarfélag vegna þess að við erum í sameiginlegri samkeppni við önnur borgarsvæði .
" – Er hljómgrunnur fyrir þessu í hinum sveitarfélögunum ? " Já .
Ég er formaður Sambands sveitarfélaga á höfuðborgarsvæðinu og fullyrði að sveitarfélögin hafa líklega aldrei verið í eins nánu sambandi og samvinnu sín á milli og nú .
Það endurspeglast í nýju svæðisskipulagi höfuðborgarsvæðisins sem var samþykkt í sumar og er í algjörum takti við aðalskipulag Reykjavíkur , aðalskipulag Kópavogs og hinna sveitarfélaganna .
Munurinn hvað framtíðarstefnuna snertir er ekki meiri en þessi .
Þessi framtíðarsýn er mjög kraftmikil og í henni felast mikil tækifæri fyrir allt Ísland .
Sveitarfélögin ætla sér að þróa þetta lykilsvæði á landinu á umhverfisvænni hátt en áður , stórauka afkastagetu almenningssamgangna með því að hugsa sérstakar borgarlínur , þar sem við setjum annaðhvort hraðlestar- eða léttlestarkerfi til að létta á umferðinni .
Þannig gefum við sveitarfélögunum öllum færi á að laða til sín fjárfestingu , því með öflugum almenningssamgöngum getum við leyft okkur að þétta byggðina meira en áður , án þess að sprengja umferðaræðarnar .
Þannig geta nágrannasveitarfélögina líka laðað að sér hótel , sem verða þá ekki bara miðsvæðis , heldur líka í búsetukjörnum þeirra .
dreift þannig fjárfestingunni , sem núna streymir fyrst og fremst til Reykjavíkur .
Svæðisskipulaginu er ætlað að gera allt svæðið meira spennandi til búsetu og áhugaverðara fyrir fyrirtæki til að setja sig niður .
Og að eru sameiginlegir hagsmunir , almannahagsmunir .
" Flugvellir lykilinnviðir – Flugvallarmálið er gríðarlega umdeilt mál og pólitískt .
Fram hefur komið að borgin ætli að stefna ríkinu vegna meintra vanefnda á samningum sem kveða á um lokun neyðarflugbrautarinnar .
Er einhver leið að leysa þetta mál svo allir geti við unað ? " Það gleymist stundum í umræðunni að flugvellir eru lykilinnviðir fyrir nútímaborg , eins og við sjáum af þeim tækifærum sem leiða að þeirri gríðarlegu aukningu sem er að verða á flugi gegnum Keflavíkurflugvöll .
Þess vegna er það synd hversu lengi málefni Reykjavíkurflugvallar hafa verið í miklum átakafarvegi .
Hverju sem um er að kenna .
Það hefur vantað að dregnir séu fram sameiginlegir hagsmunir og reynt að kristalla hvar séu kostir sem eru þjóðhagslega áhugaverðir og spennandi fyrir alla sem eiga hagsmuna að gæta .
Það tókst ekki fyrr en með tillögum Rögnunefndarinnar sem kynntar voru síðastliðið sumar .
" – Þær tillögur voru samt umdeildar .
" Ég er hræddur um að þeir sem eru að bíða eftir óumdeildum hugmyndum um staðsetningu flugvallar eða annað sem varðar þróun byggðar á höfuðborgarsvæðinu verði að bíða ansi lengi .
Það er ekki rétta spurningin .
Spurning sem á að spyrja er miklu frekar : Er tækifæri í þessum tillögum sem við getum ekki látið hjá líða að skoða af fullri alvöru ? Ekki bara fyrir hönd Reykjavíkur og höfuðborgarsvæðisins , heldur líka fyrir hönd landsbyggðarinnar , sem hefur eðlilega áhyggjur af samgöngum sínum við höfuðborgarsvæðið , og heildarhagsmuni samfélagsins .
Átökin í kringum Reykjavíkurflugvöll hafa ekki hjálpað upp á andrúmsloftið hvað þetta varðar .
Ég vona ennþá að tillögur Rögnunefndarinnar geti orðið grundvöllur að ákvörðunum um framtíð flugvallarins .
Og þær ákvarðanir mega ekki liggja of langt inni í framtíðinni .
Við stöndum frammi fyrir nokkrum spennandi lykilvalkostum sem þarf að taka afstöðu til .
Tillögur Rögnunefndarinnar um flugvöll í Hvassahrauni eru klárlega slíkur kostur .
Reykjavíkurborg hefur lýst því yfir að hún sé tilbúin til viðræðna á grundvelli þeirra hugmynda .
Það fæli í sér að sá kostur yrði fullkannaður og við myndum tryggja rekstraröryggi tveggja brauta flugvallar í Vatnsmýri á meðan .
Það sem meira er , Björgólfur Jóhannsson , forstjóri Icelandair Group , lýsti því skýrt yfir í viðtali við viðskiptablað Fréttablaðsins fyrir ekki svo mörgum vikum , að Icelandair styðji einnig niðurstöðu Rögnunefndarinnar .
Þessi yfirlýsing vakti ótrúlega litla athygli en átti í raun að vera á forsíðum blaðanna .
Innanríkisráðherra hefur heldur ekki slegið þessar hugmyndir út af borðinu .
Í bréfi sem innanríkisráðherra sendi mér á dögunum segir að ráðuneytið vilji þó taka fleiri þætti til athugunar í viðræðum um framtíð flugvallarmála en þær greiningar og gögn sem Rögnunefndin vann með og lagði á borðið .
Í mínum huga er það sjálfsagt mál , svona ákvörðun þarf að undirbyggja vel .
En í mínum huga er ekkert að vanbúnaði að taka saman þessi gögn , setjast niður og taka af skarið .
Hinn kosturinn , sem er líka verið að ræða , er stóraukin uppbygging Keflavíkurflugvallar og tenging hans við höfuðborgarsvæðið með hraðlest á rétt rúmlega tuttugu mínútum .
Þetta getur líka verið góður kostur .
Þessa hugmynd þarf hins vegar að setja í samhengi við það að aukin umferð um Keflavíkurflugvöll kallar á fjárfestingu sem verður varla undir 200 milljörðum króna .
Í raun er nánast um algerlega nýjan flugvöll og flugvallarmannvirki að ræða .
Þess vegna hlýtur hagkvæmari og líklega ódýrari flugvöllur í Hvassahrauni að vera áhugaverður kostur í samanburðinum .
Frammi fyrir þessum gríðarlegu fjárfestingum sem framundan eru væri ábyrgðarlaust að skoða þann kost ekki .
Hraðlest á flugvöllinn væri svo spennandi kostur , hvor sem niðurstaðan yrði .
Og ég undirstrika að í hvorugu tilvikinu er verið að tala um útgjöld úr aðþrengdum ríkissjóði .
Í þessum ákvörðunum búum við einfaldlega við algerlega nýtt umhverfi þar sem aukinn fjöldi ferðamanna getur staðið undir miklum stofnfjárfestingum í flugvöllum og lestum gegnum lendingargjöld eða lestarmiðum .
Flest gögn liggja fyrir en nú þarf að taka ákvaðarðanir .
Og það á að gera út frá almannahagsmunum .
" Hægt að finna lausnir – En sérðu fyrir þér að þetta mál verði leyst í fyrirsjáanlegri framtíð ? " Ég ætla engu að spá um það en ég held samt að rök séu fyrir því að hægt sé að finna lausnir sem eru ekki bara áhugaverðar fyrir þróun höfuðborgarsvæðisins heldur líka þjóðhagslega hagkvæmar og fela í sér mikil tækifæri .
Það að vera með alþjóðaflugvöll í betri tengingu við Reykjavík er auðvitað gríðarlega áhugavert , hvort heldur með nýrri staðsetningu eða lestartengingu .
" – Að allt öðru .
Ísraelsmálið var meirihlutanum þungt í skauti .
Nú er komin smá fjarlægð á það mál , hvernig sérðu það í dag ? " Ég hef farið yfir það mál og við blasir að það var alls ekki nógu vel undirbúið af okkar hálfu .
Það verður að horfast í augu við það .
Ég hef kannað hvernig þessi mál standa í höfuðborgum Norðurlanda og þau eru til skoðunar þar og Evrópusambandið var að gera ákveðna samþykkt um merkingu á vörum frá hernumdu svæðunum .
Það virðist því vera heilmikil gerjun hvað þetta varðar í Evrópu .
Lærdómurinn af þessu Ísraelsmáli er sá að við stígum engin ný skref fyrr en við erum búin að ráðfæra okkur við systraborgir okkar á Norðurlöndunum og utanríkisráðuneytið hér heima .
Ég hef rætt það sérstaklega við Gunnar Braga Sveinsson utanríkisráðherra að sest verði yfir þessi mál áður en nokkur skref verða stigin af okkar hálfu .
" Siðferðisleg skylda – Þú ert nýkominn af loftslagsráðstefnunni í París .
Er mikilvægt að Reykjavík taki virkan þátt í stefnumótun og aðgerðum vegna loftslagsbreytinga ? " Já , það er gríðarlega mikilvægt .
Ef við tökum ekki þátt í að bregðast við loftslagsbreytingum og afleiðingum þeirra er ekki hægt að ætlast til þess að aðrir geri það .
Það er ekki bara pólitísk heldur líka siðferðisleg skylda okkar sem íbúa á jörðinni .
Borgir eru líka mjög mikilvægar í þessu sambandi .
Núna býr yfir helmingur fólks í borgum og sú þróun heldur áfram á miklum hraða .
Innan fárra áratuga munu tveir þriðju hlutar jarðarbúa búa í borgarsvæðum og það er þegar staðreynd á Íslandi .
Bæði er verið að nýta mesta orku í borgum og skapa mestan hagvöxt en þar verða lausnirnar líka til .
Ef betur er að gáð er það að þróa borg í umhverfisvæna og græna átt nánast það sama og að þróa borg í átt til aukinna lífsgæða .
En til að ná árangri í loftslagsmálum þarf meira til en bara borgina ; við þurfum samtal við ríkið og bandalag við atvinnulífið .
Við munum líka vinna að þessum markmiðum með nágrönnum okkar hér á höfuðborgarsvæðinu og nágrannaborgum okkar á Norðurlöndum .
Kaupmannahöfn var fyrsta borgin til að lýsa því yfir að hún ætlaði að verða kolefnishlutlaus .
Hún ætlar að vera það 2025 , sem er gríðarlega metnaðarfullt markmið , og Stokkhólmur ætlar að hætta notkun jarðefnaeldsneytis í síðasta lagi 2040 .
Af þessu getum við lært en aðalatriðið er þó að tefla fram reykvískum lausnum .
Það ætlum við að gera .
" Þurfum að vinna betur – Í lokin langar mig að tala aðeins um flokkinn þinn , Samfylkinguna .
Hún beið sögulegan ósigur í síðustu þingkosningum og virðist enn vera að tapa fylgi , ef marka má skoðanakannanir , og það í stjórnarandstöðu .
Hvernig skýrir þú þetta ? Á flokkurinn ekki erindi ? " Ég ætla ekki að gefa mig út fyrir að vera einhver stjórnmálaskýrandi í þessu sambandi .
Það er alveg rétt , þetta var mikill skellur í þingkosningunum , ég held að við höfum endað í kringum 13% .
Ári síðar náðum við hins vegar góðum árangri í sveitarstjórnarkosningum , ekki bara hér í Reykjavík , þar sem við náðum 32% fylgi , heldur líka í ýmsum sveitarfélögum hringinn í kringum landið .
Ég held að það hafi verið afrakstur skipulegrar vinnu , þar sem við settum brýn mál á oddinn út frá jafnaðarstefnunni og kynntum lausnir sem við höfum trú á , og án allrar tilgerðar .
Það reyndist eiga hljómgrunn og ég held að stjórnmálaflokkar og framboð flæki oft það sem leggja á ríkasta áherslu á .
Það sem fólk kallar eftir eru skýr svör um mikilvægustu málin , áherslur og forgangsröðun til framtíðar .
Þegar fylgi Samfylkingarinnar er svona lágt , þrátt fyrir mikinn stuðning Íslendinga við jafnaðarstefnuna almennt og þær áherslur og gildi sem liggja henni til grundvallar , þá er það hvatning um að við þurfum að vinna betur og skilgreina forgangsmálin með skýrari hætti .
" – Árni Páll Árnason hefur átt undir högg að sækja á formannsstóli og hefur naumt umboð .
Er hann rétti maðurinn til að leiða flokkinn ? " Það er ekki mitt að segja .
Hann óskaði eftir tækifæri til þess að tefla fram skýrri sýn fyrir Samfylkinguna í aðdraganda næstu kosninga og hann hefur núna tækifæri til þess ásamt öðrum í forystu flokksins .
Vandi flokksins er ekki einkamál formannsins frekar en annarra .
Þennan tíma þarf að nýta vel og síðan þarf flokkurinn að svara því í heild hvernig hann vill skipa sínu liði fyrir kosningarnar .
Árna er ekki fisjað saman og það býr mikil reynsla og þekking í þingflokknum .
Að mínu mati er lykillinn að því að ná góðum árangri í næstu kosningum að sækja í þennan gamla grunn sem Samfylkingin var stofnuð á ; að vera breytingaafl , jákvæður og uppbyggilegur farvegur fyrir brýnustu breytingarnar sem þarf að gera í samfélaginu á grundvelli jafnaðarstefnunnar .
Í því verkefni eiga allar raddir heima og lykilatriði að flokkurinn sé opinn og áhugaverður fyrir nýjar raddir og nýtt fólk .
" Formaðurinn þarf að vera í landsmálum – Gætir þú ekki verið betur til þess fallinn að leiða þá vinnu en Árni Páll ? Ertu að íhuga formannsframboð ? " Nei , það er ég ekki að gera .
Einfaldlega vegna þess að ég held að mörg brýnustu verkefnin í íslenskri pólitík séu í borginni .
Þá er ég að tala um húsnæðismál , jöfnuð , lýðheilsu og fjölmörg fleiri mál .
Þarna verða því aðrir að koma til skjalanna .
" – Mælir eitthvað gegn því að þú bjóðir þig fram til formennsku í Samfylkingunni þótt þú sinnir áfram borgarmálum ? " Já , í mínum huga þarf formaður stjórnmálaflokks að vera í landsmálum .
Ekkert endilega á Alþingi en í landsmálum .
Að mínu mati hefur málum of oft verið miðlað á kostnað Reykjavíkur og höfuðborgarsvæðisins í íslenskri pólitík almennt .
Við höfum á köflum í sögu landsins verið of upptekin af því að reyna að hamla vexti borgarinnar og litið á það sem ógnun við aðra hluta landsins ef vel gengur í Reykjavík .
Ég er eindregið þeirrar skoðunar að það séu hagsmunir landsins alls að Reykjavík vaxi og dafni og dragi að sér fjárfestingu og fólk .
Ég er líka eindregið þeirrar skoðunar að stefna okkar í Samfylkingunni í borginni , stefna meirihlutans og áætlanir um framtíðina séu til þess fallin að ná því markmiði .
Það er mitt stóra verkefni í pólitík og ég held ég væri að gefa afslátt af því ef ég færi að blanda mér í landsmálin .
Ég er borgarstjóri í Reykjavík og reyni að sinna því af trúmennsku fyrir alla borgarbúa og mér veitir ekkert af því að halda fullri athygli í því verkefni .
" – Þú útilokar þá að bjóða þig fram til Alþingis í kosningunum 2017 ? " Já .
" Fyrst borgarstjóri , síðan samfylkingarmaður – Þú varst varaformaður Samfylkingarinnar frá 2009-13 .
Kemur til greina að sækjast aftur eftir því embætti ? " Ég held að ég sé búinn að hlaupa minn sprett í því .
Flokkurinn fór í gegnum heilmikla naflaskoðun eftir hrunið og ég var kallaður til þeirra starfa .
Ég átti ótal fundi um land allt .
Það var erfitt ferli en reynsla sem ég vildi ekki vera án .
En ástæðan fyrir því að ég steig út af landsmálasviðinu og ákvað að einbeita mér að borginni er sú að ég held að brýnustu verkefnin liggi hér .
" – Það þýðir þá ekkert fyrir flokksmenn að taka saman höndum og skora á þig til þátttöku í landsmálum ? " Nei , ég hef veitt þeim sem það hafa gert sömu svör og ég hef veitt þér í þessu viðtali og mér finnst fólk skilja það býsna vel .
Ég er ekki fyrst og fremst samfylkingarmaður , ég er í meirihluta fjögurra flokka í borginni og borgarstjóri sem hefur skuldbindingar við alla sem búa í borginni .
" – Fyrst borgarstjóri , síðan samfylkingarmaður ? " Já , það má orða það þannig .
" 