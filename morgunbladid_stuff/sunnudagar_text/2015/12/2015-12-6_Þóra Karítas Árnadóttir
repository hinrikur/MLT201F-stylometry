Stóri Skjálfti eftir Auði Jónsdóttur fór strax á óskalistann .
Pælingar Auðar um minnið og minningar finnst mér skemmtilegar .
Titillinn er flottur og spennandi en ég veit að ég á eftir að njóta þess að gæða mér á bókinni með jólakonfektinu .
Mig langar líka til að eignast Stúlku með höfuð eftir Þórunni Valdimarsdóttur en þá á ég allar bækurnar í þríleiknum hennar .
Sjálfsævisögulegar bækur með sagnfræðilegu og skálduðu ívafi höfða sérlega vel til mín og því er úr nóg að velja þessi jólin og margar bækur sem ég gæti nefnt hér sem ég er ákveðin í að láta ekki framhjá mér fara .
Litlar byltingar eftir Kristínu Helgu Gunnarsdóttur höfðar líka til mín .
Þetta er saga sem spannar heila öld um tíu mismunandi konur og eftir að hafa gluggað í bókina úti í búð finnst mér líklegt að bókin höfði til mín .
