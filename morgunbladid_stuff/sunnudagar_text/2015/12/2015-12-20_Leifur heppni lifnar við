Um jólin verður frumflutt nýtt íslenskt verk í Útvarpsleikhúsinu , Leifur óheppni .
Um er að ræða fjölskylduleikrit í sex þáttum eftir Maríu Reyndal og Ragnheiði Guðmundsdóttur en María er jafnframt leikstjóri .
Birta , vinsælasta stelpan í bekknum , hefur ekki haft fyrir því að kynnast nýju stelpunni , Höllu , sem er úr sveit og hefur ekki enn náð að sanna sig í skólanum .
Már , bekkjarfélagi þeirra , er taílenskur og hefur hingað til aðeins átt vini sem eru af erlendum uppruna .
Þau þrjú eru saman í 7. bekk í Austurbæjarskóla en kynnast þó ekki fyrr en kennarinn gefur þeim hópverkefni saman í jólafríinu um styttur borgarinnar .
Halla sér að styttan af Leifi heppna uppi á Skólavörðuholtinu er eitthvað öðruvísi en vanalega .
Hún og Már athuga málið á netinu og sjá að styttan er komin með öxina í vinstri höndina , öfugt við vanalega .
Þegar Leifur hverfur svo alveg eru krakkarnir þau einu sem grunar að ekki sé allt sem sýnist .
Eitt kvöldið rétt fyrir jól hitta þau svo styttuna , uppvaknaða og ráðvillta .
Víkingurinn botnar ekkert í nútímanum og þarf hjálp krakkanna jafn mikið og þau vilja finna út hvernig hann getur hafa lifnað við .
Saman komast þau að stórhættulegu ráðabruggi , sem lífgar við styttur – en gerir fólk eins og mig og þig að styttum .
Með helstu hlutverk fara Þórunn Arna Kristjánsdóttir , Dominique Sigrúnardóttir , Arnmundur Ernst Bachmann , Sigurður Sigurjónsson , Sólveig Guðmundsdóttir , Steinunn Ólína Þorsteinsdóttir og Sveinn Ólafur Gunnarsson .
Einar Sigurðsson sér um hljóðvinnslu .
Leifur óheppni mun hljóma daglega á Rás 1 klukkan 15.00 , dagana 24.-29. desember .
