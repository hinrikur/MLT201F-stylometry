Segðu aðeins frá hlutverki þínu í Ófærð .
Hinrika er lögreglukona í litlum bæ úti á landi .
Hún hefur mikið jafnaðargeð og sterka réttlætiskennd enda ber hún virðingu fyrir starfi sínu og er metnaðarfull í því án þess þó að vilja endilega klífa upp metorðastigann .
Hún býr með manni sem er töluvert eldri en hún og er allt önnur týpa en þau eru sátt hvort við annað og fallegur fínlegur þráður á milli þeirra .
Þau hafa ekki eignast börn og ekki víst að þau geri það enda hefur maður það á tilfinningunni að Hinriku finnist nóg um þau vandamál sem þegar blasa við heiminum þó að hún fari ekki að leggja sitt af mörkum til að bæta á þau .
Þættirnir eru m.a. teknir upp á Siglufirði og Seyðisfirði .
Lentirðu einhvern tímann í ófærð á leið þinni á tökustað ? Ég lenti ekki í ófærð á leið á tökustað enda var ég meira og minna alltaf á staðnum .
Ég lenti hins vegar stundum í því að komast ekki í bæinn þau fáu skipti sem ég átti frí .
Ertu nokkuð komin með ógeð á snjó og myrkri eftir tökurnar ? Nei alls ekki , ég elska snjóinn og elska hvernig hægist á öllu þegar það er allt á kafi .
Ég hugsa að Hinrika sé sammála mér .
Íslenskir rithöfundar hafa stimplað sig inn í norræna sakamálasöguheiminn en er Ófærð þátturinn sem á eftir að gera það sama fyrir Íslendinga í " nordic noir " -sjónvarpsheiminum ? Við skulum bara vona það , það væri auðvitað frábært ef þessi sería yrði til þess að við stimpluðum okkur inn í þennan norræna sakamálaseríuheim sem er auðvitað mikið " trend " núna , enda allir orðnir leiðir á þessari amerísku sakamáladellu sem miðar að því einu að ganga fram af manni með ógeði .
Nú ertu komin í nýtt hlutverk í borgarpólitíkinni ; hvernig fer það saman að vera leikari og stjórnmálamaður ? Það gengur bara mjög vel , auðvitað er minni tími til að leika en þessi störf byggjast bæði á því að hafa áhuga á fólki og brenna af ástríðu fyrir einhverju .
Svo er eins gott að hafa gaman af þessu öllu , annars er þetta nú lítils virði .
