Í byrjun árs greindi mbl.is frá því að á Bus hosteli í Skógarhlíð væri hægt að virða fyrir sér síðasta McDonald ' s-hamborgarann sem seldur var á Íslandi en hann keypti Hjörtur Smárason 31. október 2009 .
Eftir að hafa sjálfur geymt borgarann í plastpoka úti í bílskúr í þrjú ár bauð Hjörtur Þjóðminjasafni Íslands hann til vörslu og var hann þar í eitt ár uns safnið vildi ekki hafa hann lengur .
Fór það svo að hamborgarinn endaði í glerkúpli á farfuglaheimilinu og vekur athygli gesta og gangandi fyrir það hve " vel " hann lítur út þar sem mörgum þykir hreinlega eins og hann sé nýeldaður enda ekki myglublett að sjá á brauðinu .
Breska vefútgáfa tískutímaritsins Marie Claire fjallaði um hinn víðfræga hamborgara í gær og vekur athygli á því að nú er svo komið að þeir sem vilja fylgjast með því hvernig hamborgarinn eldist í beinni útsendingu geta fylgst með lifandi streymi á netinu í gegnum heimasíðu Bus hostels , nánar tiltekið bushostelreykjavik.com / last-mcdonalds-in-iceland .
