Ertu spenntur að koma til byggða ? Uss , ég er búinn að bíða í heilt ár ! Heldurðu að það sé gaman að hanga hér í fjöllunum með bræðrum mínum ? Og mamma alltaf nöldrandi í mér , kerlingargreyið .
Svo fæst ekkert almennilegt skyr hérna .
Hvað ætlarðu að gefa góðum börnum í skóinn ? Hvað ætla ég að gefa þeim ? Er ekki nær að spyrja hvað þau ætli að gefa mér ? Mig langar rosalega í þetta nýja skyr með súkkulaðibitunum .
Aldrei að vita nema þau börn sem skilja það eftir handa mér fái eitthvað sérlega fallegt .
Örugglega ekki kartöflu ! Af hverju finnst þér skyr svona gott ? Hvernig spyrðu ! Það er dásamlegt og hollt og gott .
Mamma setur oft bláber og rjóma út á og það finnst mér best .
Hún lætur pabba stela rjómanum úr beljunum á næsta bæ sko .
Það segir í kvæðinu eftir Jóhannes úr Kötlum að þú sért " skelfilegt naut " .
Finnst þér það móðgandi ? Já , ég er mikið að hugsa um að kæra hann fyrir meiðyrði .
Ég gæti örugglega keypt fullt af skyri fyrir peninginn .
Þekkirðu einhvern góðan lögfræðing ? Hvað tekur svo við á nýju ári ? Einhver nýársheit ? Já , ég er að hugsa um að opna skyrverksmiðju og fara í samkeppni .
Kannski bara í útrás líka .
Sé fyrir mér mikla möguleika , jafnvel bara í Kína .
Búa ekki svo margir þar annars ? Geturðu sagt frá einhverju skemmtilegu sem þú hefur lent í á ferðalögum þínum um landið ? Já , einu sinni braust ég inn hjá Mjólkursamsölunni og stakk hausnum ofan í stóran skyrdall .
Það var alveg dásamlegt þar til ég datt ofan í og var næstum drukknaður .
Lögreglan þurfti að koma og slökkviliðið og hífa mig upp , ég er nefnilega ekkert svo léttur sko skal ég segja þér .
Já , á ekkert að taka af sér nokkur kíló á nýju ári ? Biddu fyrir þér .
Til hvers ? Mér líður svo vel í eigin skinni .
Engin anorexía hér sko .
Svo þyki ég með eindæmum karlmannlegur í vextinum .
Áttu kannski kærustu ? Hvaða hvaða .
Á bara að hnýsast í mín persónulegu mál ? Kannski er ég bara hinsegin , nú eða " bæ " eða hvað þetta heitir allt saman .
Nei nei , nú er ég bara að gantast smá við þig .
Auðvitað á ég kærustu í fjöllunum .
Hún er voða sæt , með rosalegt nef með fullt af vörtum á og hýjung .
Hún elskar skyr eins og ég , við eigum það sameiginlegt .
Jólasveinarnir tínast einn af öðrum til byggða fram til jóla .
Stekkjarstaur kom aðfaranótt 12. desember og Giljagaur gefur í skóinn að morgni 13. desember .
Skyrgámur bróðir þeirra er væntanlegur til byggða næstu helgi eða hinn 19. desember .
Að lokinni annasamri nóttu við að gefa í skóinn hafa hinir rammíslensku jólasveinar þann sið að láta sjá sig á Þjóðminjasafninu kl. 11 hvern dag fram til jóla .
