Það var létt stemmning á Digranesveginum þegar fimm vinir úr menntaskóla ákváðu að hittast og halda matarboð .
Til stóð að ræða viðburð sem félagarnir ætla að efna til á Menningarnótt á Bríetartorgi .
Þeir ákváðu að leggja hver til sinn rétt og setja saman í eina allsherjar veislu .
Úr varð alþjóðlegur sambræðingur .
Fimmmenningarnir eru allir rúmlega tvítugir leikhúsáhugamenn og eru virkir við skapandi skrif og skáldskap af ýmsu tagi .
Á Bríetartorgi munu þeir bjóða gestum og gangandi að setja á sig heyrnartól og hlusta á hljóðverk úr eigin smiðju , ýmist ljóð , leikverk eða annan texta .
Um leið getur fólk lagst á teppi og fengið sér kex og kakó þannig að stemningin verður notaleg .
Þeir nefna viðburðinn Torgið talar .
Alþjóðlegt hlaðborð Ýmislegt var á matseðli ungu mannanna þetta kvöld .
Þeir hjálpuðust að við matargerðina en Matthías Tryggvi Haraldsson stóð vaktina á grillinu , Adolf Smári Unnarsson sá um taílensku rækjurnar , Birnir Jón Sigurðsson lagði til húsnæðið og kúrbítinn , Ingólfur Eiríksson sá um að skera tómata og Stefán Ingvar Vigfússon gerði gríska eftirréttinn eftir uppskrift móður sinnar .
Í aðalrétt voru taílenskar rækjur eins og þær eru eldaðar í Svíþjóð .
" Þetta er persónuleg útgáfa af réttinum mínum á veitingastaðnum Koh Phangan í SoFo-hverfinu í Stokkhólmi , Södermalm .
Þetta er aðalveitingastaðurinn meðal kúlista og rojalsins í höfuðborg Skandinavíu .
Oft er mánaðarlangur biðlist eftir borði innandyra en oftast er hægt að troða sér á borð utandyra .
Þar er þó ekki hægt að taka frá , " segir Adolf .
Í forrétt var kúrbítur og sveppir fylltir með piparosti en með rækjunum var maís sem var baðaður í kryddblöndu .
Einnig voru þeir með mozzarella og tómatasalat með basil .
" Ég vil meina að þetta hafi verið góð blanda þótt þemað hafi verið óljóst .
Þetta var kannski örlítið sundurleitt en það má segja að þetta hafi verið alþjóðlegt hlaðborð , " segir Matthías .
Í eftirmat var réttur úr grískri jógurt með hafrakexbotni og rjóma og ávöxtum .
" Þetta var kannski bara heimshornaflakk , enda hyggjumst við leggjast í slíkt , " segir hann , en þeir félagar hafa ferðast mikið til framanda landa .
Ekki hringt í Dómínós Adolf segir að sinn réttur hafi klárlega verið bestur og kvöldið afar skemmtilegt .
" Við vildum líta út sem hinir glæsilegustu kokkar og völdum rétti sem okkur fannst fallegir , " segir hann , en þeir lögðu mikið upp úr klæðaburði líka .
" Það var mjög mikilvægt að sýna að við kynnum að elda og var því mikið lagt í þetta .
Við vildum sanna að það yrði ekki hringt í Dómínós , " segir hann hlæjandi , en vinur þeirra einn hafði spáð því .
Adolf segir að þeir hafi vandað vel valið á víni og bjór með matnum , en fyrir valinu varð taílenskur bjór með rækjunum og ítalskt hvítvín sem ber nafnið Stemmari og var valið eingöngu vegna nafnsins .
" Það var góður fyrirboði fyrir kvöldið .
" Geng Ped Koong Tígrisrækjur í rauðu karríi og kókosmjólk , með grænmeti og sætum basil fyrir 4-5 700 g risarækjur úr Indlandshafi 2 laukar 100 ml rautt karrí " paste " 6 hvítlauksrif 2 dósir kókosmjólk meðalstórt engifer 2 sítrónur 2 límónur 1 stórt chilli basilíka 1 blaðlaukur 1 næpa ( hnúðkál ) 2 paprikur Aðferð : 1 .
Skerið laukana meðalgróft og setjið í skál , skerið því næst hnúðkálið í litla ferninga og hellið í sama ílát .
Kremjið sex hvítlauksrif yfir skálina of rífið sirka hálft engifer , saltið og piprið og látið standa .
2 .
Takið aðra skál , skerið blaðlaukinn gróft og setjið í skálina , sömuleiðis paprikurnar og chilli-piparinn , ( Munið að hreinsa hvítu fræin úr þeim frændsystkinum ) .
Handkreistið sirka hálfa sítrónu ásamt hálfu lime yfir skálina .
3 .
Takið stóra pönnu , hellið olíu ofan í og setjið á lágan hita .
Steikið risarækjurnar á pönnunni þangað til þær eru orðnar gulbleikar .
Fjarlægið rækjurnar þegar liturinn er réttur og látið standa á diski .
4 .
Berið aftur olíu á botn pönnunnar og hækkið aðeins hitann , hellið úr fyrstu skálinni á pönnuna og steikið í tíu mínútur .
5 .
Bætið seinna ílátinu við pönnuna og steikið saman í fimm mínútur .
Hrærið vel .
Bætið við rauðu karríi , sirka ¾ úr 100 ml krukkunni , setjið salt , pipar , og kreistið hálfa sítrónu og hálft lime til viðbótar .
6 .
Þegar allt er orðið vel heitt bætið þið við kókosmjólkinni og stillið á lágan hita .
Rækjurnar mega koma fljótlega eftir að mjólkinni hefur verið bætt við , skafið restina af rauða karríinu og bætið við , kreistið þær sítrónur og lime sem þið eigið eftir , rífið ríflega af basil-laufum til að setja ofan á þetta allt , rétturinn má nú malla á lágum hita eins lengi og þið viljið .
Þetta er svo borið fram með hrísgrjónum .
Ekkert er heilagt í þessari uppskrift , ekki magn grænmetis , hvernig það er skorið né hvenær hverju er bætt við .
Rétturinn er listaverk .
Þið , listamennirnir , njótið .
Grísk sæla Grískur jógúrtréttur fyrir 8-10 eða 5-6 svanga 200 g hafrakex ( 1 pk Haust ) 80 g smjör , brætt 2 msk .
hrásykur 200 g bláber 200 g jarðarber 300 g grísk jógúrt ( 1 dós er 250 g og dugar alveg ) 3 dl rjómi ( 1 peli er 2,5 dl og dugar vel ) 60 g flórsykur kanill á hnífsoddi súkkulaðispænir til skrauts ef vill Aðferð : Hafrakexið mulið , gott að nota kartöflustappara svo það verði ekki of fínt .
Ekki setja í matvinnsluvél , þá verður það of fínt .
Bræða smjörið og hræra smjöri og hrásykri saman við kexmylsnuna , þrýsta svo blöndunni vel ofan í botninn á eldföstu móti eða skál með beinum hliðum .
Látið standa í kæli ef pláss er til .
Þeyta jógúrtið með rafmagnsþeytara og hella rjómanum varlega saman við .
Þegar blandan byrjar að mynda mjúka toppa setur maður flórsykur og kanil saman við .
Helmingnum af berjunum dreift yfir kexbotninn og jógúrtblöndunni hellt yfir og jafnað út .
Hinum helmingnum af berjunum dreift yfir .
Gott er að láta þetta standa í ísskáp í ca .
hálftíma áður en borið er fram og þetta er ekki síðra daginn eftir .
Kúrbítur með sveppum og furuhnetum Aðferð : Skerið kúrbít í tvennt og svo langsum .
Steikið í ólívuolíu og stráið dágóðu dassi af sjávarsalti yfir .
Færið yfir á disk og leggið skorinn ost á heitan kúrbítinn .
Ostur var í þessu tilviki geitaostur en má nota annan ost .
Að lokum skal furuhnetum stráð yfir .
Sveppir settir á pönnu og steiktir þangað til allur safinn er farinn úr og svo ristaðir enn meir þangað til þeir eru fallega gylltir .
Sjávarsalti stráð yfir .
