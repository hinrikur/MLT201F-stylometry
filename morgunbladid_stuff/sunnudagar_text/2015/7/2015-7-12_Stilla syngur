Kammerhópurinn Stilla heldur stofutónleika á Gljúfrasteini á morgun , sunnudag .
Hefjast þeir klukkan 16 og standa í um 30 mínútur .
Tónleikarnir eru þeir síðustu í sumar hjá hópnum , en Stilla heimsótti Austurland í liðinni viku og hélt þrenna tónleika .
Á Gljúfrasteini flytur hópurinn hið dramatíska verk Il tramonto , eða Sólsetrið , eftir Ottorino Respighi ásamt þremur léttum lögum eftir sama tónskáld .
Hópurinn mun kynna verkið og gefa gestum tóndæmi áður en flutningurinn hefst , í stofu skáldsins .
