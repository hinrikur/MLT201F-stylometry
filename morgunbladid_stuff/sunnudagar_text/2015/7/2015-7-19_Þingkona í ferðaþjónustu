" Ferðaþjónusta og landbúnaður fara vel saman .
Þetta er ágæt viðbót sem skapar okkur hér á bæ ný tækifæri og möguleika , " segir Þórunn Egilsdóttir , alþingismaður og bóndi á Hauksstöðum í Vopnafirði .
Þau Friðbjörn Guðmundsson , eiginmaður hennar , hafa eins og margir fleiri í sveitum landsins haslað sér völl í þjónustu við ferðamenn Þau opnuðu ekki alls fyrir löngu gistihús sem er í tveimur samtengdum gámahúsum .
Aðstaða er fyrir alls átta næturgesti í 70 fermetra byggingu sem þykir öll hin snotrasta .
Hauksstaðir eru í Vesturárdal , sem áður var býsna afskekktur en með nýjum vegi sem tengir Vopnafjörð við Háreksstaðaleið eru þessar slóðir komnar í alfaraleið .
" Mér fellur þetta starf vel .
Hér hefur verið talsverður gestagangur í sumar og þá ekki síst Íslendingar .
Hópurinn er fjölbreyttur , fólk sem er gaman að kynnast og heyra viðhorf þess og skoðanir , " segir Þórunn .
Bætir við að frá Grímsstöðum á Fjöllum að Hauksstöðum liggi gönguleið um Haugsöræfi sem farin sé á þremur dögum .
Hún njóti vaxandi vinsæla og sumir gesta hennar hafi einmitt verið á þeim slóðum .
" Að stússast í þessu er gjörólíkt öðru því sem ég er að sinna .
Tilbreytingin er góð , " segir Þórunn sem var kjörin á Alþingi fyrir Framsóknarflokkinn fyrir tveimur árum .
Þingstörfin segir hún útheimta mikla fjarveru að heiman – en á stundum milli stríða sé gott að skreppa heim í sveitina hvar þau Friðbjörn eru með fjárbú og sýsla við sitthvað fleira 