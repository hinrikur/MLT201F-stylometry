Hjörtur Pálsson verður fyrsti Íslendingurinn sem hlýtur heiðursviðurkenningu Letterstedtska félagsins í Svíþjóð fyrir ævistarf við þýðingar milli Norðurlandamála .
Hjörtur sagði blaðamanni frá dálæti sínu á verkum nóbelsskáldsins Singers , margbotna skáldskap og galdrinum sem býr í ljóðinu .
Guðrún Ingibjörg Þorgeirsdóttir gith@mbl.is Fyrr í sumar var tilkynnt að norræna heiðursviðurkenningu Letterstedtska félagsins fyrir þýðingar hlyti í ár Hjörtur Pálsson , þýðandi , skáld og prestur .
Viðurkenningin hefur þrisvar verið veitt áður og er veitt fyrir þýðingar á fagurbókmenntum milli Norðurlandamála eða fyrir ævistarf við norrænar þýðingar .
Viðurkenningarupphæðin nemur fimmtíu þúsundum sænskra króna og er Hjörtur fyrstur Íslendinga til að hljóta viðurkenninguna .
Hjörtur er mörgum Íslendingum líklega kunnur en hann hefur haft yrkingar og þýðingar að aðalstarfi frá árinu 1985 .
Er hann vel að viðurkenningunni kominn enda hefur hann þá sérstöðu að hafa þýtt texta úr öllum Norðurlandamálunum á íslensku , að undanskilinni grænlensku og samísku .
Bíður afhendingar " Ég hef þýtt úr ensku líka og eina litla bók á þýsku en þessi viðurkenning tekur sérstaklega tillit til norrænna þýðinga , þ.e. hún er veitt fyrir það að vinna að menningarsamskiptum Norðurlanda með þýðingum , " segir Hjörtur .
" Letterstedtska föreningen er gamalt og virðulegt sænskt félag .
Jacob Letterstedt , fæddur 1796 , var sænskur viðskiptamaður sem flutti til Suður-Afríku og auðgaðist þar á kornviðskiptum .
Hann var mikill áhugamaður um samskipti og samvinnu Norðurlanda og varð einn af frumkvöðlum norræns samstarfs , þegar á 19. öld .
Félagið var stofnað og rekið fyrir fé sem hann gaf og er menningarfélag sem hefur hugsjón Letterstedts um norrænt samstarf að leiðarljósi .
Það fylgir síðan sögunni að maður nokkur að nafni Nihlen , dósent í þýsku við Stokkhólmsháskóla , gaf fé til Letterstedtska félagsins sem hann mælti svo fyrir um að yrði notað til að veita viðurkenningu þeim þýðendum sem þýða milli Norðurlandamála .
Viðurkenningin verður hins vegar einungis veitt yfir ákveðið tímabil , því hann ákvað að ekki ætti að leggja höfuðstólinn inn á banka og láta hann standa óskertan og úthluta einungis vöxtunum , líkt og oft er gert , heldur skyldi úthluta úr sjóðnum þar til hann verður uppurinn .
Þannig að þetta tekur einhvern enda , " segir Hjörtur og bætir við að réttara sé að tala um viðurkenningu en verðlaun í þessu sambandi .
" Þessi viðurkenning er veitt fyrir ævistarf og ekki er sótt um hana .
" Hirti var tilkynnt í byrjun júní að hann hlyti viðurkenninguna en hún hefur ekki verið afhent honum enn .
" Mér var sagt að afhendingin færi fram síðar í sumar og nú bíð ég frekari fregna .
" Hjörtur dregur fram þrjár bækur úr stafla á skrifborðinu .
" Hér eru þrjár sem ég þýddi úr Norðurlandatungumálum , " segir hann , bendir síðan á þá efstu , sem geymir ljóð Henriks Nordbrandt .
" Ég varð afskaplega hrifinn þegar ég rakst á ljóðin hans í fyrsta sinn .
Mér fannst eitthvað svo nýtt og ferskt vera í þeim , skemmtileg blanda af nútímaviðhorfi til ljóðlistar og menningarsögu og klassík .
Hann er nefnilega Dani sem sagðist ekki þola norrænt skammdegi og fór því ungur til Tyrklands og fleiri suðrænna landa .
Þessi bók er dæmi um verk sem ég valdi mér sjálfur til þýðingar , með það fyrir augum að kynna hann fyrir Íslendingum , því engin bók hafði verið þýdd eftir hann fram að því og engin eftir þessa , að því er ég held .
" Þýðingar besti skóli rithöfunda Hjörtur segir samspil skálds eða texta skáldsins og þýðanda vera misjafnt .
" Textar eiga misvel við mann .
Ég hafði mikla unun af því að þýða bækur Singers en við Doris Lessing , sem ég þýddi líka , áttum hins vegar ekki samleið , þótt hún hafi verið merkileg kona og bækur hennar einnig .
Skemmtilegast er náttúrlega að hugðarefni þýðanda og útgefanda fari saman , svo ekki sé verið að segja manni að þýða eitthvað sem maður hefur minni áhuga á , " segir hann en dæmi um þýðingar sem Hjörtur naut mjög eru ellefu bækur eftir Isaac Bashevis Singer , sem hlaut Nóbelsverðlaun árið 1978 .
Hjörtur talar hlýlega um þá þýðingarvinnu .
" Ég hitti enn fólk , ókunnugt fólk , sem þakkar mér fyrir þessar þýðingar og spyr hvort ekki komi meira .
Mér þykir auðvitað afskaplega vænt um að heyra það , þetta eru einhver bestu laun sem þýðandi getur hlotið , " segir Hjörtur .
Þýðingarnar fóru jafnan fram á vorin og sumrin , því handritið þurfti að vera tilbúið þegar starfsmenn Odda komu úr sumarfríi eftir verslunarmannahelgi .
" Hér sat ég og þýddi og þýddi , " segir þýðandinn og grípur í skrifborðsstólinn sem hann situr á .
" Mér leið alltaf vel þegar ég var sestur með óþýdda bók eftir Singer .
Mér fannst ég vera í essinu mínu þegar ég var að þýða hann og naut vinnunnar á margan hátt því mér þótti hann svo frábærlega skemmtilegur og góður frásagnarmaður .
" Singer var pólskur gyðingur og skrifaði lengst af á jiddísku .
" Hann fluttist síðan til Bandaríkjanna um þrítugt og varð þar blaðamaður og ritstjóri fyrir blaðið Jewish Daily Forward í New York .
Hann skrifaði á jiddísku í blaðið en þetta var auðvitað ekki þýtt , svo hann var óþekktur utan hóps gyðinga .
Hann komst ekki á blað fyrr en annar nóbelsverðlaunahöfundur , Saul Bellow , þýddi eftir hann eina smásögu sem birtist í stóru , amerísku tímariti sem hafði mikla útbreiðslu .
Þá opnaðist nýr heimur lesenda fyrir Singer , " segir Hjörtur en unun er að hlusta á hann tala um einn af sínum uppáhaldshöfundum af svo mikilli hlýju .
" Hugur Singers stóð snemma til skrifta og hann var einmitt byrjaður að þýða í æsku , þegar hann var enn í Póllandi .
Hann hafði síðar fögur orð um notagildi þýðinga , það er að þýðingar væru að hans dómi einhver besti skóli rithöfunda , jafnvel þótt þeir skrifi sjálfir á eigin tungu .
Þýðingar krefjast þess af þýðandanum að hann taki á öllu sem hann á , þannig að ég held að þetta sé hárrétt hjá Singer .
" Þýðandinn sjái sig í skáldinu Hvaða ferli ferðu í gegnum þegar þú færð bók í hendurnar til þýðingar , til dæmis ljóðabók ? Hjörtur andvarpar .
" Ég hef verið ljóðavinur frá því ég var krakki .
Eiginlega má segja að ljóð og lýrískir textar standi hjarta mínu næst og það er ekki nýtilkomið .
Ég fór að fást við yrkingar í menntaskóla og raunar þýðingar líka og maður byrjar náttúrlega á því að lesa bókina .
Ég tæki síðan þýðinguna ekki að mér , nema ljóðin hefðu sérstaka skírskotun til mín .
Þýðingin verður best ef þýðandinn sér sjálfan sig að einhverju leyti í skáldinu og lætur sér líka við stemninguna sem hann finnur við lestur ljóðanna .
Nú , ef ég finn eitthvað í því sem ég les sem mér þykir vera þess virði að reyna að koma yfir á mitt tungumál , þá er ég til í leikinn .
Ljóðabækur eru síðan þægilegar að því leyti , líka fyrir lesandann , að þú getur tekið fram ljóðabók , lesið eitt ljóð og sett bókina aftur inn í skáp .
Síðan getur verið að eitt ljóð passi manni betur í dag og annað á morgun , eftir skapi og stemningu , þannig að ljóð í ljóðabók má þýða í þeirri röð sem hverjum þykir best .
Skáldsögur og lengri texta þýði ég hins vegar vanalega frá byrjun til enda .
Þetta er þolinmæðisvinna og maður situr nokkuð stíft við .
" En er yfirhöfuð hægt að þýða ljóð ? " Oft er sagt – og mér þykir það orðið gömul tugga – að ljóð séu óþýðanleg .
Frá vissu sjónarmiði , til dæmis út frá heimspekinni , er hægt að segja að það sé rétt .
Ljóð eru auðvitað alltaf ort á tiltekinni tungu og þeim eru ekki hægt að snara á annað tungumál án þess að eitthvað breytist .
En þá vaknar spurningin af hverju alltaf er verið að þýða ljóð út um allan heim , fyrst ekki er hægt að þýða ljóð ? " segir Hjörtur og brosir .
" Því fer fjarri að ljóðaþýðingar séu svo hættulegt og erfitt verkefni að það sé ekki þess virði að reyna að leyfa fleira fólki að njóta þess sem einhver gerir vel á sinni tungu .
Maður verður að nota innsæið og skynjunina , beita huganum og tilfinningunum og reynslu sinni til að gera eins vel og maður framast getur á málinu sem þýtt er á og reyna um leið að gera frumtextanum eins fátt rangt til og hægt er að komast af með .
Lengra kemst maður ekki en svo er það lesandans að segja til um hvernig hann skynjar textann .
Að mínum dómi er full ástæða til að freista þess að færa ljóðlistina á milli landa og það gildir um aðrar þýðingar líka .
Þýðingar eru af einhverjum ástæðum oft vanmetnar , þær þykja ekki eins merkilegar og það sem er frumsamið .
En hvar værum við stödd ef ekkert hefði nokkurn tíma verið þýtt í veröldinni ? " Lifandi heimildir og dauðar Rekurðu þig aldrei á veggi við þýðingarnar ? " Jú , jú , það kemur náttúrlega fyrir .
Þá reynir maður bara að brjóta heilann og hugsa sig um þar til lausn finnst .
Stundum ber maður hlutina undir aðra .
Skáld og þýðendur geta borið sín verk undir þá sem þeir treysta og eiga þetta áhugamál sameiginlegt með þeim .
Þá leitar maður til vina sinna og þeirra sem maður treystir að hafi góðan smekk og skilji málið .
Fyrir þýðendur er eiginlega ekki til sú aðferð til að bjarga sér sem ekki kemur stundum til greina , til að tryggja að maður fari sem sjaldnast með tóma vitleysu .
Maður flettir upp í bókum og orðabókum , ræðir við aðra sem meira vita um það tungumál eða efni sem til umræðu er .
Vandræðin geta verið af mörgu tagi , þetta geta verið einstök orð nú eða stílatriði sem maður ber undir þá sem hafa góðan smekk og þekkingu á viðfangsefninu .
Þegar ég þýði úr tilteknu tungumáli og lendi í vandræðum , þykir mér líka oft best að leita til þeirra sem hafa málið að móðurmáli .
Þeir skilja blæbrigði tungunnar svo vel .
Þannig að það má leita í ýmsar heimildir , jafnt lifandi sem dauðar , ef svo má að orði komast , " segir Hjörtur og brosir .
" Þegar ég þýddi ljóð eftir eistneska skáldið Jaan Kaplinski þurfti ég síðan að vera úrræðagóður því ég kann ekki eistnesku .
En ég var búinn að læra það sem ég kunni í finnsku og það er svo skylt að ég gat séð orðstofna og áttað mig aðeins á samhengi .
Svo notaði ég norskar , sænskar og enskar þýðingar til að fleyta mér restina , með leyfi skáldsins .
" Ljóðin skynjuð - ekki skilin Auk þýðinganna þá yrkir þú einnig sjálfur .
Hver eru þín helstu yrkisefni ? " Náttúran heillar mig mest .
Ég horfi í kringum mig , á þennan heim sem við vöknum til á hverjum morgni á meðan við lifum .
Ég nota oft líkingamál og myndmál sem sótt er í náttúruna .
Svo eru auðvitað þessi stóru yrkisefni sem sækja á öll skáld og allar manneskjur , frá upphafi vega – lífsgátan , ástin , dauðinn , lífsstríðið .
Nú þar fyrir utan fæ ég oft innblástur frá sögulegu efni , frá list og ferðalögum .
Ég vildi gjarnan hafa séð meira af heiminum en ég hef gert , ferðalög eru mér mjög vekjandi .
Þau gera hugann frjórri eftir að heim er komið .
Svo má ekki gleyma því hversu hollur lestur er , bæði á íslensku efni og erlendu , maður fær oft nýjar hugmyndir og sér eitthvað sem maður hrífst af en hefði aldrei dottið í hug sjálfum .
Það er lífið sem þú færð þegar þú kemst í samband við annan hug .
Ég hef sérlega gaman af vísunum í ljóðum , því ef maður þekkir ekki vísanirnar , þá verður maður forvitinn og fer að leita svara .
Og þekki maður vísunina , þá dýpkar hún ljóðið .
Skáldskapur getur verið svo misjafn .
Sum ljóð eru sáraeinföld , engin merking á milli línanna – en þú getur notið ljóðsins alveg jafn vel , þótt það sé ekki tví- eða þríbotna .
Önnur ljóð eru margbotna og flóknari og þá má ekki halda að það sé einhver kvöð að lesandinn þurfi að skilja allt ljóðið .
Það er ekki markmið og raunar alls ekki hægt að skilja öll ljóð – en þú getur skynjað þau og hrifist af þeim , og þau geta höfðað til þín þótt þú hafir frekar grun en vissu um merkingu ljóðsins .
Ljóðin búa í málinu , hugsuninni og tilfinningunni og þú nýtur þeirra vegna þess að þau krefja huga þinn og tilfinningar um að koma til móts við sig , jafnvel þótt þú komist kannski aldrei inn í þau á sama hátt og annar lesandi eða skáldið sjálft .
Þetta nefni ég vegna þess að í ljóðinu býr tvennt – annars vegar það sem liggur alveg ljóst fyrir og hins vegar er oft eitthvað í ljóðinu sem ekki er sagt fullum fetum – og það hefur verið tilhneiging til að halda því fram að annað af þessu tvennu sé merkilegra eða betra en hitt .
Það tek ég ekki undir .
" Hjörtur segir það fjarri lagi að hann sé ánægður með öll ljóð sín .
" Ég byrjaði ungur að yrkja og við breytumst sem betur fer á ferð okkar frá vöggu til grafar .
Kraftur reynslunnar getur lagfært ýmislegt í hugmynd sem á rætur sínar í æskunni .
" Stundin kemur aldrei aftur Galdur verður til við lestur ljóðs – og ekki síst þegar ljóð er lesið í hljóði og einrúmi , frekar en upphátt fyrir fjölda manns .
Þú kannast líklega við þetta ? " Ojá .
Þetta kannast allir við sem yndi hafa af ljóðum og gildir um allan lestur en alveg sérstaklega um ljóð .
Ljóð eru að þessu leyti viðkvæmari en annar texti .
Ljóð eru eins og strá í vindi , stundum er kyrrt en stundum leggst stráið alveg niður .
Það gerir þau líka viðkvæmari hvað þau eru stutt , mörg þeirra .
Lesandinn hefur allt fyrir augunum .
Í lengri texta er hægt að fela ýmsa galla en það er mun erfiðara í tveggja lína ljóði .
Tvær línur í þúsund síðna bók mega vera lélegar en það mega þær ekki vera í ljóðinu , ljóðvant fólk kemur auga á þær eins og skot , " segir Hjörtur sem sjálfur hefur talsvert komið að upplestri um ævina , bæði ljóðaupplestri og einnig í starfi sínu sem útvarpsmaður .
" Ég hef umgengist marga lesara um ævina og bæði hlustað á frábæran lestur og afleitan lestur .
Fyrir ást mína á ljóðinu , þá legg ég sérstaklega við hlustir þegar ég heyri ljóð lesin og það er alveg satt , að það er tvennt ólíkt að lesa ljóðið sjálfur í einrúmi , eða hlýða á það lesið af einhverjum öðrum .
Þegar þú ert einn , þá skapar þú þinn eigin heim , þína stemningu , sýn og tilfinningu fyrir ljóðinu og öllu sem það gefur þér .
En þegar annar les , þá getur lesarinn ýmist gefið þér eitthvað nýtt og gott í ljóðinu , eða farið með það alveg í vaskinn .
Hver lestur sem deyr út í loftið – það heyrir hann kannski enginn nema þú , ef þú lest fyrir sjálfa þig – en hver lestur er sjálfstæð túlkun á ljóðinu .
Þú lest það aldrei aftur nákvæmlega eins .
Þú lifir stundina – og stundin kemur aldrei aftur , " segir þýðandinn , teygir sig eftir bók Nordbrandts og les fyrir mig eitt ljóð .
Óhætt er að segja að ekki hafi sá lestur farið með ljóðið í vaskinn .
Að viðtali loknu leggur Hjörtur lófa á bækurnar þrjár sem hann hafði áður sýnt mér .
" Þú mátt gjarnan hafa þessar bækur með þér , ef þú hefur gaman af því ? " Ég játa því að sjálfsögðu og Hjörtur tekur þegar að blaða í einni bókinni .
" Ég hef ekki fundið prentvillur í hinum tveimur en í þessari hef ég fundið tvær ...
og mér er illa við að senda þær þannig frá mér , " segir hann , leitar villurnar uppi og leiðréttir þær með penna , af þeirri sömu nákvæmni og vandvirkni sem unnið hefur honum sess meðal ljóðelskrar þjóðar .
