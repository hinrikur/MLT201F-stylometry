Hin metnaðarfulla fjölþjóðlega myndlistarsýning Rúllandi snjóbolti / 6 , Djúpivogur , verður opnuð í dag , laugardag , klukkan 15 í Bræðslunni á Djúpavogi , að viðstöddum mennta- og menningarmálaráðherra , Illuga Gunnarssyni , og sendiherra Kína , Zhang Weidong .
Sýning í sömu viðburðaröð var í fyrsta skipti á Djúpavogi í fyrrasumar og munu yfir 3.000 manns hafa skoðað verk þeirra íslensku og erlendu listamanna sem þar áttu hlut að máli .
Eins og í fyrra er sýningin skipulögð af Chinese European Art Center ( CEAC ) , stofnun í Xiamen í Kína sem stýrt er af Ineke Guðmundsson , eiginkonu Sigurðar Guðmundssonar myndlistarmanns og rithöfundar .
Sýningin er samvinnuverkefni Djúpavogshrepps og CEAC , en þessi kínversk-evrópska menningarmiðstöð hefur staðið fyrir mörgum stórum sýningum í Kína , þar á meðal fyrstu fjórum sýningunum undir heitinu Rúllandi snjóbolti , en Ísland er fyrsta landið þar fyrir utan þar sem stofnunin setur upp sýningar .
CEAC er sjálfseignarstofnun sem var hleypt af stokkunum árið 1999 af Ineke með stuðningi Sigurðar .
Þau hjón eiga hús á Djúpavogi , þar sem þau dvelja iðulega á sumrin , og þar er að finna vísi að þessum metnaðarfullu sýningum sem þau standa nú fyrir á staðnum , í gömlu fiskimjölsverksmiðjunni .
Þar var í fyrra settur upp vandaður sýningarsalur sem aftur er nýttur í ár .
Listinn yfir listamennina sem sýna í ár er óneitanlega glæsilegur .
Auk tíu þekktra íslenskra listamanna eiga verk á sýningunni mjög merkir listamenn frá Kína , Bandaríkjunum og Evrópu ; þar á meðal nokkrir sem fyllilega óhætt er að kalla heimsþekkta þátttakendur í samtímalistinni .
Íslensku listamennirnir eru þau Árni Páll Jóhannsson , Finnbogi Pétursson , Hekla Dögg Jónsdóttir , Hrafnkell Sigurðsson , Kristján Guðmundsson , Ólöf Nordal , Ragnar Kjartansson , Rúna Þorkelsdóttir , Sigurður Guðmundsson og Þór Vigfússon .
Þeir erlendu eru Aernout Mik , Bård Breivik , Bjørn Nørgaard , Guido van der Werve , Josie Jenkins , Kan Xuan , Libin Chen , Marike Schuurman , Sarah Mei Herman , Stevens Vaughn , Tim Chen Chuanxi , Voebe de Gruyter , Zhang Ya og Zhifei Yang , Scarlett Hooft Graafl og Marjan Laaper .
Þær tvær síðastnefndu voru gestalistamenn sýningarinnar í fyrra og sýna nú verk sem þær unnu á staðnum í fyrra , ljósmynda- og myndbandsverk .
Gekk framar vonum Alfa Freysdóttir , verkefnastjóri sýningarinnar , er fædd og uppalin á Djúpavogi en var nýflutt aftur heim í fyrra þegar hún tók við starfinu .
" Þetta tókst mjög vel í fyrra , " segir hún .
" Við renndum þá í raun öll blint í sjóinn , með húsnæði og hvernig svona framkvæmd myndi ganga hér , en það gekk framar öllum vonum .
" Að þessu sinni stendur sýningin í vel á annan mánuð , til 22. ágúst .
" Sýningin er aðeins viðameiri nú en í fyrra , við erum að teygja okkur yfir í næstu skemmu við hliðina .
Þá er Hrafnkell , sem er annar gestalistamanna CEAC í ár , að byggja afar spennandi verk fyrir utan .
Hann hefur líka unnið með handverksmanni hér á staðnum og steinaverk hans munu koma við sögu , " segir Alfa .
Hin gestalistamaðurinn er Kan Xuan .
Alfa segir að heimamönnum hafi fyrst í stað þótt það nokkuð villt hugmynd hjá Sigurði að setja upp alþjóðlega myndlistarsýningu á Djúpavogi en hann sé svo sannfærandi að slegið hafi verið til .
" Það voru ótrúlega fínir listamenn sem sýndu hér í fyrra og aftur nú í ár , " segir hún .
" Þá er gaman hve margir listamannanna eru viðstaddir .
Þeim erlendu finnst það líklega ævintýri að heimsækja þennan smábæ hér lengst úti á eyjunni .
Sýningin var rosalega flott í ár en í ár er hún ennþá betri ! Þetta er mikið ævintýri .
" Alfa segir að í fyrra hafi framkvæmdin fengið einn styrk og í raun hafi tekist að setja sýninguna afar vel upp fyrir lítinn pening , í samstarfi CEAC og Djúpavogshreppps sem leggur meðal annars fram húsnæðið .
" Allir lögðu hönd á plóginn .
Og nú fengum við sem betur fer fleiri styrki , " segir hún .
Þekkjum allt þetta ágæta fólk " Þegar Kínversk-evrópska menningarsetrið , CEAC , var að undirbúa þetta í hittifyrra og ræða verkefnið við sveitastjórn Djúpavogshrepps var lagt upp með að þetta væri langtímaverkefni .
Komið til að vera , " segir Sigurður Guðmundsson um sýningarverkefnið Rúllandi snjóbolta á Djúpavogi .
Hann bætir við að til að þetta gangi upp sé treyst á fórnfýsi margra og velvilja listamannanna .
" Sýningin er ákveðin hugsjón en listamenn eru vanir slíku .
Það liggur í eðli okkar .
Og það stefnir vissulega í þriðju sýninguna að ári ...
En nú er öll einbeitingin á þessa sýningu .
Listamennirnir eru 26 , frá mörgum löndum , og gæðin eru mikil og fagmennskan að sama skapi .
" Sem dæmi um styrk sýningarinnar bendir Sigurðar á að í hópi listamanna sé einn hinn virtasti í hópi kínverskra listamanna í dag , Kan Xuan .
Margir listamannanna hafa áður starfað með CEAC .
" Við Ineke þekkjum allt þetta ágæta fólk .
Og ég er sannfærður um að það er alveg eins hægt að setja upp gæðasýningu sem þessa hér á Djúpavogi og á Manhattan .
Á því er enginn munur , " segir hann .
" Listaverk tala við þann tíma sem maður hrærist í , ekki við steypuna sem er umhverfis þau eða við ríkjandi skoðanir fólks .
Það er mitt viðhorf .
" Sigurður segir að margir listamannanna verði viðstaddir opnunina og það sé ánægjulegt ; fólk sem sé svo upptekið í stórborgum að það hafi varla tíma til að fá sér kaffi segi já og mæti , " á þennan fallega stað með 250 íbúa .
Hér er líka alveg einstakt samfélag og þátttaka fólksins hér er einstök .
Á Djúpavogi er eins konar heimur í hnotskurn .
Og þetta virðist vera listvænt fólk .
" Hann bætir við að þau búist við fjölda gesta víða að í sumar og í þeim hópi séu skríbentar og spekingar , safnarar og sýningastjórar .
" Á sýningunni eru ólík verk , það er ekkert þema , þetta er eins og bótanískur garður með mjög fínum og ólíkum blómum í .
Þetta ætti að geta verið gleðigjafi fyrir gesti , " segir hann .
Þegar spurt er um framlag Sigurðar sjálfs á Rúllandi snjóbolta / 6 segist hann sýna tvær litlar teikningar að þessu sinni , auk þess sem útilistaverkið hans , Eggin , sé áberandi við höfnina .
" Í fyrra var ég svo áberandi , var með langflest verkin , og það hefði mátt kæra mig fyrir innherjasvik því það er konan mín sem er foringinn .
Nú læt ég því lítið fara fyrir mér , " segir hann og hlær .
Enn betri og öflugri Þór Vigfússon myndlistarmaður er nú búsettur á Djúpavogi og tók þátt í sýningunni í fyrra og aftur nú , " með gamalt plexiglerverk sem ég átti á vinnustofunni , " segir hann hógvær þegar spurt er um framlagið .
Hann var önnum kafinn við uppsetningu verka listamannanna í vikunni og segir greinilegt að þó að sýningin hafi verið fín í fyrra sé þessi talsvert öðruvísi og enn betri .
" Það eru enn fleiri listamenn , og jafnvel betri og öflugri , " segir hann .
" Þá er hún stærri , við erum að teygja okkur víðar um rýmið .
Það er margt að sjá , þetta er góð blanda af áhugaverðri list .
" Þór segir þetta umfangsmikla framlag mikilvægt fyrir menningarlífið á Djúpavogi .
" Og fyrir mig er þetta mjög mikilvægt .
Dags daglega er talað hér tungumál sem ég skil ekki vel , til dæmis um íþróttir og sjómennsku , en þetta mál listarinnar skil ég , " segir hann .
" Þessi sýning er ekki lík neinu .
Hér eru settar up listsýningar , sem er gott , og talsvert um að vera á þessu sviði á Seyðisfirði , en fyrir mér er framtak sem þetta , Rúllandi snjóbolti hér á Djúpavogi , gríðarlega jákvætt .
Fyrir mannlífið hér , sem verður sífellt fjölbreytilegra , er þetta algerlega nauðsynlegt , " segir hann .
