18. júlí 1985 bauð Sjálfsbjörg , félag fatlaðra , blaðamönnum að fylgjast með ferð nokkurra fatlaðra frá Sjálfsbjargarhúsinu að húsnæði Ráðningarstofu Reykjavíkur í Borgartúni , í sérstaka öryrkjadeild sem sá um atvinnumiðlun fyrir fatlaða .
Á leiðinni voru margar hindranir en verulega syrti í álinn þegar kom að dyrum ráðningarstofunnar því þar blasti við stigi með tíu tröppum .
Það fatlaða fólk sem vildi nýta sér þjónustu ráðningarstofunnar átti því ekki greiða leið þangað upp snarbrattan stigann .
Nokkrum tókst þó að lokum að komast inn á skrifstofuna með hjálp aðstoðarfólks og blaðamanna .
Þar var rætt við Ástu Schram , sem veitti öryrkjadeildinni forstöðu .
Fram kom hjá Ástu að hún hefði farið þess ítrekað á leit við borgaryfirvöld að húsnæðið yrði gert aðgengilegt fyrir fatlaða , en fengið þau svör að ekki væri unnt að koma fyrir skábraut vegna þess hversu hár og brattur stiginn væri og of kostnaðarsamt væri að setja upp lyftu en til stæði að flytja skrifstofuna í annað húsnæði .
Að sögn Ástu hafði það staðið til lengi en ekkert gerst .
