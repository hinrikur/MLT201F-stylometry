Sannkölluð sprenging hefur orðið í ásókn göngufólks í hin fögru Atlas-fjöll í Marokkó , norðan við Sahara-eyðimörkina .
Á tignarlegum fjallarananum gefst fólki kostur á að ganga á nokkra tinda sem eru yfir 4.000 metra háir og er Toubkal þeirra vinsælastur , þar sem hann situr í samnefndum þjóðgarði .
Þeir sem hafa ekki áhuga á tindapríli geta farið í mislangar ferðir um dalina í kring , sem eru byggðir fólki af ætt berba ; þetta er fagurt , harðbýlt en frjósamt svæði og fjallasýnin ætíð tilkomumikil .
Fjöldi heimamanna hefur menntað og sérhæft sig á sviði ferðaþjónustu og starfar ýmist á gistiheimilum í bænum Imlil , þar sem flestir leggja upp , eða þar nærri , við leiðsögn eða matargerð .
Höfundur fann á netinu tveggja daga hringferð frá Imlil að þorpi skammt þar frá , yfir tvö fjallaskörð , 2.471 og rúmlega 2.200 m. há , og um byggða dali .
Fróður leiðsögumaðurinn var enskumælandi og einnig voru í ferð múlasni , sem bar farangurinn og matsveinn sem galdraði fram listagóða rétti .
Með ferðum til og frá hóteli í Marrakesh , í klukkustundar fjarlægð frá Imlil , gistingu hjá bónda og leigu á svefnpokum , kostaði leiðangurinn 340 evrur - um 50.000 krónur .
