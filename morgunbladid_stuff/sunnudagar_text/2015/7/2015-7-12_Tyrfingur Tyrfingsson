Þroskaþjálfar á Íslandi – saga stéttar í hálfa öld eftir Þorvald Kristinsson kom út í vor , snart mig djúpt og er fyrir vikið mín eftirlætisbók þetta sumarið .
Í henni segir frá því þegar gæslusystur urðu meðvitaðar um ranglætið sem börn og fullorðnir á Kópavogshæli áttu að venjast og hvernig þær brugðust við .
Á hálfri öld umpóluðu þroskaþjálfar og skjólstæðingar þeirra viðhorfum Íslendinga til mannréttinda .
Bókin er á sinn undirfurðulega hátt æsispennandi og ýmislegt í henni verður lesandanum lexía eins og hvernig gæslusystur sóttu kjark og fyrirmyndir í erlend fræði og störf .
Þrátt fyrir þá virðingu sem höfundur sýnir viðfangsefni sínu er hann óvæginn og lýsingarnar á magakveisunum sem geisuðu á hælinu , kerfisbundnum sóðaskap og níðinu sem börnin voru beitt vekja viðbjóð lesanda .
Þetta er feikilega vönduð og úthugsuð bók um kvennastétt sem kollvarpar hugmyndum Íslendinga um réttinn til sjálfsbjargar .
Bókarhöfundur hefur bersýnilega tekið djúpviðtöl við þroskaþjálfa á ýmsum aldri og sankað að sér upplýsingum úr öllum mögulegum áttum .
Í bókinni er meðal annars að finna samræður útvarpsmanns og ungrar stúlku sem býr á Kópavogshæli .
Eins og upp úr Samuel Beckett leikriti lýsir stúlkan því ískalt hvernig hún geri ekki neitt af því hún geti ekki neitt og að hún geti ekki neitt af því hún kunni ekki neitt .
Þorvaldur skrifar lipran stíl og málfarið á bókinni er eðlilegt og fágað .
Bókin er aðgengileg og er samfellt mál reglulega brotið upp með m.a. gömlum bréfum frá landlækni þar sem hann útskýrir og flokkar þroskahömlun ( mjög fyndið ) .
Eins eru í sérdálki lýsingar á eftirsjá þeirra foreldra sem skildu börn sín eftir á Kópavogshæli og sáu þau ekki framar .
Ljósmyndir úr einkaeigu þroskaþjálfa gæða bókina innileika .
Öll skráning er nákvæm og óhætt að segja að fræðimennskan sé á háu plani .
Þroskaþjálfar á Íslandi – saga stéttar í hálfa öld er marglaga og það sem ber hæst í henni er undirtextinn en auk þess að vera upplýsandi er hún eins konar kennslubók í því hvernig maður gerir byltingu .
Gæslusystur voru lágt settar á Kópavogshæli en ráku upp ramakvein , stofnuðu stéttarfélag og breyttu hæli og þjóð .
Og þroskaþjálfunum í bók Þorvaldar tókst að gera það sem raggeitur tala oft um en tekst aldrei – að gera byltingu innan frá .
