Júlímánuður hefur lengi vel verið einhver vinsælasti ferðalagamánuður ársins .
Þá rífur fjöldi manns kælibox , tjöld og tilheyrandi úr yfirfullum hirslum og heldur á vit ævintýranna á íslenskum þjóðvegum .
Á okkar dögum eru ferðalög talsvert einfaldari í framkvæmd en áður .
Ólæs á öll kort og kennileiti stimplar maður bara inn staðarheiti í snjallgræjuna og ekur af stað .
Það kemur í hlut blárrar pílu eða raddhermis að skipa hvort maður fer til hægri eða vinstri .
Þó er ekki tryggt að maður sleppi umhugsunarlaust úr ferðalaginu .
Það er nefnilega ekki einungis útsýnið sem breytist samfara því sem kílómetrarnir hverfa í baksýnisspeglinum heldur tungumálið líka .
Flakk á forsetningum Algengt efamál sem plagar ókunnuga ferðalanga er hvaða forsetningar eða atviksorð á að nota með staðarnöfnum .
Allur gangur er á því hvort rétt er að segja að maður sé " í " eða " á " firðinum þar sem maður er staddur .
Aðstæðurnar ráða úrslitum .
Venjan er að þegar talað er um kaupstað eða kauptún er forsetningin " á " notuð .
Til dæmis er talað um að vera á Borgarfirði ( eystri ) , á Eskifirði , á Fáskrúðsfirði , á Hornafirði , á Ísafirði , á Seyðisfirði og á Siglufirði , svo fátt eitt sé nefnt .
En sé talað um sveitabyggð við fjörðinn er forsetningin " í " vanalega notuð .
Sagt er : í Berufirði , í Borgarfirði ( eystri eða á Vesturlandi ) , í Hamarsfirði og í Siglufirði .
Þannig má sjá að það er eitt að vera staddur " á Siglufirði " en annað að vera staddur " í Siglufirði " .
Annað er bær en hitt er fjörðurinn sjálfur .
Þá flækir málin frekar að sums staðar tíðkast hvort tveggja .
Það hefur til dæmis þótt formlegra að nota forsetninguna " í " um kaupstaðinn , og þekkist því hvort tveggja að talað sé um að vera " í " og " á " Siglufirði þegar maður er í bænum sjálfum , en talið er að sú málvenja sé aðflutt .
Á Norðfirði er maður í Neskaupstað , en ekki í Norðfirði Fjörið færist heldur betur í aukana ef hugað er að því að sums staðar heita kauptún eða kaupstaðir öðrum nöfnum en firðirnir sem þau eru í og þannig er oft hægt að skapa fróðlegan rugling á ferðalögum .
Stórmunur er til dæmis á því hvort sagt er að maður sé staddur " í " Ísafirði eða " á " Ísafirði .
Kaupstaðurinn Ísafjörður er í Skutulsfirði og þannig má sjá að sé ég staddur á Ísafirði er ég á sama tíma í Skutulsfirði .
Sé ég aftur á móti í Ísafirði er ég hvorki í Skutulsfirði né á Ísafirði .
Sama gildir um Norðfjörð .
Segist ég vera staddur á Norðfirði er ég í rauninni í Neskaupstað .
Dæmin eru vitaskuld fleiri og ná til fleiri forsetninga en " í " og " á " og gilda þá að sjálfsögðu mismunandi reglur eftir því hvar maður er staddur .
Maður flyst til dæmis annað hvort " að Nesi " eða " í Nes " og býr svo " á Nesi " eða " í Nesi " , allt eftir landshlutum .
Helmingareglan Það getur ært óstöðugan að reyna að mynda sér fullkominn skilning á öllum þessum reglum á einu bretti .
Sumir hafa drukkið þetta í sig með móðurmjólkinni og vita hvort þeir eru " í " eða " á " umhugsunarlaust .
Við hin sem hlutum ekki þessa aukagjöf í uppvextinum erum hins vegar ekki gersamlega bjargarlaus .
Til eru ákveðnar þumalfingursreglur sem hægt er að styðjast við , þótt þær séu ekki par fínar á málvísindalegan mælikvarða .
Sú sem hefur reynst flestum hvað best er hugsanlega " landhelmingareglan " .
Sé landinu skipt í tvennt og dregin loftlína frá Ísafjarðardjúpi til Hornafjarðar er nokkurn veginn hægt að reiða sig á að sagt er " á " austan megin við línuna en " í " vestan megin ( sbr. á Ísafirði / í Hornafirði ) .
Þetta er þó engan veginn algild regla heldur aðeins viðvaningslegt viðmið .
Oft þarf þó ekki meira .
Ekki sakar að spyrja Í riti Árna Böðvarssonar um íslenskt málfar fer hann ítarlega í saumana á þessum fræðum og tekur skilmerkilega fram að nafnmyndir heimamanna séu " rétthærri en þær myndir sem aðkomufólk notar , jafnvel þó að þær séu sannanlega rangar á mælikvarða almenns máls " .
Ætli það sé því ekki öruggast fyrir mann , efist maður um hvar , eða öllu heldur hvernig , maður er staddur þegar rennt er inn í næsta fjörð , að hóa í einhvern nærtækan heimamann og spyrja : " Afsakaðu mig .
Gætirðu nokkuð sagt mér hvort ég er í eða á Ólafsfirði ? " 