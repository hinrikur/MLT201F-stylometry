Hákon Jónas Hákonarson var níu mánaða þegar hann missti föður sinn í sjóslysi .
Um 35 árum síðar bjargaði Hákon Jónas mannslífi þegar bátur sem hann var skipstjóri á sökk skammt frá þar sem faðir hans drukknaði .
Sjávarháskinn setti mark sitt á líf Hákonar Jónasar og var hann lengi að vinna sig úr áfallinu .
Hann sagði Morgunblaðinu frá martröðum og hvernig hann glataði um hríð hluta af sjálfum sér vegna rangra viðbragða við meiriháttar áfalli á sjó .
Baldur Arnarson baldura@mbl.is Það er fallegt sumarkvöld við Hamraborgina í Kópavogi þegar Hákon Jónas vísar blaðamanni til sætis við stofuborðið .
Hann er að flytja og er búslóðin komin í kassa .
Ekki í fyrsta sinn sem hann stendur á tímamótum .
Samtalið hefst með því að ræða um harmleikinn á Vestfjörðum síðastliðinn þriðjudag þegar þrír komust lífs af og einn drukknaði er bát hvolfdi úti af Aðalvík .
Líkt og Hákon Jónas upplifði löngu áður kom björgunarbátur ekki sjálfkrafa upp .
Hákoni Jónasi er svo sýnd forsíða Morgunblaðsins frá 10. mars 1956 þar sem burðarfréttin er um hörmulegt slys austur við Selvog , þegar báturinn Vörður frá Reykjavík sökk og með honum áhöfnin öll , alls fimm sjómenn .
" Slys þetta varð með þeim hætti að bátinn bar inn í brimgarð og þar hvolfdi honum á svipstundu .
Fjórir mannanna voru fjölskyldumenn er láta eftir sig konur og ung börn .
Þetta hörmulega slys er hið mesta , sem orðið hefur á þessum vetri , " sagði í inngangi fréttarinnar .
Síðan eru mennirnir taldir upp og er Hákon J. Hákonarson þriðji í röðinni , hann var þá 24 ára .
" Hann lætur eftir sig konu og þrjú börn , hið elzta 4 ára , " sagði í blaðinu .
Var Vörður á leið frá Þorlákshöfn til Reykjavíkur og þungur sjór .
Byrjaði sem hálfdrættingur Þótt sjómennskan hafi þannig höggvið stórt skarð í fjölskyldu Hákonar Jónasar kom aldrei annað til greina en að fara á sjóinn .
" Ég fór á sjó 14 ára , þá sem hálfdrættingur á hálfum launum hjá Tryggva Ófeigssyni á síðutogaranum Mars .
Það stóð aldrei annað til en að fara á sjóinn .
Annað var aldrei valkostur , " segir Hákon Jónas .
Hvernig tókst fjölskylda þín á við sorgina ? " Ég upplifði aldrei dauða pabba míns .
Hann var aldrei hluti af neinu nema að ég var alnafni hans .
Sex árum síðar giftist móðir mín , Guðlaug Ólafsdóttir , aftur frábærum manni , Sigurþóri Þorgrímssyni .
Hann tók okkur systkinin eins og við værum börnin hans .
Móðir mín eignaðist með honum þrjú börn í viðbót , " segir Hákon Jónas .
Guðlaug er enn á lífi en Sigurþór andaðist fyrir sex árum .
" Þannig að móðir mín er búin að missa tvo menn frá sér , " segir Hákon Jónas .
Svo kemur stutt þögn .
" En hún er sterk kona .
" Boðið að vera skipstjóri Mörgum árum eftir að Hákon Jónas hóf sjómannsferilinn , árið 1969 , kaupir hann sinn eigin bát árið 1985 , trillubátinn Stakknes .
" Ég átti síðan nokkra báta en hætti svo með báta .
Mér var boðið að vera skipstjóri og stýrimaður á bát sem hét Vöggur GK 204 .
Ég var ráðinn þangað af því að ég var harður nagli , gríðarlega duglegur sjómaður í Reykjavík .
Vöggur sökk rétt vestan við Þjórsárósa , austan við Stokkseyri , í haustbyrjun 1990 .
Það var ekki nema 60-70 mílur frá þeim stað þar sem pabbi minn drukknaði , " segir Hákon Jónas um þau ótrúlegu örlög að bátur með svipuðu nafni og Vörður skyldi 34 árum síðar fara í sjóinn á svipuðum slóðum og að skipstjórinn var sonur eins þeirra sem fórst forðum .
" Þegar báturinn var að fara á hliðina sagði hásetinn mér að hann væri ósyndur .
Ég þurfti því að binda hann við bakið á mér .
" Þarf að segja söguna alla Þetta hefur væntanlega gerst hratt .
Hvernig fórstu að því að binda hásetann við þig ? " Það er ekki hægt að útskýra það nema að segja söguna frá byrjun .
Það var síðla kvölds þegar við vorum að ferja bátinn frá Garðinum og komum við í Grindavík vegna þess að sjálfstýringin var biluð .
Við fengum gert við hana og svo höldum við austurmeð og erum á leiðinni til Breiðdalsvíkur .
Veðurspáin var þannig að við ætluðum að stoppa í Vestmannaeyjum .
Við Selvogsvita , á sama stað og pabbi minn drukknaði , set ég stefnuna á Þrídranga og fer svo að sofa .
Hásetinn vekur mig tveimur til þremur tímum seinna og segir mér að það sé farið að grynnka .
Ég stekk upp í brú og um leið og ég kem upp í brú lendir báturinn á skeri – og þeysist greinilega yfir skerið – og um leið kastast ég á brúargluggann .
Þá brotnuðu tennur og ég fékk sár á síðuna og fleiri áverka .
Ég næ að senda neyðarkall og sól [ neyðarblys ] .
Fimm mínútum síðar fer báturinn að hallast , það braut svo yfir brúna .
Þetta var frambyggður bátur sem þýðir að brúin er fremst .
Björgunarbátarnir voru uppi á brúnni og til þess að komast að þeim hefði ég þurft að komast upp á brúna .
Öldurnar skullu á bátnum á skerinu .
Ég hefði því þeyst út af .
Það braut sjór yfir brúna .
Sjálfvirkur sleppibúnaður á björgunarbátum fer ekki í gang fyrr en bátur sekkur .
Hann kom ekki upp , ekki frekar en í slysinu á Vestfjörðum fyrir nokkrum dögum .
Nema að ég sé að það er sker rétt hjá .
Svo fer báturinn að hallast og þá segir hásetinn að hann sé ósyndur , sextugur maðurinn .
Einar Matthíasson hét hann .
Þá var ekkert annað að gera en að taka spotta og binda hann við bakið á mér .
Svo hallaðist báturinn og fór á hliðina .
Ég syndi með hann frá bátnum og í þann mund sé ég stefnið fyrir ofan mig og báturinn sekkur niður að aftan .
Svo syndi ég með manninn að skerinu .
Við komumst sem sagt upp á það .
" Byrjaði að flæða að skerinu Hvað voruð þið lengi á skerinu þar til björgun barst ? " Við fréttum það síðar að ljóskastarinn á björgunarþyrlunni var bilaður .
Það tók tíma að gera við hann .
Við vorum þarna rúman klukkutíma á skerinu .
Það flæðir yfir þetta sker á flóði .
Það voru björgunarsveitarmenn í landi .
Við sáum ljós í fjarska .
Þessi sker eru um 2-300 metra frá landi .
Nema að þeir héldu að við værum í sjónum , var mér sagt síðar .
Maður sá ekki fjöruna .
Sandurinn í fjörunni hverfur inn í myrkrið .
Mig grunaði hins vegar að við værum nálægt landi .
En ég hugsa að ég hefði aldrei haft Einar með mér þessa 2-300 metra .
Þegar þyrlan kom bjó ég að því að kunna að taka á móti þyrlu .
Það þurfti að forgangsraða .
Einar var náttúrlega númer eitt .
Ég þurfti að smeygja ól utan um hann .
Það seig maður niður og síðan var náð í mig .
Það er ótrúlegt hvað þetta hafði lítil áhrif á Einar .
" " Hefðu ekki átt að sleppa " Hákon Jónas dregur svo fram gamla úrklippu úr Morgunblaðinu .
Þar eru þessi orð höfð eftir honum á baksíðu blaðsins : " Ég held að við hefðum ekki átt að sleppa .
Þegar bátur skellur til og frá eina fjóra fimm metra og hendist á klettinn þá eiga menn ekki að sleppa .
" Síðar í sömu grein var rætt við félaga hans , Einar , sem lýsti stundinni þegar björgunarmennirnir komu : " Við hrópuðum eins og við höfðum kraft til og einnig flautaði skipstjórinn allt hvað hann gat í flautu sem var í mínu vesti .
Loksins kom þyrlan og ég ætla ekki að lýsa þeim fögnuði sem við fundum í brjósti þegar við sáum hana .
Við hefðum örugglega króknað ef við hefðum verið þarna mikið lengur .
" Martraðir í aldarfjórðung Hákon Jónas segir þessa reynslu hafa skilið eftir sig ör á sálinni .
" Síðustu 25 ár hef ég haft martraðir .
Það var ekki um neina áfallahjálp að ræða .
Hún var bara ekki til .
Manni var sagt að bíta á jaxlinn .
Þannig var þetta gert .
Í litlu samfélagi eins og Breiðdalsvík stendur fólkið með einstaklingnum , það hjúpar hann .
Hann stendur aldrei einn , þótt hann sé einn .
Ég varð að fara á sjóinn aftur eða flytja .
Það var ekkert um neitt annað að ræða .
Þannig að ég fór á sjóinn og síðan keypti ég mér bát .
Eftir slysið hef ég þjáðst af myrkfælni .
" Gafst upp á sjómennskunni Segðu mér frá því ? " Slysið varð um hánótt .
Ég er siglingafræðingur – að vísu bara með pungaprófið – en ég átti mjög erfitt með að treysta siglingatækjum eftir slysið .
Eftir slysið varð ég hreinlega lélegur sjómaður .
Ég fór helst ekki í vondum veðrum og helst fór ég þegar farið var að birta .
Þannig að árið 1997 gafst ég upp , hætti á sjó .
Að auki flutti ég frá Breiðdalsvík til Reykjavíkur .
Ef ég hefði sleppt því að fara aftur á sjóinn hefði ég sparað mér mörg gríðarlega slæm ár .
Ég skemmdist á þessu , reykti mikið og varð skapillur .
Þegar ég hætti á sjó lagaðist ég til muna .
Við keyptum verslun í Reykjavík , Álfheimabúðina .
Svo seldum við hana og ég fór að keyra flutningabíla , stofnaði fyrirtækið Alhliða flutningaþjónustan .
Sá rekstur fór illa í hruninu .
Ég missti hins vegar aldrei vinnuna , ók á bílum hjá Eimskip , en fyrirtækið fór og með því allur sjóðurinn frá útgerðarárunum .
Nú er ég bílstjóri hjá Strætó í hlutastarfi .
Það er bara fínt , " segir Hákon Jónas og fer aftur að tala um daginn örlagaríka , 25. ágúst 1990 .
Vissu ekki hvað gerðist " Það versta við þetta er skömmin .
Það veit enginn hvað gerðist .
Það veit enginn hvort ég hafi stillt sjálfstýringuna vitlaust eða hvort hún hafi hreinlega slegið út .
Þannig að maður lifir með þessu líka .
Þarna er ég með bát sem væri væntanlega metinn á 100 milljónir í dag .
Það birtist frétt í vikunni um að bátur hafi sokkið og þrír menn komist á kjölinn .
Það veit hins vegar enginn hvað gerðist .
Þetta er það versta .
Ég veit 25 árum eftir að Vöggur sökk ekkert hvað gerðist .
Hásetinn sagði alltaf við mig að hann vissi ekki hvað hefði gerst .
Hann var vakandi í brúnni .
Svo var haldinn sjóréttur og þeir vildu kanna hvort ég kynni siglingafræði , hvort ég kynni að taka út með korti og allt það .
Mér fannst þeir ganga hrikalega hart fram .
En þeir gerðu í raun aðeins skyldu sína og reyndu að ná fram þeim sannleika sem var í málinu .
Það er ótrúlegt en satt en sá sem var formaður sjóréttarins drukknaði mánuði seinna , í október 1991 .
Hann var á skólabát sem hét Mímir RE 3 , sem sökk í ósunum í Hornafirði .
Hann var að sigla út ósinn og sneri svo við í ósnum .
Sem hann hefði ekki átt að gera en gerði það samt .
Hann drukknaði maðurinn .
Tíu árum eftir að Vöggur sökk dó Einar eðlilegum dauðdaga .
Þá hringdi systir hans í mig og sagði að þau systkinin væru sannfærð um að ég hefði lengt ævi Einars um tíu ár .
" Við viljum að þú komir austur og verðir líkmaður númer eitt , " sagði hún .
Það fannst mér mikill heiður .
" Finnst hann vera að drukkna Hvernig martraðir færðu ? " Ég fæ köfnunartilfinningu .
Þegar ég sef finnst mér ég vera að drukkna .
Ég hef ekki losnað við þetta .
Þetta verður samt fjarrænna .
Þetta smám saman dofnar .
Ég lifi mjög eðlilegu lífi , hjóla helst 30 kílómetra fimm sinnum í viku .
Ég hef hjólað yfir Sprengisand og yfir Kjöl .
Við Bergþóra Reynisdóttir kona mín gerum þetta allt saman .
Hún er geðhjúkrunarfræðingur .
" Getur hún sem geðhjúkrunarfræðingur hjálpað þér ? " Já , hún hefur hjálpað mér mikið .
Svo eigum við gríðarlega sterka fjölskyldu .
" Álasarðu þér fyrir að hafa farið að sofa ? " Já , ég geri það .
En ég ætlaði aðeins að sofa í stuttan tíma .
Báturinn var á sjálfstýringu og hásetinn átti að vekja mig 10 mílum áður en við kæmum að Þrídröngum .
Þannig að ég ætlaði að sofa í þrjá til fjóra tíma .
Þetta er eitthvað sem maður lifir með .
" Var ekki venja að menn hvíli sig um borð ? " Jú , vissulega .
Ég var búinn að vera við brúna í 12 tíma og áður hafði ég ekið bíl frá Breiðdalsvík í Garðinn .
Útgerðarmaðurinn var með okkur .
Við vorum sex til sjö tíma á leiðinni , " segir Hákon Jónas og verður síðan alvarlegur .
Augun verða rök .
" Ef ég má tala hreint út er eins og það slökkni á einhverju þegar svona gerist .
Ég varð alveg kaldur í tíu ár .
Maður hafði allt í einu ekkert að gefa .
Ég varð mjög kaldur gaur eftir slysið .
Varð að miklum einfara .
Ég átti fjögur börn með tveimur konum og það er ekki fyrr en á seinni árum að þessi hlýleiki hjá mér er kominn aftur í eðli mitt .
Ef maður vinnur ekki úr þessu og ef maður talar ekki um þetta – það er verst ef enginn spyr mann – þá verður engin framför .
Ég er alinn upp við að vera nagli , sjómaður , sterkur gaur og allt það .
Hvort sem það eru strákarnir fyrir vestan núna um daginn eða aðrir sem lenda í svona , þá erum við allir eins .
Ef þeir vinna ekki úr þessu verður þetta hjá þeim eins og hjá mér .
Nú eru liðin 25 ár .
Ég verð enn klökkur við að tala um þetta .
Maður brýtur svolítið sína eigin fjölskyldu og sundrar henni , jafnvel eins og í mínu tilviki .
Svo fór að við konan mín skildum síðar .
Svo hitti ég þessa yndislegu konu , Bergþóru , og hún leyfði mér ekki að þegja .
Með því var þögnin á enda , " segir Hákon Jónas .
Hann og Bergþóra hófu sambúð árið 2006 , sama ár og hann skildi aftur .
Hann kynntist fyrstu konu sinni , Guðrún Þorkelsdóttur , árið 1974 og átti með henni tvær dætur , Svövu Björk og Írisi Dögg .
Stuttu eftir fyrri skilnaðinn kynntist hann Gerði Helgadóttur og eignuðust þau Dönu Rún og Helga .
Bergþóra á fjögur börn frá fyrra hjónabandi og saman eiga þau Hákon Jónas tíu barnabörn .
Hákon Jónas fer aftur að tala um slysið .
Fann ekki ró í sálinni " Ég gat ekki einu sinni sannfært sjálfan mig um að ég hefði ekki gert mistök .
Það gat enginn sagt mér , hvorki Einar né sjórétturinn , hvað gerðist .
Báturinn hreinlega steytti á skeri .
Allavega hef ég ekki fengið þá ró í sálinni að ég hafi ekki gert mistök .
" Nú gerum við öll mistök .
Geturðu ekki sagt slíka hluti við sjálfan þig ? " Þarna var um líf og limi að tefla , ekki bara peninga .
Við björgumst báðir .
Það er plúsinn .
" Og þú drýgir hetjudáð ? " Já .
Það kom gamall maður til mín – og ég vissi engin deili á honum – og sagði , " Hákon minn .
Þú færð væntanlega aldrei neitt heiðursmerki fyrir þetta .
En hér eftir kallast þú gæfumaður .
Maður sem bjargar mannslífi , hann er gæfumaður .
" Þetta er eiginlega það fallegasta sem hefur verið sagt við mig .
Þegar slysið varð bjuggu tvö eldri börnin mín í Svíþjóð .
Ég hef hugsað til þess síðar að það hvarflaði ekki að mér að hringja í þau til að láta þau vita hvað hefði gerst .
Síðan fá þau Moggann til Svíþjóðar , sjá fréttina og hringja í pabba sinn .
Þá var ég svo kaldur fyrir þessu að ég ætlaði bara að láta þetta vera búið og gert .
En þessu lauk aldrei .
Það er nú málið .
Mér líður þó vel í dag , sérstaklega af því að ég get talað um þetta .
" Einari var orðið mjög kalt Leyfist mér að spyrja hvers vegna þetta var svona mikið áfall .
Var það vegna þess að þú horfðist í augu við dauðann ? " Ég var aldrei hræddur um sjálfan mig á skerinu .
En ég var gríðarlega hræddur um Einar .
Hann var lengur í sjónum og hann var grennri og eldri .
Honum var svo kalt og ég þurfti að halda utan um hann í klukkutíma , veita honum líkamshita frá mér .
" Stóðuð þið upp úr sjónum ? " Já , við stóðum upp úr á skerinu .
Það var hins vegar aðeins orðið fet eftir í sjóinn þegar björgunin barst .
Það var farið að flæða að .
Þannig að eftir klukkutíma hefðum við verið í sjónum .
" Hefðuð þið þá líklega drukknað ? " Já .
" Hefurðu hugsað þér að ræða við aðra sem hafa lent í svipaðri lífsreynslu ? " Bergþóra hefur veitt áhöfnum áfallahjálp .
Þetta er gríðarlega mikil vinna .
Nú er ég orðinn sextugur og þakka fyrir hvert ár sem ég fæ .
Árin verða sífellt betri .
Ég er auðvitað tilbúinn að hjálpa fólki eftir því sem ég hef kunnáttu til .
En í flestum tilfellum eru menn betur settir að komast að hjá vel menntuðu fagfólki , " segir Hákon Jónas og skiptir um umræðuefni .
" Meðan ég var á sjónum þekkti ég ekki börnin mín .
Nú finnst mér ég vera að kynnast þeim upp á nýtt .
Þau eru farin að segja að karlinn sé orðinn mjúkur .
Ég hugsa að ég sé farinn að gefa meira af mér í dag en ég gerði .
Ég held að það sé konunni minni að þakka .
Hún leyfir mér ekkert að þegja .
Hún sagði að það hefði ekki verið neitt líf í mér .
Bara kuldi í augunum .
Það var tekið svo mikið frá manni , " segir Hákon Jónas .
" Við styðjum hvort annað .
" Þau Bergþóra eru bæði frímúrarar .
Hákon Jónas segir þann félagsskap hafa gefið sér mikið .
" Þeir hjálpuðu mér mikið að finna hjartað mitt aftur , að finna góðmennskuna í sjálfum mér .
Mér finnst ég alltaf vera að verða líkari sjálfum mér eins og ég var fyrir slysið .
" 