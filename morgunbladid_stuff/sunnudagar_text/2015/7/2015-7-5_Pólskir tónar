Elzbieta Karolak leikur á tvennum tónleikum á Alþjóðlegu orgelsumri í Hallgrímskirkju um helgina .
" Karolak er fjölhæf með eindæmum en auk þess að vera mikilsvirtur orgelleikari og prófessor í Poznan er hún með háskólapróf í efnafræði , hefur ritað bækur um sögufræg orgel og stjórnað útvarpsþáttum helguðum orgeltónlist .
Hún hefur komið fram á helstu tónlistarhátíðum í heimalandi sínu , Póllandi , en einnig um alla Evrópu og í Bandaríkjunum .
Hún er einn skipuleggjenda alþjóðlegrar orgelkeppni sem haldin er í Poznan og situr þar í dómnefnd , " segir í tilkynningu .
Á tónleikum helgarinnar mun hún leika verk eftir pólsku tónskáldin Podbielski , Krakowa , Zelechowski og Surzynski ásamt verkum eftir J.S .
Bach , Buxtehude , Franck og Mozart .
Fyrri tónleikarnir hennar eru í dag , laugardag , kl. 12 og þeir seinni á morgun kl. 17 .
