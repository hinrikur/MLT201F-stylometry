Þú værir ekki að lesa þessa grein ef móðir þín hefði ekki borið þig undir belti í níu mánuði .
Að fjölga sér er auðvitað eina leiðin til að viðhalda mannkyninu og er hlutskiptið foreldri það sem flestir kjósa sér einhvern tímann á lífsleiðinni .
Það kemur svo auðvitað í hlut konunnar að ganga með og fæða barnið og eru það vissulega forréttindi kvenna .
Það er þó ekki alltaf tekið út með sældinni .
Konur upplifa meðgönguna á mjög mismunandi hátt .
Sumar sigla í gegnum þetta tímabil með bros á vör en aðrar líða kvalir , bæði líkamlegar og andlegar .
Mýturnar um óléttu konuna Margar mýtur um óléttu konuna koma upp í hugann og birtast gjarnan í kvikmyndum .
Ein er sú að konur verði algerlega galnar á meðgöngu , sígrenjandi og öskrandi á eiginmenn sína .
Önnur mynd sem dregin er upp í kvikmyndum er af þessari berfættu fallegu konu í blómakjól , rjóðri í kinnum og strjúkandi á sér bumbuna við eldavélina .
Þetta eru öfgarnar en á auðvitað við sumar konur .
Hin " venjulega " kona er bara að hugsa um að lifa af þessa níu mánuði og reyna að njóta þeirra í leiðinni .
Koma barninu í heiminn og taka við því ábyrgðarhlutverki sem bíður ásamt allri þeirri gleði og ást sem nýju lífi fylgir .
Langur listi af kvillum Meðgangan sjálf felur í sér gífurlegar breytingar fyrir móðurina en bæði líkami og sál verða heltekin af þessu ferli sem það er að ganga með barn .
Mörgum konum líður vel á meðgöngu og njóta þess að finna fyrir litla krílinu vaxa inni í bumbunni .
Öðrum konum líður ekki eins vel .
Þeir líkamlegu verkir og kvillar sem geta fylgt óléttu eru fjölmargir .
Margar konur fá bakverk , bjúg , brjóstsviða , hægðatregðu , ógleði , kláða í húð , sinadrátt , togverk í nára , útferð , þreytu , æðahnúta og eru sípissandi .
Sumar þjást líka af grindargliðnum sem er mjög sársaukafull .
Og þetta eru bara líkamlegu kvillarnir því andlega hliðin getur líka farið úr skorðum .
Sumar konur þjást af kvíða , áhyggjum , þunglyndi , depurð , tilfinningasveiflum , eiga erfitt með svefn og finna fyrir almennri vanlíðan .
Stundum gott að kvarta Það er ýmislegt lagt á konuna á meðgöngu og þurfa þær að þrauka þar til kemur að gleðistundinni .
Allir verkir og kvillar gleymast fljótt þegar móðurhlutverkið tekur við en fyrst þarf að klára meðgönguna .
Níu mánuðir geta virst endalausir fyrir konu sem þjáist .
Þá er gott að fá að kvarta og nöldra í sínum nánustu .
Makinn , vinkonan , systkini eða foreldrar þurfa þá að sýna konunni samkennd og létta undir með henni eins og hægt er .
Kona sem er þjáð af ógleði , bjúg , kláða og grindargliðnun er ekki endilega mjög hamingjusöm , þótt hún sé þakklát fyrir að fá að eigast barn .
Svo þyngjast flestar konur óhjákvæmilega um nokkur kíló og upplifa sig klunnalegar og stórar .
Hver hefur ekki heyrt konu segja á níunda mánuði : " Mér líður eins og hval ! " ? Ekki gert lítið úr vandamálum annarra Að vilja eignast barn og geta það ekki veldur mörgum pörum hugarangist og djúpri sorg .
Sú kona sem þráir ekkert heitara en barn myndi fúslega vilja leggja á sig alla kvillana talda hér upp til að fá að upplifa það að eignast sitt eigið barn .
Það er að sjálfsögðu mikil sorg sem fylgir því að standa frammi fyrir þeirri staðreynd að geta ekki eignast barn .
Er það efni í aðra grein og alvarlegri .
En sú kona sem nú situr sveitt í sófanum heima hjá sér að drepast úr grindargliðnun og kemst ekki í skóna sína vegna bjúgs og af því hún nær ekki niður á tær , hefur samt sem áður leyfi til að kvarta .
Hún er föst í eigin líkama og sál og með því að pústa er hún engan veginn að gera lítið úr vandamálum annarra kvenna sem ekki geta átt börn .
Stundum er best að gera grín að sjálfri sér og reyna að sjá skoplegu hliðarnar á óléttunni .
Það reyndi Steinunn Edda Steingrímsdóttir sem nýlega skrifaði grein þar sem hún gerir grín að sjálfri sér og sinni meðgöngu og kvartar meðal annars yfir því að komast ekki í Converse-skóna sína .
Skemmst er frá því að segja að yfir hana reið holskefla af athugasemdum frá konum sem vönduðu henni ekki kveðjurnar .
Aðrar skildu hana vel .
" Var í algjöru sjokki " Steinunn Edda er förðunarfræðingur og býr í Kaupmannahöfn ásamt kærasta sínum sem stundar þar háskólanám .
Hún er nú í fæðingarorlofi en þau hjónaleysin eiga von á sínu fyrsta barni um miðjan september .
Steinunn skrifar reglulega pistla á krom.is og birti í síðustu viku pistil sem bar yfirskriftina : 31 vika af óléttu og þetta er hætt að vera fyndið .
, , Mig langar bara að vera í Converse-skóm ! Sökuð um vanþakklæti og vanvirðingu Pistillinn er skrifaður í hæðni og gríni þó að ekki hafi allir túlkað hann svo .
Hér má lesa brot úr pistlinum : Ég vil bara hnerra án þess að líða eins og ég sé ekki með grindarbotnsvöðva og ef mig langar út í mínum Converse-skóm sem þarf að reima þá vil ég geta það án þess að svitna á efri vörinni af áreynslu eftir að hafa prófað fimm mismunandi stellingar til að ná niður í tærnar þar sem að það er allt í einu ofvaxin ístra að hindra það að þú náir að leggja þig saman .
Pistillinn vakti strax hörð viðbrögð þar sem hún var sökuð um vanþakklæti og ásökuð um að sýna fólki sem ætti erfitt með að eignast börn vanvirðingu .
" Það komu strax mjög neikvæð komment frá fólki og þessu var deilt á Facebook-statusum þar sem þetta var rætt þar á þráðum , " segir Steinunn sem var fljót að birta afsökunarbréf til þeirra sem hún hefði mögulega sært .
" Þeir sem þekkja mig og minn húmor vita alveg að ég er ekki vanþakklát , þetta var skrifað í gríni .
Ég var í algjöru sjokki yfir þessum viðbrögðum , " segir hún .
Jákvæðu athugasemdirnar fleiri en hinar Síðar birtist holskefla af athugasemdum þar sem fólk studdi hana og sagði að hún hefði fullan rétt á að tjá sig um sína óléttu án þess að eiga skilið þessi hörðu viðbrögð .
Steinunn segir að hún hefði aldrei sett pistilinn á netið ef hana hefði grunað þessi viðbrögð .
" Ég er nú viðkvæm fyrir og enn meir núna og ég bara grét yfir þessu í marga klukkutíma , " segir Steinunn .
Hún segir jafnframt að öll þau góðu bréf sem skrifuð voru í kjölfarið hafi verið mun fleiri en þessi neikvæðu og fann hún fyrir miklum stuðningi .
Hún hyggst jafnvel birta fleiri pistla á næstunni um upplifun sína af óléttunni .
Steinunn Edda Steingrímsdóttir á von á sínu fyrsta barni í september .
Hún skrifaði pistil á netið um sína upplifun af óléttunni .
Viðbrögðin létu ekki á sér standa .
