Ný síþjónusta Windows ( e. Windows as a service ) felur í sér að stýrikerfi notenda er uppfært hvort sem þeim líkar það betur eða verr , þar sem kerfið er í stöðugri mótun bak við tjöldin .
Í notendaskilmála Windows 10 Professional segir meðal annars að stýrikerfið geri sjálfstæðar kannanir hvort þörf sé á uppfærslu og sé það tilfellið sæki stýrikerfið þær að sjálfsdáðum og setji upp .
Notendum Windows 10 Professional standa einungis til boða uppfærslur frá Microsoft eða söluaðilum með tilskilin leyfi .
Sömuleiðis áskilur Microsoft sér réttinn til þess að gera uppfærslur á stýrikerfi notenda í heild sé þess þörf fyrir stakar uppfærslur .
Samþykki notandi þess skilmála stýrikerfisins gengst hann við sjálfkrafa uppfærslum sem geta átt sér stað án þess að hann sé meðvitaður um það .
Áform Microsoft eru að notendur verði sífellt með nýjustu uppfærsluna sem kemur í veg fyrir að fyrirtækið dragist aftur úr þegar kemur að síbreytilegum tækniframförum .
Eins veitir síþjónustan forriturum samræmdari vinnuskilyrði fyrir þróun smáforrita .
Meinið er að hún getur óvirkjað sum smáforrit eða rekla ( e. driver ) fyrir jaðartæki á borð við prentara eða skanna .
Því ættu þeir sem kjósa stöðugleikann umfram nýjustu viðbætur hugsanlega að uppfæra eingöngu öryggisforritin sín .
