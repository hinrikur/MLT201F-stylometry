Nú er hægt að fylgjast með skipaferðum og í leiðinni gæða sér á hollum hádegismat hjá Bergsson RE sem var opnaður nýlega við Reykjavíkurhöfn .
Staðurinn mun leggja áherslu á sjávarrétti en þar verða á boðstólum krabbaborgarar , humar , saltfiskbollur og smokkfiskur .
Allir eru velkomnir en staðurinn er stílaður upp á venjulega svanga Íslendinga í hádegismat og kaffi .
Ásdís Ásgeirsdóttir asdis@mbl.is Þórir Bergsson , eigandi og matreiðslumeistari segir að áherslan sé á heiðarlegan og hollan mat úr íslenskum hráefnum með keim af Miðjarðarhafinu .
" Við erum ekki að stíla upp á túristann , heldur frekar Íslendinga þó allir séu auðvitað velkomnir .
Þetta á að vera svona lókal staður fyrir vinnandi fólk sem getur komið hingað í hádeginu og fengið hollan og góðan mat , " segir hann .
Áhersla á sjávarrétti Matseðillinn er ekki flókinn því alltaf er einn réttur dagsins , einn fiskréttur dagsins auk nokkurra fastra rétta eins og spínatlasagna , súpu og salats .
Einnig eru allar kökur bakaðar á staðnum .
" Ég vil hafa þetta frekar einfalt og þá getur maður haldið verðinu frekar niðri og hér færðu hollan og góðan mat fyrir peninginn .
Hér munum við keyra meira á sjávarréttum en á hinum staðnum , " segir Þórir en Bergsson mathús er í Templarasundi .
Þórir rekur einnig veisluþjónustu og leigir út salinn á kvöldin en veitingastaðurinn er opinn til sex alla virka daga .
Á nýja staðnum hyggst hann vera með nýja rétti eins og krabbaborgara , saltfiskbollur , humar og djúpsteiktan smokkfisk .
Súrdeigsbrauðið hjá Bergsson er alltaf á matseðli og er afar ljúffengt .
" Ef nýr kokkur kemur í eldhúsið klúðrar hann undantekningarlaust brauðinu í fyrsta sinn , " segir hann og brosir .
Blaðamaður fékk smakk og getur mælt með réttunum með mjög góðri samvisku .
Hummus 1 dós kjúklingabaunir ( fínt að nota soðnar í dós ) 2-3 msk .
tahini ( sesam-mauk í flösku ) 1 hvítlauksrif smá chili 1 tsk .
sítrónusafi ½ -1 tsk .
salt ½ dl ólífuolía Sigtið kjúklingabaunirnar og geymið vökvann , setjið allt í matvinnsluvél og maukið þar til allt er orðið að mjúkri kæfu .
Notið vökvann til að stjórna þykktinni .
Hellið ólífuolíunni rólega út í og smakkið til með sítrónu og salti .
Bleikja á ofur einfaldan máta 1,4 kg bleikja 1 hakkaður laukur ólífuolía dill salt pipar sítróna smjör Skerið fiskflökin í bita og leggið á bökunarpappír með hökkuðum lauk , ólífuolíu , salti , pipar og dilli og látið liggja á fiskinum í klukkutíma ( ekki nauðsynlegt ) .
Skerið sítrónur í sneiðar og leggið ofan á .
Bakið við háan hita ( 200°C ) í ca .
5-10 mínútur .
Berið fram með bræddu smjöri og sítrónu .
