Einhver situr í skugganum í dag , því einhver gróðursetti tréð fyrir mörgum árum , sagði fjárfestirinn Warren Buffet fyrir löngu og í dag ferðast Travis Hornsby , bandarískur hagfræðingur , um heiminn á vöxtunum af sparnaði sínum , af því að hann tók skynsamlegar ákvarðanir í fjármálum .
Fyrir tilviljun rakst ég á Hornsby á Íslandi , sem var fyrsti viðkomustaður hans í heimsreisunni , við settumst niður og hann sagði mér frá því hvers vegna hann ákvað að snúa af braut í átt að frama hjá stóru fjármálafyrirtæki , frá bókinni sem hann gaf út og frá ferðalaginu sínu .
Gaf út bók um fjárhagslegt sjálfstæði Hornsby er hagfræðingur að mennt og komst hann hjá því að skuldsetja sig á háskólaárunum þar sem hann hlaut skólastyrk frá Flórída-háskóla í Bandaríkjunum , en hann segir það vera mikilvægan þátt í því að hann hafi yfirhöfuð getað sagt upp vinnunni og ferðast um heiminn .
Hann tók einnig skynsamlegar ákvarðanir fjárhagslega á meðan hann var í skóla og fyrstu árin eftir útskrift .
Í dag er Hornsby 25 ára gamall og á hann uppsafnaða nokkra tugi milljóna króna vegna skynsamlegra ákvarðana sinna , en einnig tókst honum að ávaxta spariféð á hlutabréfamarkaði .
Hornsby fullyrðir að allir geti gert slíkt hið sama , ferðast fyrir sparnaðinn á þrítugs- eða fertugsaldrinum og þannig " farið snemma á eftirlaun " .
Það sem skipti mestu máli sé að viðkomandi séu tilbúnir að lifa ákveðnum lífsstíl þar sem fólk sér notagildi í bílum og húsum , í stað þess að sjá fyrir sér glamúr og glans .
Hann bendir einnig á að glamúr veiti aðeins tímabundna hamingju og að engin raunveruleg hamingja felist í því að eltast við nýjustu tísku .
" 2015 Range Roverinn er flottastur í dag , en á næsta ári kemur 2016 Range Roverinn og þá ertu að keyra um á gömlum bíl í augum þeirra sem eltast við þennan lífsstíl , " segir Hornsby .
Þurfti að styrkja " réttu " málefnin Eftir útskrift úr háskóla hóf Hornsby störf hjá stóru bandarísku fjármálafyrirtæki .
Hann segist að vísu hafa gert ráð fyrir því á háskólaárunum að hann yrði háskólaprófessor , en þar sem honum líkar betur við að takast á við alvöru vandamál ákvað hann að ráða sig hjá einkafyrirtæki .
Hornsby segir að fljótlega hafi honum orðið ljóst að hann þyrfti að ganga í augu yfirmanna sinna með öðrum hætti en hann hefði sjálfur viljað , sem hefði verið með því að takast á við verkefnin , en hann og hans teymi komu að stýringu 100 milljarða dala skuldabréfasjóðs .
Hornsby segir að til að gera yfirmönnum sínum til geðs hafi hann þurft að styrkja " réttu " góðgerðarfélögin og mæta á " réttu " viðburðina .
Allt eftir höfði yfirmanna sinna .
Þá óttaðist hann líka að skuldsetja sig líkt og hann horfði upp á samstarfsmenn og vini sína gera til að fjármagna stór og fín hús , svo hann ákvað að segja upp .
Það sem gerði útslagið var auglýsing frá WOW Air sem hann sá á Facebook .
Hornsby tók upp á því að lifa eftir svokölluðum mínimalískum lífsstíl .
Hann hafði safnað sér nokkrum tugum milljóna íslenskra króna og segist hann því geta lifað á 50 dölum á dag án þess að ganga á sparnaðinn , miðað við að hann nái að ávaxta hann um átta prósent á ári .
Þegar Hornsby hætti í vinnunni gaf hann út bókina " 25 er nýja 65 : Hvernig á að " fara á eftirlaun " svívirðilega snemma og gera það sem þig langar " og er titill bókarinnar nokkuð lýsandi fyrir innihaldið , en bókin fæst m.a. á Amazon .
Einnig heldur hann úti bloggsíðunni www.millennialmoola.com , þar sem hann skrifar m.a. um hvernig hægt sé að ferðast án þess að eyða of miklum peningum .
Frá Norðurlöndum til Austur-Evrópu Fyrsti leggur Hornsby í heimsreisunni mun vara fram til jóla , en þá ætlar hann aftur til Bandaríkjanna þar sem hann vill halda jólin hátíðleg í faðmi fjölskyldu og vina .
Eftir jólin heldur reisan þó áfram , þar sem hann heldur til Ástralíu og Asíu .
Hornsby segir að það gangi ekki alveg nógu vel að halda sig við fjárhagsáætlunina á meðan hann er á Íslandi .
Hann hafi þó ákveðið að jafna það út á meðan hann dvelur í Austur-Evrópu , enda er þar allt töluvert ódýrara .
Travis flaug frá Íslandi fyrir rúmlega viku og hélt hann til Noregs , þaðan til Svíþjóðar , Finnlands og Eistlands .
Hann hlakkaði mikið til að komast til Austur-Evrópu enda fær hann meira fyrir peninginn þar , og gildir þá einu hvort um er að ræða gistingu , mat , eða skoðunarferðir .
Hann ætlar að skipuleggja ferðalagið sem minnst fram í tímann , en til að byrja með hafði hann bókað flug um Norðurlönd til þess að halda í við fjárhagsáætlunina .
