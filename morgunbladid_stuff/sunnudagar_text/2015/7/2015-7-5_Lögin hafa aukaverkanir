Undantekningarlítið hafa lög , reglur og önnur ríkisafskipti að einhverju leyti aðrar afleiðingar en þeim er ætlað .
Þeir sem bönnuðu áfengi á fyrri hluta síðustu aldar hafa vafalaust ekki ætlað sér með því að renna stoðum undir starf glæpamanna og jafnvel glæpasamtaka eins og raunin varð víða á Vesturlöndum .
Alls kyns boð og bönn af þessu tagi , þar sem reynt er að stýra neyslu fullorðins fólks , færa framleiðslu og sölu með hið forboðna undir yfirborðið .
Svo eru það lögin sem taka af einum og færa öðrum .
Þeir sem lögðu drög að lögum um húsaleigubætur á sínum tíma hafa líklega ekki ætlað þeim að leiða til hærra leiguverðs og enda þar með í vasa leigusalans .
Það er engu að síður sennileg niðurstaða af slíkum ríkisstyrkjum til leigjenda .
Þeir sem sömdu lög um vaxtabætur á húsnæðislán hafa vonandi ekki heldur ætlað sér að færa fé frá skattgreiðendum til fjármálastofnana en að öllum líkindum leiða slíkir styrkir til lántöku til hærri vaxta á lánum íbúðarkaupenda en ella væri .
Þessi dæmi eru af löggjöf sem er ekki mjög flókin og í raun hefði mátt blasa við í upphafi að hún gæti haft þessar afleiðingar .
Það liggur í augum uppi að eftir því sem lög verða flóknari er hættara við alls kyns hliðarverkunum af þessu tagi og ekki síður að erfitt sé að koma auga á óæskilegar afleiðingar .
Lögum um endurnýjanlegt eldsneyti var ætlað að láta bíleigendur í gegnum ríkissjóð styðja framleiðslu á innlendu eldsneyti í nafni umhverfisverndar .
Lögin eru byggð á miklum bálkum Evrópusambandsins um sama efni ásamt séríslenskum fjallabaksleiðum .
Raunin varð hins vegar sú að ríkisstyrkirnir hafa að mestu leyti runnið úr landi til framleiðenda á endurnýjanlegu lífeldsneyti .
Þar fór stuðningurinn við innlenda framleiðslu .
Lífeldsneyti er að auki mjög umdeilt vegna þess að það er framleitt úr matjurtum .
Í desember 2013 lagði hópur samtaka á borð við Greenpeace og Friends of Earth fram harða gagnrýni á stefnu Evrópuríkja varðandi lífeldsneyti því hún " leiddi til aukins en ekki minni útblásturs gróðurhúsalofttegunda í samanburði við jarðefnaeldsneyti , hefði skógareyðingu í för með sér og skaðaði fjölbreytileika lífríkisins , hrekti smábændur af jörðum sínum og ógnaði fæðuöryggi fátækasta fólksins í veröldinni " .
Þar fór umhverfisverndin fyrir lítið .
Þetta er ágætt að hafa í huga þegar menn ætla að leysa hvern vanda með nýjum lagabálki eða handfylli af skattfé .
Sigríður Ásthildur Andersen sigga@sigridur.is 