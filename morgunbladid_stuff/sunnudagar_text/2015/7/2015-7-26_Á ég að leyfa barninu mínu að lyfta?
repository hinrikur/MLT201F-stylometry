Eiga börn og unglingar að lyfta lóðum ? Hvenær og hvernig ? Lengst af var viðhorf manna á þá leið að slíkt væri varasamt og að lyftingar gætu skert vöxt barna .
Nýlegar rannsóknir virðast þó benda til hins gagnstæða , þ.e. að lyftingar séu bæði öruggar fyrir börn og unglinga og hafi jákvæð áhrif á beinþéttni þeirra og hreyfiþroska .
Barnalæknirinn Avery Faigenbaum , prófessor við College of New Jersey , komst að þeirri niðurstöðu árið 2000 að reglulegar styrktaræfingar gætu aukið beinþéttni , hreyfiþroska , hæfni í íþróttum og undirbúið unga íþróttamenn fyrir æfingar og keppnir .
Sú niðurstaða kollvarpaði í raun yfirlýsingu bandarísku barnalæknasamtakanna frá árinu 1983 þar sem sagt var að lyftingar gætu heft vöxt barna og valdið óeðlilegu álagi á liði .
Rannsóknir fleiri vísindamanna leiddu af sér sambærilegar niðurstöður og árið 2008 breyttu barnalæknasamtökin afstöðu sinni .
Í stefnu samtakanna um styrktarþjálfun barna segir : , , Fjölmargar rannsóknir hafa sýnt fram á að styrktarþjálfun , með réttri tækni og undir ströngu eftirliti , geti aukið styrk eldri barna og unglinga .
" Þó þurfi að gæta fyllsta öryggis og forðast skuli kraftlyftingar , vaxtarrækt og lyftingar þar sem stefnt sé að hámarksþyngdum þar til börn ná fullum líkamsþroska .
Rannsókn vísindamanna í The Institute of Training Science and Sports Informatics í Köln í Þýskalandi leiddi í ljós árið 2010 að nær allir þátttakendur , stelpur og strákar á aldrinum 6-18 ára , urðu sterkari af lyftingum .
Gögnin spönnuðu 60 ára tímabil .
Þó svo að eldri börnin öðluðust meiri styrk en þau yngri , var munurinn ekki sérlega mikill .
Niðurstaða vísindamannanna var sú , að tíðni æfinga hefði mest að segja um aukinn styrk og að börn hefðu getu til að auka vöðvastyrk , óháð aldri .
Til að kanna stöðuna hér á landi ráðfærði Sunnudagsblaðið sig við fjölda manna sem eiga það sameiginlegt að hafa reynslu af og þekkingu á styrktarþjálfun barna .
Samdóma álit þeirra er að öryggi og rétt tækni skipti öllu og að ábyrgð þjálfara sé mikil .
Kapp er best með forsjá " Við barnalæknar hvetjum börn og unglinga almennt til að hreyfa sig en kapp er best með forsjá , " segir Ásgeir Haraldsson , prófessor í barnalækningum .
" Stundum getur líkamsræktin farið úr böndunum , ekki síst hjá mjög kappsfullum , duglegum og metnaðargjörnum unglingum .
Það hefur gerst að kappsfullir unglingar sem æfa fyrir íþróttakeppnir , eða til dæmis Skólahreysti , hafa ofgert sér .
Ef áreynsla á vöðvana verður langt umfram það sem vöðvarnir eru vanir , geta vöðvafrumurnar hreinlega skaðast .
Það leiðir til þess að úr þeim lekur tiltekið efni sem fer út í blóðið .
Sé efnið í of miklum mæli getur það verið skaðlegt fyrir önnur líffæri , svo sem nýrun .
Þetta er ekki beint hættulegt en þetta getur verið hvimleitt og jafnvel skaðlegt .
" Ásgeir segir þetta ástand , sem nefnt er vöðvafrumurof , einnig geta gerst hjá eldra fólki en unglingar eigi frekar til að fara of geyst .
Auk þess sé hættan aðeins meiri hjá unglingum sem séu enn að vaxa og með nýru sem ekki séu tilbúin til að takast á við aukið álag .
Hann segir nokkur börn hafa þurft að þiggja sólarhringsmeðferð vegna þessa á Barnaspítala Hringsins .
Þeim hafi öllum vegnað vel , sem betur fer .
Ásgeir segir fráleitt að börn stundi skipulagðar lyftingaæfingar .
" Við ráðleggjum unglingum hins vegar eindregið að stunda íþróttir en allt er gott í hófi .
Ef lyftingar eru undir skynsömu eftirliti og áreynslan ekki óhófleg , þá styðjum við það .
Hins vegar er eftirlit ekki alltaf skynsamlegt og kappið vill stundum bera krakka og þjálfara þeirra ofurliði .
" Hættulaust sé öryggisatriða gætt Þórarinn Sveinsson , prófessor í lífeðlisfræði við námsbraut í sjúkraþjálfun , segir mestu máli skipta að notuð sé rétt tækni og að fyllsta öryggis sé gætt .
" Án eftirlits er full ástæða til að hafa varann á enda er auðvelt að slasa sig ef börn fara í lyftingatæki á líkamsræktarstöðum án þess að kunna á tækin .
" Hann heldur áfram : " Ef íþróttakennarar eða sjúkraþjálfarar sem hafa þekkingu á starfsemi líkamans og réttri lyftingatækni eru viðstaddir er engin ástæða til að áhyggjur af því að börn vinni með lóðum Lyftingar hafa ekki áhrif á vöxt barna , ef rétt er farið að og öryggisatriða gætt .
Eins verður að gæta þess að börnin lyfti ekki of þungu því að ekki gilda sömu viðmið og fyrir fullorðna .
" Þórarinn mælir með því að á milli 8 og 16 ára aldurs verði smám saman aukning í hlutfallslegri þyngd lóða og magni æfinganna , það er hversu oft og hve lengi er æft í hvert skipti .
Eftir 16 ára aldur eigi að vera óhætt að stunda lyftingar af fullum krafti , þó með þeim fyrirvara að byrjendur byrji hægt og læri að gera allar æfingar rétt undir leiðsögn fagaðila .
Hann bendir á að aldursviðmiðið fari vissulega eftir þroskastigi hvers og eins .
" Miðað við eðlilegan þroska eru bæði stelpur og strákar búin að ná fullum kynþroska 16 ára .
" Þjálfarinn andlegur leiðtogi Sigurjón Pétursson , formaður Kraftlyftingasambands Íslands , segir 14 ára aldurstakmark í keppni á vegum sambandsins en félagsmenn eru um 1.250 talsins .
Hann telur varasamt að yngri iðkendur æfi undir fullu keppnisálagi í kraftlyftingagreinum en ungum iðkendum sé ekki vísað af æfingum .
Fáir kornungir iðkendur stundi kraftlyftingar á Íslandi .
" Börn eru að sjálfsögðu ekki að lyfta jafnþungu og fullorðnir enda líkaminn ekki orðinn fullþroskaður .
Almenna reglan er sú að ungir iðkendur fá að vera með en þeir lyfta léttari þyngdum .
Þjálfarar eiga auðvitað að taka vitræna ákvörðun um hvaða þyngd er hæfileg .
Þeir bera mikla ábyrgð á að fólk sé í góðu umhverfi og að álagið sé rétt .
Þjálfarinn er líka andlegur leiðtogi íþróttamannsins , " segir hann .
Börn góð viðbót í lyftingasalinn Grétar Skúli Gunnarsson er formaður Kraftlyftingafélags Akureyrar sem er fjölmennasta kraftlyftingafélag landsins .
Honum hefur tekist mjög vel upp með að byggja upp barna- og unglingastarf á Akureyri á undanförnum árum en félagið býður börnum upp að 14 ára aldri að æfa ókeypis .
" Þetta byrjaði með því að ég hélt námskeið í ólympískum lyftingum fyrir 9-11 ára fyrir þremur árum .
Núna er einn strákurinn sem var á því námskeiði orðinn 14 ára og var að keppa á sínu fyrsta móti nýlega .
Þar náði hann 155 kílóum í réttstöðu , " segir Grétar en yngstu iðkendur í félaginu eru tíu ára .
Á leikjanámskeiði félagsins í sumar voru þátttakendur á aldrinum 7-11 ára .
Hann segir markmiðið með barna- og unglingaæfingunum að þau nái góðri tækni og þjálfi almenna þætti .
Rík áhersla sé lögð á leiki , upphitunaræfingar á borð við spretti og hopp sem og tækniæfingar .
" Lóðin koma svo hægt og rólega þegar þau koma í kynþroskann .
Við tökum mjög smá skref í að fikra okkur upp í þjálfuninni og erum hikandi við að fara út í sérhæfingu .
Börn þurfa að ná almennum eiginleikum í þjálfun áður en þau fara út í flóknari hluti , rétt eins og gildir í öðrum íþróttum .
Þyngd í lyftingum er sérhæfing .
Því meiri þyngdir , því meiri sérhæfing .
" Hann mælir með löngum undirbúningi fyrir lyftingar , áður en byrjað er að lyfta að einhverju ráði .
Ein af stúlkunum sem Grétar er að þjálfa , Fríða Einarsdóttir , byrjaði að stunda kraftlyftingar þegar hún var 13 ára .
Hún er nú orðin 17 ára og á fjölmörg Íslandsmet í opnum flokki sem og Norðurlandamet í hnébeygju og samanlögðum þyngdum .
Hún aðstoðar Grétar nú við barnaæfingarnar .
" Það er mjög hressandi að kenna börnum og bætir andann í félaginu að fólk sé meðvitað um að það sé fyrirmyndir fyrir börnin .
Börn eru því góð viðbót í lyftingasalinn , " segir Grétar .
Fáir ungir bara að lyfta Ásgeir Bjarnason er formaður Lyftingasambands Íslands , sem leggur stund á ólympískar lyftingar .
Hann segir iðkendur undir 15 ára aldri mjög fáa á Íslandi en lágmarksaldur til að keppa á mótum á Íslandi sé 13 ár , rétt eins og á mótum hjá Alþjóðlega lyftingasambandinu .
Á Heimsmeistaramóti unglinga sé keppt í aldursflokkunum 13-17 ára og 18-20 ára og Evrópska lyftingasambandið standi fyrir mótum fyrir 15 ára og yngri .
Bendir hann á að á Norðurlöndum sé keppt í ólympískum lyftingum alveg niður í tíu ára aldur en þar sé ekki keppt um mestu þyngdirnar heldur um að framkvæmdin á lyftunum sé sem best .
" Á Íslandi eru mjög fáir unglingar eingöngu að lyfta .
Þeir sem lyfta eru almennt einnig í öðrum íþróttum á borð við frjálsar íþróttir eða krakka-crossfit .
Þar læra þau ákveðin undirstöðuatriði í lyftingum og eru ekki að stefna á lyftingakeppni .
" Vissulega séu undantekningar frá þessu , ein þeirra er Guðmundur Högni Hilmarsson sem er af þriðju kynslóð afrekslyftingamanna .
Hann byrjaði að æfa ólympískar lyftingar 13 ára en hann snaraði 80 kílóum og jafnhenti 101 kíló 15 ára gamall .
Aðferðafræðin skiptir öllu " Börn fá jafnmikið út úr lyftingum og fullorðnir , þetta er bara spurning um aðferðafræðina við þjálfunina , " segir Ingimundur Björgvinsson , kraftlyftingaþjálfari í Gróttu .
Hann hefur gríðarlega reynslu af lyftingaþjálfun barna og unglinga en hann þjálfar m.a. Fanneyju Hauksdóttur , heimsmeistara unglinga í bekkpressu , og þjálfaði börn í Danmörku þar sem hann bjó áður .
" Þó svo að börn megi ekki byrja að keppa í kraftlyftingum fyrr en þau verða 14 ára , geta yngri iðkendur samt lært greinina en þá eru æfingarnar mjög almenns eðlis og snúast alfarið um að læra tækni og auka hreyfifærni .
Þá taka þau mun fleiri endurtekningar , kannski 10-15 sinnum , og minni þyngdir en fullorðnir einstaklingar , " segir hann og bætir við að rétt tækni sé fyrir öllu en þyngdin skipti ekki máli .
" Það á ekki að vera nein sérhæfing heldur eiga æfingarnar að vera mjög fjölbreyttar .
Markmiðið er að tryggja gott vöðvajafnvægi , byggja upp góðan grunn og einbeita sér að góðri tækni .
Álagið verður aldrei sambærilegt hjá þessum einstaklingum og hjá þeim sem hafa náð fullum þroska .
" Þegar Ingimundur bjó í Danmörku þjálfaði hann börn frá fimm ára aldri en yngstu iðkendurnar sem hann hefur þjálfað á Íslandi eru í kringum níu ára aldurinn .
Hann bendir á að í nágrannalöndum okkar tíðkist að börn frá fimm ára aldri læri grunnhreyfingar í kraftlyftingum en á allt öðrum forsendum en fullorðnir .
Markmiðið sé ekki að lyfta sem mestum þyngdum heldur að sýna góðar og réttar hreyfingar .
Að mati Ingimundar er umræða um áhrif lyftinga á vöxt barna ein ástæða efasemda sumra foreldra .
" Rannsóknir í dag afsanna þá fullyrðingu , en auðvitað skiptir máli hvernig farið er að .
Ef ungur einstaklingur er undir sama álagi og fullorðinn einstaklingur eru yfirgnæfandi líkur á að viðkomandi verði fyrir meiðslum , ferill hans verði ekki langur og að hann njóti ekki góðs af jákvæðum áhrifum styrktarþjálfunar .
" Leikur og náttúrulegar hreyfingar Crossfit Reykjavík býður upp á krakka-crossfit fyrir aldurshópana 3-5 ára , 6-9 ára og 10-16 ára .
Sólveig Gísladóttir , sem einnig er leikskólakennari að mennt , kennir á námskeiðunum .
Að hennar sögn er kennsla yngstu barnanna aðeins í gegnum leik en þau læri í sjálfu sér ekki neinar sérstakar æfingar .
" Þegar þau eru sex til tíu ára læra þau einfaldar æfingar með eigin líkamsþyngd , náttúrulegar hreyfingar sem okkur er ætlað að geta gert á unga aldri eins og hnébeygjur og að reisa sig upp .
" Eftir tíu ára aldurinn séu hreyfingar á námskeiðunum framsettar sem sérstakar æfingar .
Börnin læri þá grunnhreyfingarnar bakvið réttstöðulyftu , hnébeygju , jafnhendingu og snörun .
Hins vegar fari kennslan fram með 300 gramma priki .
" Þegar þau eru á grunnnámskeiði hjá okkur eru þau bara með prik og þá skiptir engu hvort þau eru tíu eða sextán ára .
Börnunum finnst þau löngu tilbúin til að takast á við meiri þyngdir en við erum mjög passasöm .
Þegar þau ná valdi á hreyfingunum fá þau að nota fimm kílóa tæknistangir .
" Hún segir getu barnanna afar einstaklingsbundna og því sé ekki hægt að ráðleggja öllum það sama hvað þyngdir varðar .
" Himinn og haf getur verið þarna á milli .
Þess vegna segi ég ekki öllum 12-13 ára að gera það sama heldur miða þyngdina við getu hvers og eins .
Þegar þau koma inn í fullorðinstíma er fylgst vel með unglingunum , rétt eins og gildir um fullorðna .
Við leggjum ofuráherslu á , hvort sem um unglinga eða fullorðna er að ræða , að þyngdin skiptir ekki máli , heldur rétt tækni .
" Sólveig segir ábyrgð þjálfara mikla , sérstaklega þegar börn séu annars vegar .
Honum beri að sjá til þess að iðkendur noti ekki meiri þyngdir en geta þeirra gefi tilefni til .
" Unglingar geta verið nær þindarlausir og rosalega góðir í hlaupum og líkamsþyngdaræfingum en um leið og þeir fá stangir og lóð í hendurnar pössum við þá einstaklega vel .
Ég er afar stolt af okkar starfi og orðspor starfseminnar skiptir mig miklu máli , sem þjálfara , mömmu og kennara .
" Kraftlyftingar eða ólympískar ? Í kraftlyftingum ( e. powerlifting ) er keppt í þremur greinum , hnébeygju , bekkpressu og réttstöðulyftu .
Ýmist er keppt í sérstökum búnaði eða án búnaðar .
Keppendum er skipt í þyngdarflokka eftir líkamsþyngd .
Sigurvegari er sá sem lyftir mestri þyngd samanlagt í öllum þremur greinum .
Stundum er keppt í einstökum greinum , þá helst í bekkpressu .
Ólympískar lyftingar ( e. weightlifting ) skiptast í jafnhendingu og snörun .
Í jafnhendingu ( e. clean and jerk ) er stöng lyft í tveimur hreyfingum upp fyrir höfuð .
Fyrri hreyfingin er frívending og síðari hreyfingin er jafnhöttun .
Í frívendingu ( e. clean ) er stöng lyft frá gólfi upp að öxlum í einni samfelldri hreyfingu þar sem viðkomandi beygir sig undir stöngina á réttu augnabliki og stendur upp .
Í jafnhöttun ( e. jerk ) er stöng lyft í einni samfelldri hreyfingu frá öxlum / brjóstkassa með arma upp fyrir höfuð , með því að beygja sig í hnjánum og rétta ásamt því að rétta úr örmum og ljúka lyftunni í jafnvægi með útrétta arma og stöngina fyrir ofan höfuð .
Snörun ( e. snatch ) er þegar stöng er lyft með útrétta arma frá gólfi og upp fyrir höfuð í einni samfelldri hreyfingu með því að toga í stöngina og beygja sig undir hana .
