Egill Örn Egilsson , eða Eagle Egilsson eins og hann kallar sig , hefur starfað sem kvikmyndatökumaður , leikstjóri og framleiðandi í Los Angeles í aldarfjórðung .
Undanfarin ár hefur hann mest unnið við sjónvarp , þætti eins og The Wire , CSI-seríurnar og Nikita .
Þrátt fyrir gott gengi vestra hefur Egill ekki látið mikið á sér bera og veitir nú í fyrsta skipti blaðaviðtal á Íslandi .
Tilefnið er verkefni sem hann er farinn að huga að hér heima en ekki má upplýsa um að svo stöddu .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Hávaxinn maður stígur út úr bílnum .
Með sítt , svart hár , bundið í tagl og voldugt skegg .
Sannkölluð týpa .
Það var hugmynd Ragnars Axelssonar ljósmyndara að hittast á Sögusafninu vestur á Granda og hvort sem það var tilviljun eða ekki er varla hægt að hugsa sér betri stað .
Það er eins og viðmælandinn sé að koma beint frá Örlygsstöðum – vígmóður en sæll eftir ærið dagsverk .
Egill Örn Egilsson hefur ekki í annan tíma komið á Sögusafnið og má til með að taka hring með okkur í sýningarsalnum .
" Rétt er það , ég ætti alveg heima hérna , " segir hann sposkur á svip .
Egill Örn nemur staðar hjá sagnaþul allra sagnaþula , Snorra Sturlusyni , og Ragnar er ekki lengi að grípa myndavélina .
Egill Örn bregður á leik og setur sólgleraugun sín á Snorra sem tekur sig vel út .
Eiginlega alveg fáránlega vel .
Þessi fyrsti fundur okkar Egils Arnar á sér langan aðdraganda .
Allmörg ár eru liðin frá því ég rak fyrst augun í dularfullt nafn á skjánum sem vakti forvitni mína .
Var að horfa á þá miklu kempu Horatio Caine í CSI : Miami , einskonar Íslendingasagnahetju 21. aldarinnar , og fram kom að maður að nafni Eagle Egilsson hefði kvikmyndatöku með höndum .
Þetta hlýtur að vera einhver Vestur-Íslendingur , hugsaði ég með mér .
Við nánari eftirgrennslan kom í ljós að Eagle Egilsson er enginn Vestur-Íslendingur , heldur bara venjulegur reykvískur strákur úr Hvassaleitinu .
Nokkru síðar komst ég á slóð Egils Arnar gegnum gamlan vin hans sem þá vann á Morgunblaðinu , Björn Þóri Sigurðsson , Bússa .
Egill Örn var þá staddur í stuttu sumarfríi hér heima og ég hringdi í hann og ámálgaði viðtal .
Egill Örn tók mér vel en kvaðst vera niðursokkinn , þyrfti að hitta marga á skömmum tíma , auk þess sem hann hefði aldrei farið í viðtal á Íslandi og hefði satt best að segja engan sérstakan áhuga á því .
" Ég er frekar prívat maður , " sagði hann .
Eftir að hafa tekið sér stuttan umhugsunarfrest , fyrir mín orð , sagði Egill pent nei .
Tími til kominn Í þessu ljósi varð ég býsna undrandi þegar fyrirspurn spriklaði í pósthólfinu hjá mér einn morguninn á þessu vori , frá Ingvari Þórðarsyni kvikmyndaframleiðanda með meiru .
" Viltu viðtal við Eagle Egilsson ? " Já , auðvitað .
Hvar , hvenær ? " Á morgun , hann er á landinu .
" Þetta lét ég ekki segja mér tvisvar og þegar við erum sestir niður á veitingastað Sögusafnsins spyr ég vitaskuld fyrst um þennan viðsnúning .
Hvað hefur breyst , hvers vegna er Egill Örn til í viðtal núna ? " Mér fannst bara tími til kominn .
Ég er ekki mikið fyrir að hafa mig í frammi en núna þegar verkefni eru framundan hér heima fannst mér við hæfi að þjóðin fengi að kynnast mér aðeins betur , " segir Egill Örn .
Spurður um téð verkefni verst hann allra frétta .
" Þetta eru tvö verkefni .
Annað verður alfarið unnið hér heima og ég geri fastlega ráð fyrir að það muni vekja athygli þjóðarinnar .
Hitt kem ég með frá Bandaríkjunum .
Það er of snemmt að greina efnislega frá þessum verkefnum en það kemur að því .
" Egill Örn glottir út í annað enda veit hann að það er illa gert að segja fréttamanni fréttir en samt ekki .
Það verður að hafa það .
Eagle sparar okkur tíma Talið berst að nafninu , Eagle , og Egill Örn lýsir fullri ábyrgð á hendur vini sínum , Richard Scobie , söngvara með meiru .
Þeir kumpánar munu hafa verið á kvennafari í Lundúnum árið 1986 og Richard , sem hafði orð fyrir þeim , kynnti þá með þessum hætti : " Hi girls , I ' m Richard and this is Eagle ! " Egill Örn reyndi að malda í móinn en Richard kæfði andmæli hans í fæðingu .
" Sjáðu til .
Það sparar okkur klukkutíma á dag að segja að þú heitir Eagle .
Hér skilur enginn nafnið Egill , " fullyrti Richard .
Þess utan myndu flestir enskumælandi menn líklega segja " Ígil " sem er alls ekki ólíkt " Ígúl " .
" Þegar ég flutti til LA rifjaðist þetta heillræði Richies upp fyrir mér og ég hef haldið mig við Eagle síðan , " segir Egill Örn hlæjandi en tekur skýrt fram að hér heima heiti hann vitaskuld eftir sem áður Egill Örn .
" Mamma myndi seint kalla mig Eagle , " segir hann kíminn .
Bólstrarasonur úr Hvassaleitinu Talandi um Richard Scobie þá ber hann ábyrgð á eina kvikmyndaverkefninu sem Egill Örn hefur tekið þátt í hér heima til þessa .
Fyrir margt löngu kom hann heim að beiðni þessa gamla vinar síns með kvikmyndatökuvél í poka og tók upp eða " skaut " , eins og sagt er á fagmáli , tónlistarmyndband fyrir hljómsveitina Angels & Devils .
Magnús Scheving var þá meðal leikenda .
" Ætli þetta hafi ekki verið árið 1990 , " rifjar hann upp .
Egill Örn Egilsson fæddist í Reykjavík árið 1966 .
Bjó í Drápuhlíðinni til fjögurra ára aldurs en þá flutti fjölskyldan í Hvassaleitið .
Foreldrar hans eru Egill Ásgrímsson bólstrari og Sigríður Lúthersdóttir .
Egill á eina systur , Þórunni Egilsdóttur , bónda á Hauksstöðum í Vopnafirði og þingflokksformann Framsóknarflokksins .
Spurður hvort hann sé sjálfur framsóknarmaður hristir Egill Örn höfuðið .
" Ég er ópólitískur og fylgist lítið með íslenskum stjórnmálum , enda hef ég búið svo lengi erlendis .
Þórunn var kjörin á þing í síðustu kosningum og stendur sig eins og hetja .
Hún er ein af þessum manneskjum sem eiga afskaplega auðvelt með að gefa af sér og var hvött til að fara í framboð af sveitungum sínum .
Því miður sýnist mér það vera vanþakklátt starf að vera alþingismaður .
Umburðarlyndi er lítið og illa talað um þetta fólk , sérstaklega hérna fyrir sunnan , enda þótt það sé að reyna að gera sitt besta fyrir land og þjóð , " segir hann með nokkrum þunga .
Fjölskyldufyrirtækið , Bólstrun Ásgríms í Bergstaðastrætinu , sem afi Egils Arnar stofnaði , var einskonar umferðarmiðstöð meðan Egill Örn var ungur en Egill eldri tók við bólstruninni af föður sínum .
Þangað lá leiðin gjarnan eftir skóla , þar sem vinir og ættingjar stungu við stafni .
Iðulega var glatt á hjalla .
Húsið á móti , Tösku- og hanskagerð Guðrúnar , var líka vinsæll samkomustaður en þar er nú Kaffibarinn .
" Verkstæðið hans pabba var órjúfanlegur hluti af mínu uppeldi og raunar öllu mínu lífi fram á þennan dag .
Núna er pabbi kominn á áttræðisaldur og styttist í að hann rifi seglin .
Það er erfitt til þess að hugsa að þá verði Bólstrun Ásgríms ekki lengur innan fjölskyldunnar .
Því miður eru hvorki ég né Þórunn líkleg til að taka við af pabba .
Það býr mikil og merkileg saga í Bergstaðastrætinu .
" Erfði ljósmyndadelluna Egill Örn erfði tvö helstu áhugamálin frá föður sínum , skíði og ljósmyndun .
" Við notuðum öll tækifæri sem gáfust til að fara á skíði – og gerum enn .
Ég skrapp nýlega með pabba og nokkrum vinum hans , körlum komnum yfir sjötugt .
Þeir voru eins og unglömb í brekkunum .
Pabbi hefur mjög gott auga og var alltaf að taka ljósmyndir , ekki síst í ferðalögum , sem hann sendi til Danmerkur í framköllun .
Síðan var öllum sem vettlingi gátu valdið boðið heim til að skoða myndirnar og þiggja kaffi og með því .
Þetta voru skemmtilegir tímar og þessi mikli ljósmyndaáhugi pabba hlýtur að hafa kveikt í mér , " segir hann .
Egill Örn notaðist við forláta Pentax Spotmagic-vél , sem faðir hans átti , og tvær linsur , 50 og 200 millimetra .
" Ég var með myrkrakompu í herbergi í Bergstaðastrætinu , sem ég held alveg örugglega að Þórbergur Þórðarson hafi búið í á sínum tíma .
Þessi kompa hefur raunar ekkert breyst , er nákvæmlega eins og ég skildi við hana þegar ég flutti út 1988 .
Hún er orðin býsna rykfallin , " bætir hann við sposkur .
Egill Örn kom víða við á þessum árum .
Hann var ljósamaður hjá Bubba Morthens , Grafík og fleiri vinsælum hljómsveitum um miðjan níunda áratuginn .
Þá vann hann um tíma í Áburðarverksmiðjunni og lærði smíðar í Iðnskólanum í Reykjavík .
" Ég er ekki með sigg á lófunum eftir kvikmyndaleikstjórn , " segir hann kíminn og opnar lúkurnar .
Kærastan stakk upp á kvikmyndagerð Egill Örn ætlaði að læra ljósmyndun en þáverandi kærasta hans fékk hann til að íhuga kvikmyndagerð .
Úr varð að hann sótti um fjöldann allan af kvikmyndaskólum og komst inn í skóla í Lundúnum , New York og Los Angeles .
" Þeir voru hins vegar allir of dýrir fyrir mig og á endanum fann ég kvöldskóla í LA sem ég hafði efni á , " segir Egill sem hélt utan haustið 1988 , ásamt tveimur vinum sínum , Kristni Þórðarsyni og Ágústi Jakobssyni , sem báðir starfa við kvikmyndagerð í dag .
Auk þess að sækja tíma í skólanum sökkti Egill Örn sér í bækur og tímarit og gerði tilraunir .
Keypti kvikmyndafilmu í gömlu Spotmagic-vélina og fikraði sig áfram .
" Ég hef alltaf haft brennandi áhuga á andlitum , ekki síst svart / hvítri dramatík , " segir hann og fær góðar undirtektir hjá Ragnari Axelssyni sem situr ennþá til borðs með okkur .
Þeir hlaða í tæknimál sem leikmaður á ekki gott með að skilja .
Egill Örn vann með námi og áður en leið á löngu var hann sjálfur farinn að kenna við skólann .
" Ég fann mig fljótt í þessu námi en maður lærir ekki allt í skóla .
Þar má læra hluti sem snúa að tækni en restin kemur frá manni sjálfum .
Ég áttaði mig snemma á því að ég hafði þetta í mér , ég skildi mikilvægi lýsingar og það að nota ramma .
Það er ekki myndavélin sem tekur myndir , heldur fólkið sem heldur á henni .
" Þegar náminu lauk var Egill Örn staðráðinn í að reyna fyrir sér ytra .
Þá var bara að byrja að " banka á hurðir " , eins og hann orðar það .
Kærastan hafði flutt með honum út en var snúin heim þegar hér er komið sögu og sambandi þeirra lokið .
Gott að vera áberandi í útliti Hann segir það ekki hafa unnið gegn sér í Englaborginni að vera áberandi í útliti , hávaxinn og síðhærður , auk þess sem hann bar óvenjulegt nafn og talaði ísl-ensku , eins og hann orðar það sposkur .
" Það hjálpar manni að fá tækifæri í þessum bransa að vera á einhvern hátt frábrugðinn öðrum .
Það eru margir um hituna .
Þegar á hólminn er komið telur það á hinn bóginn ekki neitt , kunni maður ekkert fyrir sér skipta útlitið og nafnið engu máli .
" Til að byrja með vann Egill Örn ókeypis fyrir fólk til að öðlast reynslu og koma sér á framfæri .
Filman var iðulega svart-hvít enda kostaði hún minna en liturinn .
Fyrsta launaða verkefnið , hundrað dollarar á dag , var að taka upp efni fyrir einhvern náunga sem var að gera mynd um karíókí .
" Þetta var kannski ekki mest spennandi verkefni í heimi , að mynda fullt af karíókí-giggum , en ég lét mér það í léttu rúmi liggja .
Einhvers staðar þarf maður að byrja .
" Skömmu síðar hjálpaði Egill Örn fyrir tilviljun ókunnugum manni að flytja búferlum .
Þeir tóku tal saman og þegar maðurinn heyrði að Egill væri kvikmyndatökumaður sagði hann : " En skemmtilegt , ég er leikstjóri .
" Nokkrum dögum síðar hringdi umboðsmaður leikstjórans og kvaðst vera með verkefni handa Agli Erni .
" Áður en ég vissi var ég kominn upp í þotu með hljómsveitinni Fleetwood Mac og skaut hluta af myndbandi fyrir þau .
Það var mikið ævintýri .
Svona geta tilviljanirnar ráðið miklu .
" Aldrei feiminn við að vinna Egill Örn byrjaði í tónlistarmyndböndum en í kjölfarið komu sjónvarpsþættir og auglýsingar .
Þetta voru lítil verkefni til að byrja með en stöðug vinna og reynslan safnaðist jafnt og þétt í bankann .
" Það kom sér vel að ég hef aldrei verið feiminn við að vinna .
Ætli það sé ekki uppeldið , Íslendingar eru upp til hópa vinnusamt fólk , " segir Egill Örn .
Á þessum tíma gerði hann meðal annars þátt um tónleikaferð Sykurmolanna með stórstjörnunum í U2 , ásamt félögum sínum Ágústi og Kristni , og gerði tónlistarmyndbönd fyrir rapparann MC Hammer og fleiri .
Egill Örn var kominn með umboðsmann á þessum tíma og árið 1992 var honum sagt að drífa sig á kapalstöðina Showtime sem væri að leggja drög að nýjum þáttum , Red Shoe Diaries .
" Ég lét ekki segja mér það tvisvar , dreif mig upp í trukkinn minn , Ford ' 56 með gati í gólfinu , og hafði með mér vídeóspólu með sýnishorni af verkum mínum , " rifjar hann upp .
" Mér var vísað til herbergis og einhver maður , sem ég kunni engin skil á , setti spóluna í tækið .
Tók hana hins vegar út jafnharðan og fór út úr herberginu .
Mér leist ekkert á blikuna , hélt hann væri að sækja eitthvert tröll til að henda mér út .
Það var ekki , maðurinn kom nefnilega fljótlega aftur með leikstjórann og framleiðandann sjálfan , Zalman King , á hælunum .
Hann kvaðst fíla það sem ég væri að gera og vildi ráða mig .
Þegar ég var búinn að skjóta í tvo daga kom King til mín og sagði : " You are the real deal .
" Hann sá greinilega eitthvað í mér .
" Red Shoe Diaries var vinsæl erótísk sjónvarpssería sem gekk frá 1992 til 1997 .
Með aðalhlutverkið fór David Duchovny sem síðar sló rækilega í gegn í X Files-þáttunum .
Egill Örn kynntist Duchovny ágætlega og einnig bróður hans , Danny , sem er leikstjóri , og vann fyrir hann í mörg ár við gerð auglýsinga .
Erótík í Prag Árið 1994 fékk King Egil Örn til að annast kvikmyndatökur á mynd sinni Delta of Venus í Prag en hún byggðist á erótískum sögum Anaïs Nin .
" Ég sagði strax já við því án þess að sjá handritið enda spennandi að fá tækifæri til að vinna að gerð kvikmyndar .
Þetta var frábær reynsla fyrir bólstrarasoninn og eftir á að hyggja var ég strax farinn að hugsa eins og leikstjóri á þessum tíma – án þess að gera mér grein fyrir því .
Þetta var stórt mál fyrir mig á þessum tíma enda myndin á vegum stórs fyrirtækis , New Line Cinema .
" Eftir þetta var Egill Örn mest í auglýsingum , fyrir gosdrykkjaframleiðendur , bíla , símafyrirtæki , snyrtivörur og hvaðeina .
" Þarna var fullt af flottu fólki og vel borgað , auk þess sem ég var byrjaður að leikstýra auglýsingum .
Samt var það ekki nóg fyrir mig .
Til hvers er gott líf ef maður nær ekki að skilja neitt eftir sig ? " spyr hann .
Komið var að vatnaskilum .
Egill Örn fór út til að segja sögur og nú hugðist hann láta kné fylgja kviði .
" Mér hafði svo sem boðist að skjóta fullt af kvikmyndum en það var iðulega með óþekktum leikurum og leikstjórum sem voru að gera sína fyrstu mynd .
Ég var hins vegar kominn á þann stað á mínum ferli að ég þurfti ekki á því að halda .
Langaði með öðrum orðum upp á næsta stig .
Þess vegna talaði ég við umboðsmanninn minn .
" Lægri laun – en samt ekki Árið var 2004 og niðurstaðan varð sjónvarp .
Þriðja þáttaröðin af glæpaþáttunum The Wire var að fara af stað á sjónvarpsstöðinni HBO og umboðsmaðurinn tjáði Agli Erni að aðstandendur þeirra vantaði tökumann .
Skotið var á símafundi , þar sem Egill Örn var ráðinn .
" Ég var ekki lengi að pakka og fljúga til Baltimore ásamt eiginkonu og börnum .
Launin voru miklu lægri , í fjárhagslegum skilningi , en mér stóð á sama .
Laun eru ekki bara peningar .
Sjónvarpið heillaði mig strax enda möguleikarnir miklir .
Á þessum tímapunkti hafði bandarískt sjónvarp af einhverjum ástæðum aldrei litið neitt sérstaklega vel út og það var spennandi að fá tækifæri til að taka þátt í að breyta því .
" Úr því Egill Örn nefnir eiginkonu og börn er ekki úr vegi að biðja hann að gera grein fyrir þeim .
Kona hans er bandarísk , Denice Egilsson og börnin þrjú , Egill Cole , sautján ára , Ethan Örn , fimmtán ára og Zoe Rós , tólf ára .
Allt gerðarlegir krakkar , að sögn föðurins , en Egill Cole er víst þegar vaxinn föður sínum yfir höfuð .
" Þetta eru góðir krakkar og við Denice vorum sammála um að þau fengju öll bæði bandarískt og íslenskt nafn .
Þau tala ekki íslensku en eru í góðu sambandi við landið , munu til dæmis koma með mér hingað næst þegar ég kem , í sumar .
" Aftur að sjónvarpinu en þar hefur Egill Örn kynnst mörgu mætu fólki .
Breski leikarinn Idris Elba var ein skærasta stjarna The Wire en í lok þriðju seríunnar var hann skrifaður út úr þeim og persóna hans látin deyja .
Að sögn Egils Arnar var Elba allt annað en sáttur við þær lyktir mála og furðaði sig á ákvörðun aðstandenda þáttarins í samtali þeirra .
" Hvers vegna eru þeir að drepa mig ? " segir Egill Örn og hermir með býsna sannfærandi hætti eftir leikaranum .
" Ég sagði honum að hafa ekki áhyggjur af þessu .
Þetta væri það besta sem fyrir hann gæti komið .
Hann ætti eftir að verða miklu stærri .
Og það hefur sýnt sig .
" Egill Örn stýrði kvikmyndatökum á sjö þáttum af The Wire og það spurðist hratt út enda nutu þættirnir geysilegra vinsælda .
Árið eftir , 2005 , var hann fenginn til að sjá um tæknibrellurnar í kvikmyndinni Flight Plan , þar sem óskarsverðlaunaleikkonan Jodie Foster fór með aðalhlutverkið .
" Það var mjög skemmtilegt verkefni .
" Sagði nei við Bruckheimer Sama ár kom síðan risastórt tækifæri .
Símtal kom frá aðstandendum hinna vinsælu sakamálaþátta CSI : Miami en Egill Örn lét sér fátt um finnast í fyrstu enda hafði hann ekki séð þættina á þeim tíma .
Framleiðandinn sjálfur , Jerry Bruckheimer , einn valdamesti maðurinn í bandarísku sjónvarpi , hafði horft á efni eftir Egil Örn og vildi ráða hann .
" Ég sagði bara pent nei við Bruckheimer , " segir Egill Örn hlæjandi .
Skömmu síðar var kvikmyndatökustjóra þáttanna sagt upp störfum og þá sneri Bruckheimer sér aftur að Agli Erni sem lét til leiðast .
Hann sér ekki eftir því .
" CSI : Miami var mjög krefjandi verkefni enda hafði ég frjálsar hendur og breytti útliti þáttarins .
Það var með allt öðrum hætti áður en ég kom að verkefninu og leyfi ég mér að segja einstakt á þeim tíma .
Eftir því var tekið .
" Egill Örn kveðst hafa hugsað þættina eins og hann væri að gera 30 sekúndna auglýsingu , hver rammi yrði að ríghalda áhorfandanum .
Hann sá fyrir sér ævintýraheim sem áhorfendur gætu glaðir dottið inn í eftir langan og strangan vinnudag í raunheimum .
" Uppleggið var að þátturinn yrði klukkutíma flótti frá raunveruleikanum .
" Egill Örn var ekki búinn að vinna lengi við CSI : Miami þegar hann fékk eftirfarandi spurningu frá aðstandendum þáttanna : Viltu ekki leikstýra ? " Hvers vegna ? " spurði hann .
" Það er augljóst .
Við sjáum hvernig þú vinnur , " var svarið .
Umdeild aðalpersóna Hann lét vitaskuld ekki segja sér það tvisvar , leikstýrði átta þáttum af CSI : Miami .
Ekki nóg með það , Egill Örn varð líka fljótlega einn af framleiðendum þáttanna .
Framleiddi í það heila 59 þætti .
CSI : Miami naut gríðarlegrar hylli og var um tíma einn vinsælasti sjónvarpsþáttur í heimi .
Aðalpersónan , rannsóknarlögreglumaðurinn Horatio Caine , var þó alltaf umdeild enda leikin í nokkrum ýkjustíl af David Caruso .
Sá stíll var ekki allra .
" Það báru ekki allir virðingu fyrir aðalleikaranum , hann var í senn umdeildur og misskilinn .
David Caruso er með fyndnari mönnum sem maður hittir og ætti að vera að gera kómedíur , " segir Egill Örn .
Hann sagði skilið við CSI : Miami árið 2008 og hefur komið nálægt mörgum sjónvarpsþáttum síðan , aðallega sem leikstjóri .
Má þar nefna Heroes : Destiny , Dark Blue , Chase , Arrow , Nikita , CSI : Crime Scene Investigation og Once Upon a Time .
Nýjustu verkefnin eru Gotham , Hawaii Five-0 , CSI : Cyber , sem sýndur hefur verið í meira en 150 löndum , og TURN : Washington ' s Spies , þar sem Íslendingnum Agli Erni var falið að móta kunna persónu , George nokkurn Washington .
Það er til marks um virðinguna sem Egill Örn nýtur vestra að honum var fyrir nokkrum árum boðið að gerast meðlimur í American Society Of Cinematographers , ASC .
Það er stærsta viðurkenning og heiður sem kvikmyndatökumanni getur hlotnast .
Þetta er elsta félagið í bransanum og þarna eru frægustu kvikmyndatökumenn sögunnar meðlimir , bæði fyrr og nú .
Egill Örn er fyrsti Íslendingurinn sem verður meðlimur .
ASC veitir árlega verðlaun , The ASC Awards , þar sem veitt eru verðlaun fyrir bestu töku bæði í sjónvarpi og kvikmyndum .
Egill Örn hefur verið tilnefndur til þessara verðlauna nokkrum sinnum og er sá eini sem hefur unnið fyrir þátt þar sem hann var bæði tökumaður og leikstjóri .
Verður að vera einhver óvissa Sem fyrr segir kemur Egill Örn til með að vinna að verkefnum hér heima á næstu misserum og langar að gera meira af því í framtíðinni .
Honum bauðst á sínum tíma að taka upp Game of Thrones hér á landi en var þá búinn að ráðstafa sér í annað .
" Ég er yfirleitt bókaður meira en ár fram í tímann .
Veit til dæmis núna hvar ég verð í mars á næsta ári .
Ég er alltaf á ferð og flugi og hefði ég haldið upp á alla flugmiðana mína myndu þeir þekja heilan sal .
Annars gæti ég þess að hugsa aldrei of langt fram í tímann .
Það verður að vera einhver óvissa í lífinu .
" 