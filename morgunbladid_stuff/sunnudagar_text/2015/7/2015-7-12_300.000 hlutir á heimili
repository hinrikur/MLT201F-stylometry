Vitað er að margir eiga of mikið af hlutum í hinum vestræna heimi en Joshua Becker hefur safnað saman upplýsingum úr ýmsum áttum á becomingminimalist.com / clutter-stats um þetta og er hluti þeirra birtur hér .
• Það eru 300.000 hlutir á meðalstóru bandarísku heimili , allt frá bréfaklemmum til bílstóla .
• Meðalstærð bandarísks heimilis hefur nærri því þrefaldast á síðustu 50 árum .
• Þrátt fyrir það leigir einn af hverjum tíu Bandaríkjamönnum geymslupláss .
• 25% Bandaríkjamanna með tvöfaldan bílskúr hafa ekki pláss fyrir bílana sína í þeim og 32% hafa pláss fyrir einn bíl .
• Það eru 50.000 geymsluleigur í Bandaríkjunum , fimm sinnum fleiri en Starbucks þar í landi .
• Meðal tíu ára breskt barn á 238 leikföng en leikur sér að meðaltali með 12 á dag .
• 3,1% allra barna eru búsett í Bandaríkjunum en þau eiga 40% allra leikfanga í heiminum .
• Meðal konan í Bandaríkjunum á 30 alklæðnaði , einn fyrir hvern dag mánaðarins .
Árið 1930 var þessi tala níu .
• Meðal bandarísk fjölskylda eyðir um 230.000 krónum í föt á ári .
• Meðal Bandaríkjamaðurinn hendir um 30 kg af fatnaði árlega .
• Þau 12% heimsins sem búa í Norður-Ameríku og Vestur-Evrópu eru ábyrg fyrir um 60% af einkaneyslu heimsins á meðan einn þriðji heimsins sem býr í Suður-Asíu og Afríku sunnan Sahara er ábyrgur fyrir 3,2% .
• Bandaríkjamenn eyða meira í skó , skartgripi og úr en í háskólamenntun .
• Verslanamiðstöðvar eru fleiri en gagnfræðaskólar .
93% táningsstúlkna segir verslunarferðir vera eitt helsta áhugamál sitt .
• Á ævinni eyðir manneskja um 3.680 klukkustundum eða 153 dögum í að leita að hlutum sem hún hefur lagt frá sér á vitlausan stað og finnast ekki .
Það sem helst týnist er síminn , lyklar , sólgleraugu og pappírar .
• Skipulagningariðnaðurinn hefur tvöfaldast að stærð frá því um árið 2000 og stækkar um 10% á hverju ári .
Í leit að einfaldara lífi Magnea Arnardóttir og Þórhildur Magnúsdóttir hafa tileinkað sér mínimalískan lífsstíl í þeim tilgangi að einfalda líf sitt .
Það er óhætt að fullyrða að þær gera hluti sem aðrir bara hugsa um að gera eins og að fækka fötum í fataskápnum og reyndar minnka dót í öllum öðrum skápum .
Efri skáparnir hjá Magneu standa nánast tómir og hún var einn og hálfan tíma að gera jólahreingerninguna í um 100 fermetra íbúð .
Geri aðrir betur .
Þannig er meiri tími til að njóta þegar skylduverkunum fækkar eða þau eru einfölduð .
Þessi mínimalíski lífsstíll nýtur aukinna vinsælda um allan heim og hafa sumir gengið svo langt að segja skilið við flestallar jarðneskar eigur sínar og búa í hjólhýsi í bandarískum skógi .
Þetta er hinsvegar lífsstíll sem venjulegt fólk getur tileinkað sér eins og þær sýna fram á .
Magnea er þroskaþjálfi og vinnur á leikskólanum Sólborg og á tvö börn , Hrefnu og Kára , sem eru fædd 2011 og 2012 með eiginmanni sínum Arnari Frey Björnssyni .
Þórhildur , sem er nýkomin með BS í hugbúnaðarverkfræði og vinnur sem forritari hjá LS Retail , á soninn Esjar Kára , sem fæddur er árið 2012 með eiginmanni sínum Kjartani Loga Ágústssyni .
Þær kynntust í fæðingarorlofi enda munar aðeins sex mánuðum á sonum þeirra .
Það var á fundi stuðningskvenna við brjóstagjöf en Magnea hefur verið talsmaður þessa hóps .
Þær fóru að tala saman og eftir að hafa eytt mörgum kvöldum í að spjalla á Facebook yfir brjóstagjöfinni á kvöldin um hvað það væri mikið af óþarfa hlutum í lífi þeirra sem tækju svo mikinn tíma og orku , ákváðu þær að stofna lokaða Facebook-hópinn " Áhugafólk um mínimalískan lífsstíl " fyrir um tveimur árum en núna eru tæplega 450 meðlimir í hópnum .
Hópurinn hefur gagnast þeim vel og þar hafa skapast lifandi umræður um hvernig sé best að fækka " draslinu " í lífi mann og meðlimir skiptast á góðum ráðum og hvetja hver annan áfram .
Allir áhugasamir eru velkomnir í hópinn .
Sunnudagar til Sorpuferða " Einu sinni vorum við með " Sunnudaga til Sorpuferða " .
Þá tókum við myndir af skottinu á bílunum okkar , líka sem hvatning til allra hinna , " segir Magnea , sem hefur sannarlega markvisst fækkað hlutunum í sínu lífi .
Þetta byrjar með sakleysislegri tiltekt .
" Af hverju er ég alltaf að færa þessa styttu fram og til baka til að geta þrifið , hún er ekki að gefa mér neitt þessi stytta .
Núna ætla ég bara að gefa hana í Góða hirðinn , " tekur Magnea sem dæmi en allt sem þær losa sig við er yfirleitt gefið í Rauða krossinn , Góða hirðinn eða sambærilega staði þó að stöku hlutir rati í endursölu .
" Endurvinnsla er hluti af þessu .
Við förum aldrei með þetta beint út í tunnu , " segir Þórhildur .
Báðar eru þær með kassa heima hjá sér fyrir hluti sem þær þarfnast ekki lengur .
Og þegar kassinn er orðinn fullur er farið í Sorpu .
Þær eru líka með Rauða kross-poka inni í þvottahúsi sem þær bæta ofan í smám saman .
" Aðalatriðið er að þú ert að vinna í því að einfalda líf þitt , " segir Magnea .
Formúlan er nokkurn veginn svona ; minna drasl , minni vinna , minni útgjöld verða að meiri peningum , meiri tíma og meiri gleði .
" Þú losar þig við hluti sem þú hefur ekki gaman af lengur , " segir Þórhildur .
Hlutir taka pláss og stela orku " Mjög oft eru þetta gjafir .
Ég þarf til dæmis ekki að eiga tvær pönnur og gaf þá aðra , " segir Magnea .
" Ég á átta matardiska .
Það er alveg nóg .
Ef það koma fleiri í mat þá á ég kökudiska .
Það deyr enginn af því að borða mat af kökudiski .
Ef ég er með veislu þá hóa ég í Þórhildi og bið hana að grípa með sér kökugaffla .
Ég þarf ekki að eiga 30 gaffla , " segir hún og má þannig segja að hugsunin á bak við deilihagkerfið komi hér inn í líka .
" Hlutir í lífi þínu taka pláss og stela frá þér orku .
Ég var með bókahillu sem var aldrei snert .
Það eina sem ég gerði var að þurrka rykið af hillunni .
" Svar Magneu var að gefa bækurnar og selja bókahilluna .
Núna er meira pláss í stofunni hennar og hún sparar tíma því hún þarf ekki að þurrka rykið af bókunum eða hugsa um hana á neinn hátt .
Þegar þær byrjuðu á þessum lífsstíl og með hópinn voru margir meðlimir mæður ungra barna rétt eins og þær .
Þar var viðkvæðið ; af hverju er ég alltaf að taka til ? Af hverju er ég alltaf að þvo föt .
Eilífðarverkefni sem aðeins virðist vinda upp á sig .
Þær útskýra að börn þurfi ekki að eiga 40 nærbuxur og 20 nærboli .
" Þetta snýst um að hugsa hvað vil ég eiga og hvað nenni ég að eiga , " segir Magnea .
Þær segja að oft höldum við upp á ýmsa hluti af því að þeir voru gjafir og taka sem dæmi peysu á barn sem hefur ef til vill aldrei passað almennilega eða passi ekki við annað sem barnið á .
" Á þá að halda upp á hana af því að Sigga frænka gaf peysuna .
Kannski passar hún einhverjum öðrum betur , " segir Magnea , sem undrar sig líka á því af hverju flestir eigi mörg sett af rúmfötum .
" Dugar ekki bara að eiga tvö sett ? Og svo þegar gestir koma þá geta þeir fengið aukasettið .
" Ekki það sama og að skipuleggja sig Það er mikill munur á því að tileinka sér mínimalískan lífsstíl og því að vera ofurskipulagður með marga glæra plastkassa í skápum og geymslum .
" Það er oft mikil umræða um að byrja að skipuleggja sig og þá er fyrsta skrefið að kaupa plastbox , " segir Magnea en þessi plastbox eru þá í raun aðeins enn einn hluturinn .
" En ef þú átt ekki allt þetta drasl þá þarftu ekki að skipuleggja þig .
Til hvers að vera að taka allt út úr skápum til þess að raða inn í þá aftur ? " Opinská umræða um gjafir hjálpar til við að fækka óþarfa hlutum eða eignast eitthvað gagnlegt .
Þær eru báðar fylgjandi óskalistum og því að gefa bæði börnum og fullorðnum óhefðbundna hluti og upplifun frekar en hluti og benda á að það megi alveg gefa ekki neitt .
Það angrar að minnsta kosti hvoruga þeirra .
Í Facebook-hópnum er einmitt að finna hugmyndir um gjafir til og frá mínimalistum .
" Þórhildur gaf dóttur minni plöntu og það hefur gefið henni svo miklu meira en einhver dúkka hefði gert , " segir Magnea .
Ég er búin að breyta núna til , allar veislur sem ég hef haldið síðustu tvö ár hef ég sagt " gjafir afþakkaðar " , " segir Þórhildur .
Fólk tekur því misvel .
Magnea hélt veislu í fyrra í tilefni útskriftar sinnar því hana langaði að hitta fólkið sitt .
Hún tilkynnti að gjafir væru afþakkaðar en varð vör við að sumum þætti hálf hallærislegt að gefa ekki neitt og tilkynntu henni vandræðalegir að þeir hefðu nú bara ekki komið með neitt .
Magnea svaraði bara : " Æðislegt ! Mig vantar ekkert .
" Hún fékk reyndar mjög gott og gagnlegt hnífasett en þá tók hún gömlu hnífana og gaf þá áfram .
" Ég þarf ekki að eiga tvö sett af hnífum .
Það er svo mikill misskilningur að maður þurfi að eiga allt í heiminum .
" Tiltekt í fataskápnum fylgir þessum lífsstíl .
Magnea á fimm skópör og segist ekki þurfa fleiri .
" Ég á háhælaða skó , strigaskó , stígvél , millifína skó og vetrarskó , " segir Magnea , sem fékk kjól frá manninum í jólagjöf sem hún er búin að nota við öll tilefni síðan , fyrir utan vinnu .
Hún skellir sér í hæla ef hún vill vera fínni .
" Ég þarf ekki að eiga fimmtán kjóla , " segir hún og bætir við að enginn hafi gert athugasemd um að hún sé alltaf í sama kjólnum .
Hún rétt eins og Þórhildur og margir í hópnum er búin að fara í gegnum Verkefni 333 , sem lýst er nánar hér síðar .
" Þetta snýst um að eiga 33 hluti í fataskápnum fyrir utan íþróttaföt , nærföt , sokka og sokkabuxur , " segir hún og bætir við að þá sé mjög auðvelt að velja sér föt , það sparist orka og tími sem áður hafi jafnvel farið í að máta eitthvað sem kannski passar ekki lengur .
" Ef þig vantar eitthvað nýtt , fáðu lánað hjá öðrum eða kauptu eitthvað notað , " segir Magnea , en henni finnst það vera hluti af þessum lífsstíl að eyða ekki alltaf í nýja hluti .
Sömuleiðis á Þórhildur kjól og samfesting sem hún notar við fín tilefni .
Hún segir að það fylgi að hugsa betur um fötin þegar þeim fækki .
Hún segir jafnframt að þau slitni sömuleiðis meira við meiri notkun og langaði þá að fara að kaupa föt úr betra efni til þess að þau endist lengur .
Hún segir ekki hlaupið að því og þessi einnota hugsun sé of ríkjandi í tískubransanum , ekki síst í kvenmannsfatnaði .
Ætlast sé til þess að konur klæðist nýjum og nýjum fötum á meðan karlar komist frekar upp með að vera í sömu jakkafötunum aftur og aftur .
Þórhildur segir að í staðinn fyrir að kaupa tíu buxur úr H & M kaupi hún einar úr góðu efni , jafnvel fyrir sama pening , en ætlast til þess að þær endist betur .
Þórhildur segir að fyrir hennar eigin brúðkaup hafi þau ekki langað til að hafa gjafalista eins og margir ráðlögðu heldur báðu þau um pening .
" Fólki fannst skrýtið að gefa pening í brúðkaupsgjöf en það var það sem var best fyrir okkur .
Okkur vantaði ekkert og langaði ekki í glingur , " segir hún .
Magnea segir að þegar hún og maðurinn hennar giftu sig hafi þau hreinlega ekki tilkynnt neinum það fyrr en daginn eftir .
Þau fóru til sýslumanns og svo út að borða á Eldsmiðjunni .
" Þannig var engin gæsun , engin steggjun og engar gjafir , " segir hún .
Upplifið þið þetta sterkt hjá ykkur sem mótvægi við ríkjandi neysluhyggju ? " Já , klárlega , " segja þær einum rómi og benda á að hluti af starfseminni í Facebook-hópnum sé að taka til í rafræna lífinu , setja til dæmis " unlike " á allar búðir .
Magnea segist ekkert ónæm fyrir auglýsingum frekar en aðrir en þegar búið sé að minnka auglýsingamagnið á netinu séu minni líkur á því að eitthvað verði keypt .
Like-síðurnar séu að reyna að fá fólk til að kaupa hluti .
Sömuleiðis hafi margir í hópnum fengið sér límmiða frá Póstinum sem banni ruslpóst .
Þær segja að það spari meira en ferðir í endurvinnsluna .
Það spari líka tímann sem eytt er í að skoða þessa hluti og tímann sem eytt er í að fara í verslunina vegna þess að eitthvað var auglýst á útsölu því útkoman úr slíkum ferðum sé oftar en ekki að eitthvað annað og meira sé keypt en útsöluvaran .
Þórhildur ferðast töluvert og segir að viðkvæðið sé svo oft þegar heim er komið ; var ekki gott að versla þarna ? Hvað keyptirðu ? " Mér fannst ég meðvitað þurfa að breyta hugsuninni þegar ég ferðast .
Ég verð ekkert að versla , það er ekki það skemmtilegasta sem ég get gert við tíma minn .
" Þórhildur segist hafa upplifað " ljósaperumóment " um daginn þegar hún fór til útlanda .
" Vanalega höfum við bara ferðast með handfarangur og farið stutt og yfirleitt til sólarlanda en í þetta skiptið vorum við með bílstól og stóra tösku fyrir jakkaföt því við vorum á leið í brúðkaup .
Það var löng halarófuröð fyrir innritaða farangurinn og svo ein lítil bein röð fyrir handfarangursfólkið .
Það var eitthvert vesen og stress á flestum sem voru í halarófuröðinni en handfarangursröðin rann bara beint í geng .
Þetta er eins og lífið , " segir hún og útskýrir að handfarangursröðin sé góð táknmynd fyrir mínimalíska lífsstílinn .
" Ég vil vera í þeirri röð .
" Hvað notarðu á einu ári ? Magnea segir að mannfólkið sé svo miklir safnarar í eðli sínu .
" Þú ert ekki að fara að fletta upp í glósunum frá í menntaskóla .
Ekki geyma heldur kennslubækur sem úreldast , " segir hún og bætir við að gott viðmið sé hvort maður noti hlutinn á einu ári .
" Í desember langar mig oft að henda útilegudótinu mínu en á sumrin er ég voða fegin að hafa ekki gert það .
Jóladótið mitt er núna einn kassi en þeir voru fjórir eða fimm .
Við göngum í gegnum flest á einu ári , förum í stórar veislur , brúðkaup og jarðarfarir .
Ef þú notar hlutinn ekki innan eins árs , hvenær ertu þá að fara að nota hann ? " Magnea segist jafnframt eiga einn minningakassa , " hópmyndir úr grunnskóla og slíkt en það er bara einn kassi en ekki hálf geymsla .
" Þær eru sammála um að fyrsta skrefið sé alltaf að losa sig við draslið , henta ónýtum hlutum , gömlu kremunum úr baðherbergisskápnum og þar fram eftir götunum .
Þannig sé auðveldara að vita hvað sé til á heimilinu .
" Ef ég veit nákvæmlega hvað er í skúffunum hjá börnunum þá er auðveldara að halda utan um það , " segir hún en eins og foreldrar vita eru óskilamunir í ótrúlegu magni í skólum og frístundaheimilum .
" Mínimalisminn byrjar í litlu hlutunum og svo allt í einu eru húsgögnin farin , " segir Magnea .
Þær vilja báðar virkja börnin í þessum lífsstíl .
Þórhildur segir að stundum sé verkefnið að ganga frá eitthvað sem börnin ráði ekki við því dótið sé svo mikið .
Foreldrarnir séu kannski með eitthvert ákveðið skipuleg sem börnin átti sig ekki endilega á .
" Það er miklu auðveldara að ganga frá ef dótið er ekki of mikið , " segir hún .
Einn hlutur inn og annar fer út " Börnin mín vita það að ef þau fá eitthvað nýtt þá þurfum við að skoða hvað þau eigi , " segir Magnea en þannig fari einn hlutur út í Rauða krossinn þegar annar kemur inn .
" Dóttir mín sem er fjögurra ára skilur þetta fullkomlega , " segir Magnea sem er fylgjandi því að útskýra þetta fyrir börnunum í stað þess að láta hlutina hverfa .
Hún keypti dúkku handa dóttur sinni eitt sinn þegar hún kom heim frá útlöndum en hún átti enga .
Hrifningin var mikil og þá sagði sú stutta ; , , þá þurfum við að finna eitthvað til að setja í kassann " .
Þær segja báðar að börn þroskist í því sem þau leiki sér og eðlilega sé leikið mest með nýjustu hlutina .
Ekki þýði að geyma allt hitt fyrir ókomnar kynslóðir .
En er stöðug vinna við að viðhalda þessum lífsstíl ? " Það verður alveg framþróun , til dæmis með því að afþakka gjafir , " segir Þórhildur .
" Þá stopparðu í það gat og þarft ekki að fá allt þetta dót .
Svo líka ef þú breytir hegðun þinni og hættir að fara í H & M þegar þú ferð til útlanda og velur betur hvað þú kaupir .
" Magnea segir að þetta smiti út frá sér og fólk hætti að gefa eins mikið .
Hún segist sjálf hafa áhuga á snyrtivörum og setji sér það takmark að eiga ekki meira af þeim en sem nemi einni hillu á baðinu .
Hún segir Íslendinga oft ganga svo langt í áhugamálum sínum .
Nú ætli annar hver maður að verða hjólari og þá þurfi að græja sig upp fyrir allan peninginn og nota allt geymsluplássið í það .
" Það væri kannski betra að prófa að fara út að hjóla fyrst ? " Sjálf segist hún hafa losað um mikið pláss á heimilinu eftir að hafa losað sig við tölvuborð og tölvu sem var lítið notuð , farsímarnir og fartölvan duguðu .
Þannig græðir hún pláss , með því að fækka hlutum en ekki með því að flytja í stærra húsnæði .
Draumur hennar er ekki að flytja í einbýlishús .
" Ég þarf að þrífa það og hugsa um það .
Ég nenni ekki að eyða fríinu í að reyta arfa , " segir hún en ítrekar að það geti vel hentað einhverjum öðrum .
Það að vera meðvitaður skipti máli , að spyrja sig ; " hvað er tímans míns virði ? " " Af því bara " og " kannski einhvern tímann " Þórhildur segir að það sé munur á því að nota hluti og njóta þess að nota þá .
Því sé mikilvægt að losa sig við hlutina sem maður á " af því bara " og dótið sem maður heldur að maður þurfi " kannski einhvern tímann " .
" Ef mig vantar einhvern tímann sautján lök þá skrifa ég bara Facebook-status og spyr hvort einhver geti ekki lánað mér , " segir Magnea og líkar heldur ekki allt þetta tal um að það verði að vera gott skápapláss .
" Af hverju ? Hvað ætlarðu að geyma í þessum skápum ? Efri skáparnir hjá mér eru hálftómir , " segir Magnea , sem vill vita hvað er í kössunum hennar í geymslunni .
Hún segir að þegar börnin þurfi sitthvort herbergið íhugi hún að sofa bara í stofunni frekar en að vinna meira til að eiga fyrir húsi .
Hún segir að hún og maður hennar hafi tekið eftir því þegar þau tóku upp þennan lífsstíl að þau hafi átt meiri pening en áður .
" Það var eitt sem við tókum fljótt eftir , við áttum meiri pening vegna þess að við vorum ekki að eyða í eitthvað sem við þurftum ekki .
Og við gátum frekar farið á kaffihús með börnin okkar .
Þetta snýst um að hafa meiri tíma með fólkinu sínu og átta sig á því að hlutir skipta þig ekki máli ; þetta eru bara hlutir .
Ef ég þarf að eyða miklum tíma í að þrífa íbúðina mína með því að færa til allt dótið sem er í henni eða raða í barnafatakommóðuna þá er ég að eyða minni tíma með fjölskyldunni minni .
Þetta snýst um að eyða meiri tíma með fólkinu mínu og mig langar til að nota þetta til að einfalda líf mitt fyrst og fremst , " segir Magnea .
Þórhildur segir að þær séu vissulega að synda á móti straumnum og allt samfélagið sé mikið til byggt upp á neysluhyggju .
Magnea furðar sig á því hvernig við getum verið komin svona langt frá þessum nýtnu kynslóðum sem fæddust á fyrri hluta síðustu aldar .
Heimilið á ekki að vera streituvaldur " Við erum ekki enn búnar að tala mikið um streitu en það er alveg nóg um streitu í lífi fólks svo heimilið sé ekki líka að valda streitu eða fataskápurinn .
Þá er tími til að gera eitthvað , " segir Magnea en þeir sem lengra eru komnir í mínimalíska lífsstílnum eru farnir að yfirfæra þetta á marga hluti lífsins eins og til dæmis að einfalda matarinnkaup með því að borða einfaldari mat en fjölskyldufólk þekkir það vel að " hvað á að vera í matinn ? " er einn af streituvöldum heimilisins .
Það má ennfremur taka til í hausnum á sér og byrja að stunda hugleiðslu en líka má taka til í tölvunni , nota dropbox til að afrita skrár til að minnka streituna þar .
" Næsta skref er að taka til í kringum þig , hluti sem eru ekki efnislegir , " segir Þórhildur .
Það felst líka í því að taka meðvitaða ákvörðun um hvaða fólk maður vilji hitta , umgangast fólk sem hefur jákvæð áhrif á mann og koma sér ekki í aðstæður sem mann langar ekki að vera í , útskýra þær .
En fyrir þá sem eru að byrja í mínimalíska lífsstílnum þá er best að byrja á því að losa sig við allt óþarfa drasl og hér til hliðar má finna góðar leiðbeiningar um hvernig eigi að hefja þessa vegferð .
Taktu fataskápinn í gegn Verkefni 333 ( e. Project 333 ) er hugarfóstur Courtney Carver en þetta er tískuáskorun að hætti mínimalisma og felur í sér í stuttu máli að klæðast 33 hlutum eða færri í þrjá mánuði .
Hún hefur sjáf gert þetta í nokkur ár og hefur áskorunin breiðst um netið en fólk póstar undir project333 .
Hvenær : Áskorunin stendur þrjá mánuði en margir gera þetta að lífsstíl .
Hvað á að gera : Veldu 33 hluti en þeirra á meðal eru föt , fylgihlutir , skartgripir , yfirhafnir og skór .
Hvað er ekki talið með : Giftingarhringur eða aðrir skartgripir sem hafa mikið tilfinningalegt gildi og þú ert alltaf með , nærföt , náttföt , heimakósýföt og íþróttaföt ( bannað er að nota íþróttafötin í öðrum tilgangi en til æfinga ) .
Hvernig : Veldu þessa 33 hluti , settu afganginn af fataskápnum þínum í kassa , lokaðu þeim með límbandi og láttu kassana þar sem þú sérð þá ekki .
Hvað annað : Hafðu í huga að þú ert að búa til fataskáp sem þarf að henta lífi og leik næstu þrjá mánuði .
Þetta er ekki gert til að þjást .
Ef fötin þín passa ekki eða eru í slæmu ástandi skiptu þeim þá út .
Þeir sem eru að gera þetta í fyrsta skipti : Flokkaðu hluti þína fjórar hrúgur ; í föt sem þú elskar , föt sem þú vilt eiga án þess að vita af hverju , föt sem passa þér ekki lengur eða eru ekki í þeim stíl sem þú vilt , ( gefa ) , föt sem eru í slæmu ástandi ( henda ) .
Gerðu síðan skrá yfir það sem þú átt .
Veldu hlutina sem þú ætlar að nota í Verkefni 333 úr hrúgunni af fötum sem þú elskar .
Það getur verið gott að velja eitthvað sérstakt sem þér finnst mjög flott og láta þann hlut verða áberandi næstu mánuði .
Þetta gæti verið kápa eða sólgleraugu .
Þegar þú byrjar að velja úr færri hlutum en áður , fer ekki eins mikil orka í það sem þú klæðist .
Þú kemst ef til vill að því að það sé ánægjulegra að eiga einn vel gerðan hlut en tíu lélega af sömu gerð , skrifar Courtney .
Þeir sem hafa gert þetta áður : Þú ert búinn með fyrstu þrjá mánuðina og hafðir ánægju af því að eiga minni fataskáp .
Þú komst jafnvel að því að þú græddir tíma á þessu og pláss og líka að þú hafir þróað stíl þinn áfram .
Gefðu hluti sem þú hefur ekki notað .
Byggðu upp nýjan fataskáp fyrir næstu þrjá mánuði .
Taktu tillit til árstíðarinnar sem framundan er .
Merktu vel það sem ætlar ekki að fylgja þér næstu þrjá mánuði , það gæti hentað vel á næsta ári .
Búðu til nýjan lista yfir fötin .
Núna hefur þú reynslu af því .
Hverju ætlarðu að breyta ? Talaðu við fólk sem er búið að gera þetta sama , skrifar Courtney .
Hún bjó til nokkrar aukareglur sem hún segir að fólk megi ráða hvort það fari eftir eða ekki .
Aukareglur : Notaðu fyrstu vikuna á hverju tímabili í að klára að skrá fötin og gefa .
Veldu þrjá hluti til viðbótar og settu þá til hliðar í skápnum .
Þú getur skipt þeim út fyrir eitthvað annað í skápnum á næstu þremur mánuðum , sem þú losar þig síðan við .
Þú mátt skipta á fötum við aðra sem taka þátt í Verkefni 333 .
Umfram allt : Ekki fara í náttfötum út í búð og veldu föt sem passa saman og síðast en ekki síst veldu föt sem passa og eru í góðu ástandi .
Ef þú fitnar eða grennist á þessum þremur mánuðum fáðu þér þá ný föt eða breyttu gömlu ef þarf .
Courtney ítrekar að hún vilji að áskorunin færi fólki gleði .
Áskorunin er ætluð konum og karlmönnum á öllum aldri og sem aðhyllast mismunandi lífsstíl .
Sjálf er hún frá Salt Lake City í Utah þar sem veðrið er margbreytilegt og segir því að vel sé hægt að gera Verkefni 333 þar sem bæði er hlýtt og kalt .
Hún hvetur fólk til að búa til sína eigin útgáfu af áskoruninni ef það þarf .
Hún segir að fólk eigi ekki eftir að taka eftir því að þátttakandinn klæðist aðeins 33 hlutum á þessum tíma .
Samkvæmt reynslu hennar er líklegt að fólk taki eftir því að eitthvað hafi breyst en það hafi frekar í för með sér jákvæða athygli og hrós .
Nánar er hægt að lesa um þessa skemmtilegu áskorun á theproject333.com .
10 hlutir til að sleppa takinu af Courtney Carver sem heldur úti blogginu bemorewithless.com skrifaði grein á becomingminimalist.com um hvaða tíu hluti fólk ætti að byrja á því að sleppa takinu af til að einfalda líf sitt .
Þá er best að byrja á hlutunum á heimilinu .
Það að eiga minna getur hjálpað til við að spara tíma , segir hún .
1 .
Föt sem maður notar ekki .
Tilvalið er að byrja á fötunum .
Flest okkar eiga of mikið af fötum en eru jafnframt alltaf í sömu fötunum .
Gefðu gallabuxurnar sem þú getur ekki lengur rennt upp , hentu götóttu sokkunum , losaðu þig við föt sem eru ekki lengur í tísku .
Og ef þú átt auka-úlpu , gefðu hana einhverjum sem þarfnast hennar .
2 .
Hlutir í draslskúffunni sem maður ber ekki kennsl á .
Það gæti verið of snemmt að losa sig við skúffuna í heild sinni en það er hægt að fjarlægja hluti sem passa hvergi eða eru ekki í notkun og maður man ekki af hverju maður setti í skúffuna til að byrja með .
Viti maður það ekki í dag er ólíklegt að það renni upp fyrir manni á morgun ..
3 .
Krem af ýmsu tagi .
Raðaðu saman kremunum , förðunardóti , hársápu og fleiru á einn stað .
Raðaðu í hillu hlutunum sem þú notar á hverjum degi og hentu afganginum .
4 .
Stakir hlutir .
Ef það er ekki hægt að nota hlutinn án einhvers annars hlutar sem er löngu týndu eða ónýtur þá er kominn tími til að sleppa takinu .
Þetta gætu til dæmis verið kassettur án kassettutækis , Tupperware-lok án boxins og stakir sokkar .
5 .
Krakkadót .
Ekki neyða börnin til að losa sig við hluti heldur gerðu það að skemmtilegum viðburði .
Til dæmis er hægt að veita verðlaun fyrir hverja tíu hluti sem þau ákveða að gefa .
Verðlaunin geta verið eitthvað skemmtilegt sem fjölskyldan gerir saman eða uppáhalds-kvöldmatur barnsins .
Ef þú átt fleiri en eitt barn þá er hægt að bjóða uppá bónusverðlaun ef allir ná takmarki sínu , til þess að hvetja til samvinnu .
6 .
Útrunninn matur .
Stilltu tímastilli á fimmtán mínútur og farðu í gegnum búrið , frystinn eða ísskápinn .
Hentu því sem er útrunnið eða því sem búið er að opna og er ónýtt .
Ef þarna leynist matur sem er í lagi með en þú munt aldrei borða gefðu einhverjum matinn sem getur notað hann .
7 .
Auka matarstell .
Ef þú átt tvö stell og tvö hnífaparasett skaltu losa þig við annað .
Ef þú elskar fínu diskana þína notaðu þá á hverjum degi .
Ef þeir eru í boxi og þú notar þá aldrei , gefðu þá einhverjum sem getur notað matarstellið .
8 .
Annarra manna hlutir .
Ef heimili þitt er orðið að geymslu fyrir fjölskyldu og vini hringdu þá í fólkið .
Vertu almennilegur , láttu vita að þetta þurfi að fara , biddu kurteislega eða hjálpaðu þeim að losa sig við hlutina ef það hefur ekki áhuga á þeim sjálft .
9 .
Hlutir sem draga þig niður .
Það sem hefur tilfinningalegt gildi er oft geymt þegar verið er að fækka hlutum .
En slepptu endilega taki af hlutum sem minna þig á fólk , staði eða viðburði sem valda þér sársauka , til að rýma til fyrir nýjar og ánægjulegar minningar .
10 .
Sektarkennd .
Þetta fellur ekki í " auðvelda " flokkinn en ef þú sleppir takinu nú hefur ferðalagið framundan meiri þýðingu .
Þú ert búinn að borga með tíma , peningum og athygli .
Sektarkenndin er versti gjaldmiðillinn af öllum .
Með sektinni borgar maður áfram , með því að halda í fortíðina og refsa sjálfum sér .
Kveddu sektarkenndina .
Það að sleppa takinu af þessum hlutum á eftir að létta líf þitt og hvetja þig til að halda lengra í ferðalaginu í leit að einfaldara lífi og meira frelsi .
Þegar þessir hlutir eru farnir , fagnaðu þá áfanganum og haltu áfram .
Það er einfaldara líf framundan .
