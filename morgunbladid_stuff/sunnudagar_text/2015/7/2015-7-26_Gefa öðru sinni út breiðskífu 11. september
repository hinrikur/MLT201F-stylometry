Málmgoðin í Slayer senda frá sér sína fyrstu breiðskífu í sex ár 11. september næstkomandi .
Þetta er í annað sinn sem þeir félagar velja 11. september sem útgáfudag en síðast gerðist það árið 2001 .
Útgáfa þeirrar skífu , God Hates Us All , féll raunar í skuggann á öðru , hryðjuverkaárásunum á Bandaríkin .
Ekki liggur fyrir hvort sérstakur viðbúnaður verður af hálfu yfirvalda vestra að þessu sinni .
Nýja platan hefur hlotið nafnið Repentless og verður sú fyrsta sem Slayer sendir frá sér eftir að stofnandi sveitarinnar og annar helsti lagahöfundur , gítarleikarinn Jeff Hanneman , sálaðist árið 2013 .
Sæti hans í sveitinni tók Gary Holt , gítarleikari annars þrassbands , Exodus .
Platan hefur verið lengi í smíðum og mun Hanneman heitinn eiga eitt lag á henni , Piano Wire .
Hin lögin á plötunni eru eftir hinn gítarleikara Slayer , Kerry King .
Þrjú þeirra hafa þegar heyrst opinberlega , titillagið , When the Stillness Comes og Implode .
Slayer hefur eðli málsins samkvæmt áform um að túra nýju plötuna grimmt á komandi mánuðum og spurning hvort ekki sé tími til kominn að goðunum skoli upp á Íslandsstrendur .
Eistnaflug , Rokkjötnar , einhver ? 