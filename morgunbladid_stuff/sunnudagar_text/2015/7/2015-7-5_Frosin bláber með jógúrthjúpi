Sumarmánuðir eru erfiður tími fyrir marga þeirra sem gætt hafa að mataræði sínu og hreyfingu yfir veturinn .
Enginn vill láta góðan árangur fara út um þúfur en að sama skapi er erfitt að neita sér um einhvern dagamun þegar maður er í sumarfríi og sólin skín .
Sérstaklega heillar ísinn marga .
Ekki er þó ástæða til að örvænta , því að lítill vandi er að finna eitthvað kalt og gómsætt að gæða sér á .
-Í stað rjómaíss má velja fituminni ístegundir .
Þær má oft þekkja á nöfnum á borð við " jógúrtís " eða " sorbet " .
-Frosin vínber eru lygilega góð .
Óforskammaðir sælkerar geta jafnvel dýft þeim í brætt súkkulaði , þótt það minnki vitaskuld hollustuna .
-Ýmsa ávexti má nota til að búa til heimagerðan ís .
Melónur eru sérstaklega sumarlegar .
Melónan er þá skorin í bita og sett í blandara .
Gott getur verið að blanda myntu eða hunangsslettu með .
Blandan er síðan sett í form og fryst en hrært í henni á klukkutíma fresti þar til áferðin er orðin falleg .
Best er að borða þennan ís fljótlega eftir að hann er tilbúinn .
-Þeim sem finnst frosna ávaxtamaukið að ofan heldur fátæklegt sem " ís " geta blandað hreinni jógúrt út í maukið .
Það er best að gera eftir að maukið hefur fengið að hvíla í frysti í eina klukkustund .
Skemmtilegast er að hræra maukinu og jógúrtinni ekki alveg saman heldur bara hálfpartinn og frysta svo aftur .
-Bláber eru góð en þau eru enn betri frosin og með jógúrthjúpi ! Auðveldast er að nota tannstöngul til að dýfa hverju beri ofan í gríska jógúrt og leggja þau á smjörpappírslagða bökunarplötu .
Platan er svo geymd í frysti þar til berin eru frosin í gegn en eftir það má flytja þau í box eða plastpoka og geyma í frysti .
-Gera má bragðgóða frostpinna úr banönum .
Ef bananinn er stór má skera hann í tvennt , annars má nota hann heilan .
Íspinnapriki eða grillpinna er stungið inn í bananann , hann þakinn hunangi á alla kanta og loks velt upp úr granóla , áður en hann er lagður á plötu eða disk og stungið í frysti .
-Frostpinna má líka gera úr góðum , þykkum ávaxtasafa sem hellt er í þar til gert frostpinnamót .
-Ævintýragjarnir heilsukokkar sem náð hafa tvítugu geta prófað sig áfram með vínfrostpinna .
Ýmsar aðferðir geta gengið við verkið en einna einfaldast er að mauka ávexti í blandara og píska síðan saman við rauðvín .
Gott er að velja sæta ávexti frekar en súra og gæta þess að ávextirnir sem verða fyrir valinu passi með víninu .
Blöndunni er síðan hellt ofan í frostpinnamót og sett í frysti .
Andoxunarbomba ! -Grísk jógúrt er góð frosin .
Skemmtileg tilbreyting er að blanda út í hana dálitlu hunangi eftir smekk og berjum eða niðurskornum ávöxtum .
Breitt er úr blöndunni í botninn á álpappírslögðu formi þannig að lagið verði einungis um 1 cm á þykkt .
Formið er síðan sett í frysti í a.m.k. 4 klukkustundir og jógúrtplatan þá skorin eða brotin í bita .
Munið að geyma afgangsbita í frysti ! 