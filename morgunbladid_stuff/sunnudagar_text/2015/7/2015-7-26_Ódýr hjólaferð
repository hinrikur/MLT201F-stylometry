Eftir að flugfarþegi í flugi WOW Air til Washington DC skildi eftir blað , sem hann hafði teiknað á alla helstu ferðamannastaði borgarinnar handa flugfreyjunum Hildi Hilmarsdóttur og Steinunni Eyju Gauksdóttur , sem höfðu einn dag til að njóta í veðurblíðunni , var ferðaáætlun flugfreyjanna ákveðin .
" Við slógum til .
Við ákváðum að blaðið sem farþeginn skildi eftir handa okkur yrði okkar helsti leiðarvísir í ferðinni , " segir Hildur .
Þær höfðu sagt farþeganum að þær vildu leigja reiðhjól í borginni og skoða hana með augum hjólreiðamannsins .
Hann tók mið af því en Steinunn segir að hann hafi verið heimamaður og því kunnugur svæðinu .
Washington DC þarf vart að kynna .
Höfuðborg Bandaríkjanna , þekktust fyrir Hvíta húsið og Lincoln-minnismerkið , en þar er einnig að finna líflegt mannlíf , mikið úrval af verslunum og góða veitingastaði .
Hildur segir það lítið mál að leigja sér hjól í borginni .
" Það eina sem þú þarft er kreditkort og hjólið verður þitt næstu 30 mínúturnar , " segir Hildur .
Hún mælir með að fara inn á síðuna www.capitalbikeshare.com .
Þar má finna hvar hægt er að taka hjól á leigu en hjólaleiga kostar átta dali dagurinn .
Ferðalagið hófst við lestarstöðina Union Station þar sem þær leigðu hjólin .
" Fyrsta stoppið var United States Capitol eða þinghúsið .
Miklar framkvæmdir voru á annars glæsilegu húsinu svo við stoppuðum ekki lengi þar , " segir Steinunn en þaðan héldu þær í átt að Hvíta húsinu .
" Við hjóluðum Pennslyvania Avenue , sem liggur þvert í gegnum borgina og að Hvíta húsinu og Forsetagarðinum .
Mikil spenna greip um sig hjá okkur hjólreiðagörpunum þegar sást glitta í fagurgrænt grasið í garðinum og staðnæmdumst við hinum megin við götuna til að virða fyrir okkur dýrðina þegar um það bil átta lögreglubílar og álíka margir lögreglumerktir hjólakollegar okkar skrönsuðu í veg fyrir okkur og stöðvuðu alla umferð , " segir Steinunn .
Hún segir að dágóðum tíu mínútum síðar hafi tignarleg halarófa svartra jeppa keyrt fram hjá sem hleypt var inn í garðinn .
Þegar þeirri athöfn var lokið hafi íslensku flugfreyjunum verið hleypt áfram .
" Við erum handvissar um að þarna hafi Obama sjálfur verið á ferð því þegar fyrir utan húsið var komið mættum við engu öðru en harðlæstum hliðum og lögreglumönnum sem tilkynntu að garðurinn væri lokaður tímabundið , " segir Hildur .
Því hafi ekkert annað verið í stöðunni en að smella af einni sjálfu ásamt öllum hinum túristunum .
Áfram geystust þær á fákunum og lá leið þeirra að hinum víðfræga minnisvarða um Washington ( e. Washington Monument ) sem reistur var til heiðurs fyrsta ameríska forsetanum , George Washington .
" Minnisvarðinn stendur í þjóðgarðinum National Park og þótti okkur svæðið þar í kring einstaklega fallegt og skemmtilegt að skoða .
Þar eru minnisvarðar um Víetnamstríðið , Kóreustríðið og seinni heimsstyrjöldina , " segir Steinunn en í enda garðsins er tignarlegt hús í grískum stíl sem hefur að geyma minnisvarða um Abraham Lincoln ( e. Lincoln Memorial ) , 16. forseta Bandaríkjanna .
" Þá fór að líða á seinni hluta þessa frábæra hjóladags og við renndum okkur yfir í Georgetown með aðeins eitt markmið í huga : að komast í hina vinsælu bollakökuverslun Georgetown Cupcakes , " segir Steinunn en þær ætluðu að ná sér í Red Velvet-bollaköku sem er vinsælasta kakan að hennar sögn .
" Við ætluðum að athuga hvort um væri að ræða mýtu eða hvort þetta væri heimsins besta bollakaka , " segir Steinunn á léttu nótunum en þær þurftu að bíða í langri röð eftir kökunum .
" Að sögn heimamanna er röðin alltaf svona löng en við komumst að lokum í bollakökuhimnaríki , " segir Hildur .
Red Velvet-kaka og súkkulaðikaka með saltri karamellu urðu fyrir valinu hjá þeim sem þær sporðrenndu með ylvolgum kaffibolla .
" 74 prósent kaka og 26 prósent krem er kombó sem getur ekki klikkað .
Við gengum út , sáttar og sælar , fullvissar um að hafa smakkað bestu bollakökur í heimi , " segir Steinunn og hlær .
