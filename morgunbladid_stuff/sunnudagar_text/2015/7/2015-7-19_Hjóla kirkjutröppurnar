Áhugamenn um hjólreiðar hafa líklega þegar haft veður af Stóru hjólreiðahelginni á Akureyri sem fram fer nú um helgina en óhætt er að segja að Akureyri sé staðurinn fyrir hjólreiðamenn þessa dagana .
Hjólreiðafélag Akureyrar stendur fyrir hátíðinni en um nokkrar hjólreiðakeppnir er að ræða .
Skráningu í fullorðinsviðburði hátíðarinnar mun illu heilli vera lokið en tvö aldursskipt mót fyrir börn og unglinga verða haldin kl. 10 að morgni sunnudagsins 19. júlí og skráning í þau fer fram þegar mætt er .
Ekki má heldur gleyma því að það er líka skemmtilegt að mæta og fylgjast með .
Sérstaklega ber að nefna einn ævintýralegasta viðburð hátíðarinnar sem fram fer í dag , laugardaginn 18. júlí kl. 17 við Akureyrarkirkju .
Þar munu 20 hjólreiðamenn láta sig gossa niður allar kirkjutröppurnar og eru lesendur beðnir um að leika þær kúnstir ekki eftir ! Nánari upplýsingar um hátíðina er að finna á vefsíðunni hjolak.is .
