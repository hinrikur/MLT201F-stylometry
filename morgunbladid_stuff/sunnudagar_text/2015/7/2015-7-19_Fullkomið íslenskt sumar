Fólk víðsvegar að úr þjóðfélaginu deilir því með lesendum hvernig fullkomið íslenskt sumar er í þess huga , segir frá eftirlætisstaðnum sínum og hvað það vill lesa og hlusta á í sumarfríinu .
Júlía Margrét Alexandersdóttir julia@mbl.is Bjargfuglagargið fallegt Íslenskt sumar er fullkomnað ...
með grillangan í loftinu , gróðurinn í fullum skrúða , landinn sólbrúnn og brosandi .
Þá er gott að vera poppari á ferðalagi um landið .
Fallegasti staðurinn ? Ég horfi á allt landið sem náttúruperlu og hver staður á sína fegurð .
Bókin og tónlistin ? Njála og fuglasöngur á fögrum degi , bjargfuglagargið þar með talið .
Langidalur í Þórsmörk Íslenskt sumar er fullkomnað ...
þegar ég heyri vængjaslátt hrossagauksins og eins þegar ég heyri einhvern segja að lóan sé komin .
Þó að enn sé nokkuð kalt þá finnst mér alltaf eins og sumarið sé komið þegar þessir vorboðar gera vart við sig .
Ég tengi sumarið meira við birtu en hita og þess vegna finnst mér ég oft eiga lengri sumur en margir aðrir .
Fallegasti staðurinn ? Langidalur í Þórsmörk .
Ég fæ það sterklega á tilfinninguna , í námunda við fánastöngina í Langadal , með útsýn inn í Bása og upp á Mýrdals- og Eyjafjallajökul , að ég sé á besta stað veraldar .
Bókin og tónlistin ? Hringadróttinssaga , Hobbitinn , Tinnabækur og Ásgeir Trausti .
Ég þarf helst að fá að hlusta á Society með Eddie Vedder ef ég keyri einn á hálendinu .
Útsýnið úr sundlaug Hofsóss Íslenskt sumar er fullkomnað ...
þegar maður gengur heim í sumarkjól seint að kvöldi til í sumarveðri .
Og drekkur heitt súkkulaði í lopapeysu áður en maður leggst inn í tjald að sofa .
Fallegasti staðurinn ? Mývatnssveit og útsýnið úr sundlaug Hofsóss .
Bókin og tónlistin ? Harry Potter-bækur með dóttur minni , spennubók og kökuuppskriftir .
Kim Larsen og Here comes the sun með Bítlunum .
Golf við Geysi Íslenskt sumar er fullkomnað ...
þegar hrossagaukurinn hneggjar fyrir mig þar sem ég sit að morgni í heitum potti efst í Biskupstungum og sólin er að brjótast í gegnum morgunmistrið .
Skömmu síðar niðar Almenningsáin við eyru þegar ég nýt þess að spila golf upp við Geysi .
Fallegasti staðurinn ? Erfitt að svara .
Það er lítil paradís í hverri sveit , en útsýnið út um gluggann á sumarbústaðnum er stórfenglegt .
Suðurlandsundirlendið blasir við frá Langjökli að Ingólfsfjalli .
Umhverfið er eins og að búa í Kjarvalsmálverki .
Bókin og tónlistin ? Þarf að læra ansi stórt hlutverk í Býr Íslendingur hér sem er uppfærsla Leikfélags Akureyrar í haust .
Auk þess að rifja upp einleikinn Sveinsstykki eftir Þorvald Þorsteinsson .
Ég hlusta á lækjarniðinn .
Löngu eftir lokun við höfnina Íslenskt sumar er fullkomnað ...
þegar ég sit við höfnina fram eftir morgni með " take-away " bjór af einhverjum skemmtistaðnum sem er löngu lokaður .
Horfa á Esjuna og sólina speglast í sjónum og fylgjast með misgáðu fólki rúllandi fram hjá .
Tíminn algjörlega týndur .
Fallegasti staðurinn ? Ég labbaði Hornstrandir í fyrra og þótti það ólýsanlega fallegt .
En uppáhaldið mitt er Álftavatn í Grímsnesi þar sem sumarbústaður fjölskyldunnar er .
Bókin og tónlistin ? " Ég er er að lesa Murakami núna .
Kafka on the Shore .
Sumarlagið í ár er Somebody to Lean On með MÖ og Major Lazer .
Fyrstu kartöflur sumarsins Íslenskt sumar er fullkomnað ...
þegar ég er búinn að sjóða fyrstu heimaræktuðu kartöflur sumarsins .
Það verður fullkomið ef mér tekst að forða blómkálinu frá sniglum ! Í fyrra prófaði ég bjórgildrur sem áttu að svínvirka að sögn garðyrkjuspekinga .
Það dugði ekki betur en svo að sniglarnir átu allt kálið og hafa eflaust drukkið bjórkippuna með ! Fallegasti staðurinn ? Allt Ísland er fallegt en öræfin bera af .
Skaftafell er krónan .
Bókin og tónlistin ? Norrænar glæpasögur tilheyra sumrinu .
Núna er það Davíðsstjörnur eftir Kristínu Ohlson .
Lagið " Upp í sveit " og fleiri góð af nýútkominni plötu Trúboðanna , Óskalög sjúklinga .
Kaffi kl. 5 að morgni í Árbúðum Íslenskt sumar er fullkomnað ...
þegar hestaferðir byrja á fjöllum .
Fallegasti staðurinn ? Skálinn Árbúðir við Langjökul og áin .
Að sitja þar úti með kaffibollann sinn klukkan 5 að morgni og hlusta á ána og horfa á jökulinn er bara málið .
Bókin og tónlistin ? Bók eftir Guðrúnu frá Lundi og tónlist með Vilhjálmi Vilhjálmssyni og Stefáni Íslandi .
Þó sérstaklega Ökuljóð .
Íslenskar bókmenntir í sumarfríinu Íslenskt sumar er fullkomnað ...
með eilífu ljósi .
Sumarbirtan á Íslandi er engu lík , hún bætir allt .
Fallegasti staðurinn ? Að spyrja um uppáhaldsstað er líkt og að spyrja hvað af eigin börnum sé fallegast .
Landið er svo fjölbreytt og náttúran sérstök .
Hver blettur hefur sinn sjarma .
Meira að segja Miðnesheiðin er falleg á sinn hátt og Seltjarnarnesið alls ekki " lítið og lágt " .
En Snæfellsnesið er nú samt líklega orkumesta svæðið sem ég þekki , enda beintengt niður í jarðarmiðjuna .
Bókin og tónlistin ? Íslenskar bókmenntir .
Væri gaman að endurlesa bækur eins og Skálholt eftir Kamban og svo á ég eftir að renna yfir síðustu bækur Hallgríms Helgasonar og Jóns Kalmans þótt Auður Ava sé mitt uppáhald núna .
Það tók mig smátíma að ná verkum hennar en í þeim er einhver séríslenskur existensíalismi .
Í farteskinu eru líka ávallt krimmar Yrsu Sigurðardóttur og Arnalds Indriða .
Að lokum held ég að ég verði að endurlesa bók Héðins Unnsteinssonar , Vertu úlfur .
Merkileg og þörf lesning fyrir alla .
Þegar maður heimsækir Ísland sækir nostalgían á og ekkert hljómar betur í bílnum en " Vegir liggja til allra átta " með Ellý Vilhjálms .
Þetta er engin dægurmúsík heldur tímalaust en á Íslandi gleymir maður einmitt tímanum .
Ísafjarðardjúp á sumarnóttu Íslenskt sumar er fullkomnað ...
með smá skipulagi og endorfínum .
Góður göngutúr yfir fjallaskarð þar sem borðað er saman í lok kvölds er uppskrift sem klikkar ekki .
Ef hægt er að smella smá veiði inn er það himneskt .
Fallegasti staðurinn ? Ísafjarðardjúpið á sumarnóttu er ótrúlega fallegt .
Bókin og tónlistin ? Í sumar ætla ég að halda áfram að lesa bækur af bókasafni í Brekkuhúsinu í Hnífsdal , en þar mun ég dvelja .
Í fyrrasumar voru það bækur Jakobínu Sigurðar ásamt ljóðum Davíðs frá Fagraskógi .
Svo var ég svo heppin að heyra gamalt viðtal við Jakobínu á RÚV á sama tíma .
Í húsinu úir og grúir af mjög vel förnum gömlum dagblöðum .
Ég ætla að hlusta á finnskan tangó .
Grilllykt og hlátrasköll Íslenskt sumar er fullkomnað ...
þegar við erum vestur í Stykkishólmi og norður á Húsavík , við eigum afdrep þar hjá pabba mínum annars vegar og langömmum hins vegar .
Svo graslykt , grilllykt og hlátrasköll í börnunum í fótbolta og á trampólínum .
Fallegasti staðurinn ? Þeir eru svo margir ! Snæfellsnesið ef ég á að nefna eitthvað .
Stykkishólmur er fæðingarbær minn og á sérstakan stað þess vegna .
Bókin og tónlistin ? Merkiskonur sögunnar og núna hlustum við unglingarnir ; ég , maðurinn minn og börnin tvö , 12 og 9 ára , á FM 95,7 og Kiss FM og syngjum með .
Þegar gasið er búið Íslenskt sumar er fullkomnað ...
þegar ég , sljóvgaður af frjóofnæmislyfjum , moldugur upp fyrir haus með keðjusög í annarri og snýtubréf í hinni , hálsbakaður í hægeldandi júlísól , með grillglampa í augum og bjórfroðu í nösum , kemst að því , um leið og sólin forðar sér í langtímasamband við tjaldhælsgrátt ský , að gasið er búið .
Fallegasti staðurinn ? Hnífsdalurinn , þó hann fari afskaplega leynt með það .
Kringlan er líka næs .
Bókin og tónlistin ? Bækur eiga líka skilið gott sumarfrí .
Ég hvet sem flesta til að hlusta á The Carpenters þetta sumarið .
Við þurfum á því að halda .
Oftast út á Snæfellsnes Íslenskt sumar er fullkomnað ...
með því að standa við Dynjanda í glampandi sól og heyra dynjandi niðinn .
Það er eins og að vera umvafinn hjartslætti móður jarðar .
Ekkert fær lýst því hvaða áhrif það hefur á mig .
Innri og ytri Paradís .
Fallegasti staðurinn ? Ég á mér uppáhaldsstaði í hverjum einasta landshluta og hver og einn er fallegastur á sinn hátt .
Fer oftast út á Snæfellsnes , því þar eru svo mörg ævintýri í náttúrunni .
Bókin og tónlistin ? The Dispossessed eftir Ursulu K. Le Guin og Drones með Muse eða Cocteau Twins .
Kvöldlestur í koju Íslenskt sumar er fullkomnað ...
með gönguferðum í fallegri náttúru .
Einnig í tjaldferðum með fjölskyldunni í Ásbyrgi , Þjórsárdalinn eða Skaftafell , sumarbústaðaferð í Borgarfjörð .
Heitur pottur , kvöldlestur í koju , grillaðar lambalærissneiðar , sundferðir og útileikir .
Fallegasti staðurinn ? Víknaslóðir , frá Borgarfirði eystri til Seyðisfjarðar .
Og leiðin frá Austfjörðum og suður að Skaftafelli í fjólublárri kvöldbirtu .
Eitt sinn sá ég þúsundir álfta í Álftafirði í þessari fjólubláu birtu .
Því gleymi ég aldrei .
Bókin og tónlistin ? Afleggjarinn eftir Auði Övu en fyrst er það fimmta bókin í Game of Thrones .
Johnny Cash og Cesaria Evora .
Austfirðir standa upp úr Íslenskt sumar er fullkomnað ...
í náttúrunni með strákunum mínum og fjölskyldu .
Að veiða , tjaldútilegur og ættarmót með stórfjölskyldunni , fjallgöngur , fótboltaferðirnar með strákunum mínum , gönguvikan í Fjarðabyggð og hestaferðir .
Þar slaka ég á og fyllist orku .
Fallegasti staðurinn ? Landmannalaugar , Þórsmörk , Fimmvörðuháls og Skaftafell .
Svæðið kringum Mývatn og Jökulsárgljúfur .
Þó standa Austfirðirnir og þá Mjóeyri á Eskifirði upp úr .
Bókin og tónlistin ? Harry Potter-bækurnar aftur .
Okkur í fjölskyldunni finnst skemmtilegast að skella lögunum hans Sjonna Brink á .
Þar hlustum við á Brosið þitt lýsir mér leið , Coming home , Waterslide , Love is you og frábæru lögin af Flavors-plötunni hans .
Birtan í Skaftafelli Íslenskt sumar er fullkomnað ...
í nokkurra daga gönguferð .
Maður kynnist sjálfum sér og félögum sínum og auðvitað náttúrunni .
Ég pæli mikið í landslaginu og hvað mótaði það .
Borgin er heldur ekki sem verst á sumrin .
Fallegasti staðurinn ? Ef ég verð að velja einn er það Skaftafell .
Birtan , víðáttan og andstæðurnar heilla mig .
Bókin og tónlistin ? Einhvern góðan krimma , til dæmis Nesbö .
Það fer eftir því hvað er að gerast og í hvernig stuði ég er hvað ég hlusta á .
Síðasta plata sem ég keypti mér var með Nordic Affect .
Þar á undan var það Pixies .
Mér finnst best að hlusta ein í bílnum .
Magnað hálendi Íslenskt sumar er fullkomnað ...
uppi á hálendinu , í göngutjaldi , með bakpoka .
Gjarnan má heyrast í læk og fuglum .
Enn eru margir staðir á hálendinu þar sem hægt er að ná þessari upplifun og mikilvægt að við förum vel með þessi einstöku víðerni sem við eigum .
Fallegasti staðurinn ? Torfajökulssvæðið með Jökulgil og Grænahrygg í broddi fylkingar , Hornstrandir en Kverkfjöll eru í fyrsta sæti .
Þar sést magnað samspil íss og elds með eitt stærsta háhitasvæði landsins við rönd Vatnajökuls .
Bókin og tónlistin ? Sjálfstætt fólk , Sigur Rós og íslenskur djass , t.d. með ADHD .
Útilega ómissandi Íslenskt sumar er fullkomnað ...
þegar ég er búin að fara í a.m.k. eina göngu , útilegu , sumarbústað , skrítna sundlaug úti á landi , hita blóðbergste , hjóla , grilla og helst keyra hringinn .
En það byrjar um leið og glitta fer í fyrstu fíflana .
Fíflarnir , kríurnar , lúpínan , lóan , hrossagaukurinn og miðnætursólin , allt er þetta ómissandi partur af íslenska sumrinu .
Fallegasti staðurinn ? Mývatn og Vestfirðir eins og þeir leggja sig .
Það er eitthvað seiðmagnað við þann kjálka .
Bókin og tónlistin ? Englaryk eftir Guðrúnu Evu Mínervudóttur , Mörk eftir Þóru Karítas og Blátt blóð eftir Oddnýju Eir Ævarsdóttur .
Gömlu góðu slagararnir með Villa Vill , Ellý Vilhjálms , Brunaliðinu og Bubba Morthens .
Tónlistin við Þingvallavatn Íslenskt sumar er fullkomnað ...
þegar fyrsti laxinn tekur .
Og þegar trampólínið er komið upp og krakkarnir skoppa þar fram á kvöld og koma svo inn á sokkunum sem bera með sér gras og fleiri fylgifiska sumarsins en mér er alveg sama af því að ég er í rífandi góðu skapi .
Fallegasti staðurinn ? Ég get ekki valið á milli Vestfjarða , innbæjarins á Akureyri , Þingvallavatns , Vitaðsgjafa í Laxá í Aðaldal eða Garðabæjar út um gluggann hjá mér .
Fallegasti staðurinn hlýtur að alltaf að vera þar sem ég sé börnin mín brosa og njóta lífsins .
Bókin og tónlistin ? Nú , Saga Garðabæjar var að koma út .
Hún er liðlega 1.900 blaðsíður og ætti því að duga mér í sumar .
Þegar ég var stelpa lærði ég að meta tónlistina sem náttúran við Þingvallavatn býður upp á og mér finnst hún alltaf best .
Gjálfrið í gárunum á vatninu , söngur lóunnar , hrossagauksins , himbrimans og allra fuglanna og inn á milli hressileg mótorhljóð úr bátum .
Seyðisfjörður að sækja á Íslenskt sumar er fullkomnað ...
þegar ég heyri : " Þegar það er gott á Íslandi er hvergi betra að vera .
" Þetta gerist við séríslenskar aðstæður .
Það er gjarnan grill í gangi , hitamet á pallinum og sumarbústaðabrúnka á bringu þess sem lætur ummælin falla .
Hitinn er svo kæfandi að fólk talar um að vilja liggja undir blautum handklæðum .
Fallegasti staðurinn ? Vestfirðirnir eru í uppáhaldi en Seyðisfjörður hefur verið að sækja á á síðastliðnum árum .
Mig langar mest þangað í sumar .
Borða á nýja sushistaðnum fyrir ofan Hótel Ölduna og frílista mig í bænum með fjölskyldunni .
Bókin og tónlistin ? " Ég er alltaf að grúska eitthvað .
Það myndi örugglega vera fræðibók , ef ekki um leiklist þá tjáskipti plantna , uppeldi barna eða hugleiðingar um handanlæga heima .
Mér finnst Siggi Guðmunds alltaf vera dálítið viðeigandi í sumarfríinu .
Mér finnst líka flott stemning í Hjaltalín og Ólafi Arnalds en það er kannski meira svona heilsárs .
Símaklefi fyrir útisturtu Íslenskt sumar er fullkomnað ...
í nýju útisturtunni í sumó sem er gamall símaklefi .
Mamma að grilla eftir langan tan-dag með tilheyrandi litríkum sumardrykkjum .
Sumarið í sumar er fullkomnað með góðu , stilltu veðri og ekki rigningu þegar sirkusinn minn setur upp sirkustjaldið Jöklu , klístruðum kandíflosbörnum og jafngóðri miðasölu og í fyrra .
Fallegasti staðurinn ? Reykjavík .
Sérstaklega hinn leynilegi " Highline Park " sem við erum með bak við húsið okkar .
Bókin og tónlistin ? Sumarfrí er fyrir kyrrsetufólk .
Ef ég tæki sumarfrí myndi ég miklu frekar upplifa , borða , tala og hlæja en sökkva mér ofan í bók .
Hlusta á sirkustónlist .
Veiðivötn mögnuðust Íslenskt sumar er fullkomnað ...
á pallinum mínum , nýbúinn að slá garðinn , einn kaldur og góð bók .
Fallegasti staðurinn ? Við höfum verið mjög dugleg að ferðast um landið undanfarin 40 ár eða svo , og margir eru þeir fallegir staðirnir .
Samt eru Veiðivötn alltaf ofan á .
Magnaður staður , fer þangað á hverju sumri .
Bókin og tónlistin ? Var fyrir nokkrum árum á ferð á söguslóðum Bjarts í Sumarhúsum .
Þá var Sjálfstætt fólk hin fullkomna bók til að lesa í fríinu .
Náðarstund verður með í sumar .
Væri ekki við hæfi að taka með nýja diskinn með Of Monsters and Men ? Upp að jöklunum Íslenskt sumar er fullkomnað ...
í kyrrð úti á landi í birtunni þar sem ég er umkringd fjöllum og helst hafi .
Fallegasti staðurinn ? Það eru margir staðir sem mér finnst yndislegt að koma á , til dæmis Landmannalaugar , það eru svo dásamlegir litir og yndisleg vídd í landslaginu .
Svo finnst mér líka alltaf yndislegt að fara upp að jöklunum , t.d. Langjökli og Snæfellsjökli , það er svo fallega lifandi orka í þeim .
Bókin og tónlistin ? Ég er að byrja að lesa Thinking , Fast and Slow eftir Daniel Kahneman en úti í náttúrunni finnst mér best að hlusta bara á umhverfið .
Gerpla og Borgarfjörður eystri Íslenskt sumar er fullkomnað ...
þegar angan lyngs og berja fyllir vitin , kyrrð sumarnátta rímar við sálarlútuna og alsæla hríslast um háræðakerfið .
Fallegasti staðurinn ? Borgarfjörður eystri , í nærveru Borghildar álfadrottningar í Borg og reisn Dyrfjalla í sjónmáli .
Bókin og tónlistin ? Gerpla eftir Halldór Laxness og Kölnarkonsert Keith Jarret .
Ægifagurt í Ásbyrgi Íslenskt sumar er fullkomnað ...
með golfi en ég er yfirleitt sáttur við sumarið , hvernig sem viðrar .
Ég ferðast ekki mikið á sumrin , hef aldrei verið útilegukarl .
Fallegasti staðurinn ? Ægifagurt í Ásbyrgi .
Gróður og skjólsældin sem heilla umfram annað .
Bókin og tónlistin ? Er lítill lestrarhestur og sæki helst í ævisögur og sagnfræðirit .
Er áskrifandi að Sögunni allri og kippi því með í ferðalög .
Og þótt undarlegt kunni að virðast hlusta ég ekki mikið á tónlist dagsdaglega .
Þess utan að vera innan um tónlist og flytja hana finnst mér þögnin góð .
Talmál heillar mig jafnmikið og músík .
En ég á það líka til að hlýða á kántrýtónlist , melódíska klassík og bíómúsík , ekki síst Ennio Morricone .
Vera fyndin á Twitter Íslenskt sumar er fullkomnað ...
með fólkinu mínu , drekka kaffi utandyra , borða rækjusalat sem systir mín skipar mér að búa til , reyna að sannfæra lítil börn í milljónasta sinn um að það sé komin nótt , horfa á HM í fótbolta , fara í brúðkaup , fjárfesta í íslenskum jarðarberjum og reyna að vera fyndin á twitter .
Nenniði að follow-a mig , plís : @ birnaanna .
Fallegasti staðurinn ? Ég hef tilhneigingu til að finnast sá staður sem ég sá síðast vera sá fallegasti .
Þessa dagana er það Vesturbærinn sem mér finnst fallegastur og þá kannski helst fiskborðið í Melabúðinni .
Bókin og tónlistin ? Þegar maður á lítil börn er maður með ólesnar bækur í stöflum á náttborðinu .
Ég fékk flensu um daginn og náði þá að lesa tvær bækur og byrjaði á þeirri þriðju : The Interestings eftir Wolitzer .
Einar frændi minn er duglegur að spila á panflautusafnið sitt í lok fréttatímans hjá RÚV .
Það hefur opnað nýjar víddir hjá mér í tónlistinni .
Árstíðaskiptin magnaður dans Íslenskt sumar er fullkomnað ...
með dansi á mörkum árstíðanna .
Það tengi ég sterkast við íslenskt sumar .
Það má til sanns vegar færa að á Íslandi fyrirfinnist einungis tvær árstíðir og á mörkum þeirra ríkir ákveðin spenna , togstreita eða jafnvel valdatafl .
Svo lengi sem ég man eftir hefur sumardagurinn fyrsti alltaf verið vetrarmegin í tilverunni .
Það sem er afar áhugavert í mínum huga er að fylgjast með og finna fyrir hvernig Vetur konungur smám saman gefur eftir , losar tökin í áföngum , en er um leið ekki allur þar sem hann er séður og kemur okkur í opna skjöldu , með stríðnisglampa í augum , aftur og aftur og aftur .
Margt tekur breytingum á þessari vegferð inn í sumarið , sem áhugavert er að fylgjast með , áþreifanlegt og óáþreifanlegt .
Fallegasti staðurinn ? Snæfellsnes .
Þangað hélt ég á vit forfeðranna á hverju sumri með foreldrum mínum .
Í hvert sinn er ég nálgast jökulinn í gegnum hraunbreiðuna finn ég hvernig orkan snögglega breytist , styrkist og þéttist .
Bókin og tónlistin ? Wolf Hall eða Bring Up the Bodies eftir enska rithöfundinn Hilary Mantell .
Og til dæmis Phantasm-hópurinn með flæði gömbunnar í öndvegi , tyrkneski tónlistarmaðurinn Merchan Dede , sænska djasssveitin EST og gríska tónskáldið Eleni Karaindrou .
Mývatn og fjöllin umhverfis Íslenskt sumar er fullkomnað ...
þegar vakað hefur verið a.m.k. eina heila bjarta sumarnótt úti við .
Fara inn á hálendið , borða holubakað lambakjöt og nýveiddan vatnasilung .
Tína upp í sig ber að hausti og safna sveppum .
Fallegasti staðurinn ? Allt Ísland er fallegt í sínum fjölbreytileika .
Mér finnst svæðið mitt , Heiðmörkin og bakkar Elliðavatns svo fallegt því ég þekki það í ótal tilbrigðum árstíða og veðrabrigða .
En Fjallabak nyrðra og syðra er ævintýralandslag í mínum huga , Mývatn og fjöllin umhverfis .
Bókin og tónlistin ? Ég les á hverju einasta kvöldi , vetur og sumar og engin sérstök sumarlesning .
Best að hlusta á þögnina og fuglasönginn .
Íslenska samtímatónlist og klassík í bílnum .
Berjamór fullkomnar Íslenskt sumar er fullkomnað ...
þegar hægt er að fara í berjamó , sækja kartöflurnar í garðinn og blóðbergið er enn í blóma .
Fallegasti staðurinn ? Eyjafjörður endilangur .
Bókin og tónlistin ? Það hefur lengi staðið til að taka fram bókina Bör Börsson eftir Johan Falkberget í þýðingu Helga Hjörvar .
Best er að hlusta á þá tónlist sem maður hefur smekk fyrir ! Ég ætla að hlusta á Óratóríuna Salomon eftir G.F .
Handel til undirbúnings fyrir Kirkjulistahátíð í Hallgrímskirkju í ágúst .
Hesteyri í eftirlæti Íslenskt sumar er fullkomnað ...
ef maður nær að drekka gott glas með góðum vini í miðnætursólinni og rekja raunir sínar í leiðinni .
Íslenskt sumar þarf ekki mikið til að vera fullkomnað því það er svo stutt og svo lítið í samanburði við önnur sumur og okkar langa vetur að bara birta sumarsins allan sólarhringinn gerir mann betri og glaðari og þakklátan .
Fallegasti staðurinn ? Hesteyri við samnefndan fjörð í Jökulfjörðum er í uppáhaldi .
Sennilega af því að það er mynd frá þessum stað uppi á vegg hér heima .
Bókin og tónlistin ? Hundrað ára einsemd og mig langar að lesa Sigurðar sögu þögla í sumar .
Gnossiennes eftir Erik Satie og Gymnopedíurnar hans .
Jarðarber á sumarkvöldi Íslenskt sumar er fullkomnað ...
með sólríku og mildu sumarkvöldi og jarðarberjum .
Fallegasti staður á Íslandi ? Svarfaðardalur , öndvegi íslenskra dala .
Bókin og tónlistin ? Bangsímon og Leonard Cohen .
Sniglabandið í sumarfríinu Íslenskt sumar er fullkomnað þegar ...
sumarnóttin er björt og óendanleg .
Ekkert er skemmtilegra en að vera úti í íslenskri náttúru , finna lyktina , sjá litina í flórunni og hlusta á fuglasöng Fallegasti staðurinn ? Þingvellir er staðurinn .
Fegurðin , sagan og jarðfræðin heilla Bókin og tónlistin ? Ég les ekki bækur í sumarfríi – hef ekki tíma til þess .
Hlusta á eitthvað fallegt og ljúft eins og t.d. nýja útsetningu Sniglabandsins á ballöðunni " Ég er að tala um þig " – alveg ótrúlega poppað og flott .
Grímsey galdrastaður Íslenskt sumar er fullkomnað þegar ...
veðrið er fallegt og maður vaknar snemma með fjölskyldunni til að fara algerlega stefnulaust inn í daginn .
Kíkja í sund , fara í kaffi til vina og vandamanna , sitja á pallinum fram á kvöld grillandi , hlæjandi og hafa ekki minnstu áhyggjur af háttatíma barnanna , þau mega þess vegna fara grútskítug og útkeyrð í háttinn .
Fallegasti staðurinn ? Það er ósanngjarnt að gera upp á milli staða innanlands .
En Grímsey er í mínum huga , og engan veginn hlutlaust mat , fallegasti staður jarðar yfir hásumarið .
Þegar eyjan er dökkgræn og iðar af mannlífi og fuglagargið þagnar aldrei nema í hálfa mínútu um nótt þegar sólarljósið tyllir sér niður fyrir sjóndeildarhringinn í örfáar sekúndur .
Orka frá öðrum tíma .
Eitthvað dularfullt og sérstakt .
Mývatn líka , enda er ég svo mikill fuglapervert að það er ómögulegt að nefna það ekki .
Bókin og tónlistin ? Er að lesa Öræfi eftir Ófeig , Illsku eftir Eirík Örn og Glæp og refsingu eftir Fjodor vin minn .
Twitter á hverjum degi .
Ég gæti haldið áfram með lista yfir tónlist í allan dag .
