Fjölbreytileikinn er mikill á Feneyjatvíæringnum , nú sem endranær .
Á umfangsmikilli aðalsýningunni er sjónum beint að framtíð jarðar , með verkum víðfrægra sem minna þekktra myndlistarmanna sem fjalla mörg hver um átök og umhverfismál .
Í þjóðarskálunum kennir líka ýmissa grasa .
Einar Falur Ingólfsson efi@mbl.is Allar framtíðir heimsins .
Þannig mætti þýða metnaðarfulla yfirskrift aðalsýningar 56 .
Feneyjatvíæringsins sem var opnuð í maí undir stjórn afríska sýningarstjórans Okwui Enwezor .
Tvíæringurinn er gríðarlega umfangsmikið ævintýri fyrir alla áhugamenn um lifandi listsköpun , sköpun sem er oft á tíðum krefjandi en yfirleitt forvitnileg og , þegar best tekst til , innblásin og hrífandi .
Þar fyrir utan veitir heimsókn á tvíæringinn ágæta sýn yfir stefnur og strauma í myndlist samtímans .
Mest áberandi er þó ætíð sjónarhorn þess sem setur saman aðalsýninguna , í meginskálanum á sýningasvæðinu Giardini , með hluta þjóðarskálanna um kring , og í gríðarmiklum sölum fyrrverandi vopnageymslunnar Arsenale .
Ekki vantar sýningarstjórann Enwezor metnaðinn til að varpa ljósi á framtíð heimsins gegnum myndlistina , en því má ekki gleyma að skapandi listamenn bregðast ætíð við og endurspegla , á einhvern hátt , umhverfið og heiminn sem þeir byggja .
Á aðalsýningunni eru verk 139 listamanna allsstaðar að , flestir starfandi í dag en inn á milli verk nokkurra sem horfnir eru af sjónarsviðinu en sýningarstjórinn telur mikilvæga í samhenginu .
Sumum rýnum finnst hópurinn of stór , verkin of mörg , en því er þessi skrifari ekki sammála .
Gesturinn þarf bara að gefa sér góðan tíma , og mæta forvitinn og með opinn huga .
Þrír dagar eru í raun lágmarkstími til að taka inn aðalsýninguna og kjarna þjóðarskálanna , auk helstu hliðarsýninga .
Átök og náttúruumræða Sú margbrotna heimssýn sem birtst í Allar framtíðir heimsins getur ekki kallast mjög björt , þráttt fyrir að inn á milli séu verk sem kitla fegurðartilfinninguna og jafnvel bjartsýnispinnann .
Má til að nefna upphafin málverk Chris Ofili , afríska innflytjendur syngja þýska þjóðsönginn á sínum eigin móðurmálum í tilfinningaríku hljóðverki Emeka Ogboh eða fínleg myndverk Tiffany Chung frá Víetnam , en efniviðurinn er þar grafalvarlegur ; þetta er einskonar kortagerðarlist þar sem byggt er á stöðum þar sem glæpir hafa verið framdir .
Athygli vekur að fyrir miðju sýningar Enwezor er performans þar sem lesið er úr Das Kapital eftir Karl Marx , og marxísk hugmyndafræði er rótin að sumum verkanna , og þá gjarnan unnið með myndbandsmiðilinn .
Félagslegt misrétti kemur víða við sögu , með upphafspunkt í sýningu á klassískum ljósmyndum Walkers Evans af bandarískum farandverkamönnum kreppuáranna , sumir afrísku listamannanna fjalla um flóttafólk , eftir Rirkrit Tiravanija er sýnd mikil röð blýantsteikninga af óeirðum og mótmælum víða um lönd , og perúísk listakona , Teresa Burga , er á svipuðum slóðum í hluta sinna verka .
Og efnahagshrunið kemur vissulega við sögu , til að mynda í innsetningu Thomasar Hirschhorn , þar sem loft eins rýmisins virðist hrunið niður og allt er þakið pappírum með grísku letri , og við að skoða flennistórar ljósmyndir Andreas Gursky , af æðinu í kauphöllum andspænis verksmiðjufólki að vefa körfur í Asíu , hvarflar hugurinn að ólíkum aðstæðum fólks .
Þótt myndbandsmiðillinn sé áberandi er klassísk teikning það ekki síður og nota margir listamannanna teikninguna hugvitssamlega .
Til að mynda hin rússneska Olga Chernysheva sem dregur hversdagslegar aðstæður í heimalandinu upp á æði írónískan hátt .
Og ástand náttúrunnar er umfjöllunarefni margra , til að mynda í verkum hins látna Roberts Smithson , sem fá gott rými , og áhrifamiklu og vinsælu myndbandsverki Johns Akomfrah frá Gana en þar er til að mynda sýnt frá hvalveiðum við Ísland .
Á sýningunni birtast verk eftir marga kunnustu samtímalistamennina ; til að mynda úrval áhrifaríkra neonverka eftir Bruce Nauman , sterk myndbandsverk eftir Carsten Höller , málverkaröð Marlene Dumas af hauskúpum , málverk eftir Ellen Gallagher , innsetning eftir Hans Haacke og röð flennistórra sjálfsmynda eftir Georg Baselitz – vitaskuld á hvolfi og finnst sumum það vera með því besta en öðrum það versta .
Svona eru skoðanir skiptar og það er eitt af því sem gerir tvíæringinn jafn áhugaverðan og raun er á .
Og aðalsýningin , sem hér hefur verið rétt tæpt á , er afar forvitnileg , margir fínir listamenn eru kynntir til sögu og flest verk njóta sín vel .
Kraumandi sköpunargleði Aðalsýningin lýtur einni stjórn , einni sýn , en svo eru allir þjóðarskálarnir , í Giardini , við Arsenale-skemmurnar og út um borgina .
Í þeim birtist fjölbreytileiki myndlistarlífsins eins og hann verður hvað auðugastur .
Sumir skálarnir eru afar vel lukkaðir , aðrir vekja minni áhuga , eins og gengur .
Skálar Frakka ( þar sýnir Céleste Boursier-Mougenot tré sem hreyfist og hlýða gestir á það ) , Úrúgvæja ( örlágmyndir Marcos Maggi ) og Kanadamanna ( innsetning hópsins BGL ) í Giardini eru allir vel lukkaðir , gríðarlega ólíkir , og óhætt er að bæta við metnaðrfullri sýningu hinnar áströlsku Fionu Hall en hún vinnur með misnotkun manna á auðlindum jarðar .
Falleg sýning Hermanns de Vries í hollenska skálanum fjallar einnig um náttúruna , á fínlegan en þó beittan hátt , og í samsýningu þekktra listamanna frá ýmsum löndum í skála Aserbaídsjan , úti í borginni , er ástand heimsins einnig undir .
Þar nærri eru hljóðlátari en ekki síður áhugaverðir skálar Kýpur ( Christodoulos Panayiotou ) og Eistlands ( Jaanus Samma ) og við Arsenale er stór þjóðarskáli gestgjafanna , Ítala , og þeir hafa boðið mörgum listamönnum að sýna og á hver að kallast á við einn tiltekinn meginstraum í samtímalist þjóðarinnar .
Þar eru áhugaverð verk listamanna á borð við Vanessu Beecroft , Mimmo Palladino og Claudio Parmiggiani ( sem gerði vitann við Sandskeið ) , einskonar smámyndaútgáfa af aðalsýningu , en þannig er tvíæringurinn , kjarnar hér og þar , og svo ótal margt sem ekki hefur verið minnst á , hugmyndir á reiki , ólíkar úrvinnslur , en allsstaðar kraumandi sköpunargleði , hugmyndir að fá útrás og gestir að upplifa og njóta .
Sannkölluð veisla .
Fjölbreytilegar myndlistarsýningar víða í borginni Annað hvert sumar er sannkölluð myndlistarveisla í Feneyjum og full ástæða til að hvetja fólk sem nýtur þess að láta örva skilningarvitin að koma þá við í þessari fögru borg , rölta um og skoða sýningar í nokkra daga .
Samhliða hinum formlega Feneyjatvíæringi , með sýningum í skálum í garðinum Giardini , hinni gömlu hergagnageymslu Arsenale , og slatta af allrahanda þjóðarskálum úti í borginni , eru opnaðar fjölbreytilegar myndlistarsýningar í söfnum , höllum og görðum .
Sumt af því er fyrirsjáanlegt en annað býsna gott og nokkrar sérsýninganna eru frábærar .
Sú sýning sem flestir hrífast af er Proportio , ævintýraleg framsetning allrahanda myndlistarverka , bóka , húsamódela , leikmynda , hins og þessa , frá ólíkum tímum , í Palazzo Fortuny .
Verkunum er komið fyrir í fyrrverandi húsakynnum aðalsfólks og tengjast gegnum pælingar um hlutföll .
Í Palazzetto Tito er sýning á 14 nýjum málverkum Turner-verðlaunahafans Peter Doig ( f. 1959 ) sem er einn virtasti málari samtímans .
Þetta eru fersk og hrífandi málverk og hefur sýningin hlotið mikið lof rýna .
Í annarri höll , Palazzo Falier við Canal Grande , eru ný verk eftir írska málarann Sean Scully ( f. 1945 ) og fara einnig frábærlega í þessum flúruðu húsakynnum .
Í samtímalistasafninu í Ca ' Pesaro er fín sýning með málverkum og skúlptúrum Cy Twombly ( 1928-1911 ) og í hertogahöllinni við Markúsartorgið kemur sýning á málverkum franska naívistans Henri Rousseau ( 1844-1910 ) á óvart .
Þeim er stillt upp með verkum ýmisa samtímamanna hans og setja sýningarstjórarnir þau í forvitnilegt samhengi .
