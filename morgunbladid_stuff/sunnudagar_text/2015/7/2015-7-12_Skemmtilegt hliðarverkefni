Ég var nú bara heppinn .
Ég var úti fyrir sýningarnar og var síðan í símtali beðinn um að kíkja til New York og vinna að myndatöku fyrir Balenciaga , " segir Styr Júlíusson sem sat fyrir í myndatöku fyrir nýjustu herralínu tískuhússins .
Styr var skráður hjá fyrirsætuskrifstofu í París fyrr á þessu ári og síðan þá hefur hann fengið tvö stór verkefni fyrir tískuvikuna en hann gekk einnig pallinn fyrir tískuhúsið Sacai .
Spurður um tískubransann segist Styr taka þessu öllu með ró og segist helst ekki vilja detta alveg heill inn í þennan bransa og kemur hann því fram við þetta meira eins og hliðarverkefni .
" Ég hef nú bara fengið lítið bragð af bransanum og er heppinn að vera með gott fólk í kringum mig á skrifstofunni og hef kynnst góðum vinum .
Mín upplifun af tískubransanum er mjög skemmtileg og mín fyrstu skref í honum hafa verið ósköp róleg og næs .
En ég hef ekki fengið mikið bragð af þessum svokallaða " bransa , " svo ég geti lýst honum .
" Styr er ekki ókunnugur því að vera fyrir framan myndavélar en hann lék aðalhlutverkið í kvikmyndinni Falskur fugl .
Aðspurður hvort leiklistin og fyrirsætustörfin séu svipuð störf segir Styr svo ekki vera .
" Þetta er tvennt ólíkt og því meira sem ég er að vinna við fyrirsætustörf því meira langar mig að fara að leika .
Þótt ég hafi alveg gaman að því að vera módel , hitta skemmtilega ljósmyndara og fleira fólk þá hef ég alltaf meiri löngun í leiklistina .
" Geggjað að hitta Alexander Wang Styr segist ekki hafa vitað mikið um tískuhúsið áður en hann sat fyrir hjá þeim .
" Mér finnst Balenciaga mjög flott merki .
Ég reyndar hafði ekki mikla þekkingu á tískuhúsinu til að byrja með en fljótt fékk ég að vita margt um það eftir að ég var bókaður í verkefnið .
Ég hitti yfirhönnuðinn , Alexander Wang , sem er með sitt eigið merki líka , Alexander Wang , hann var á staðnum .
Það var frekar geggjað .
" Aðspurður hvert sé eftirlætistískuhús Styrs segist hann ekki alveg nógu vel að sér í tískubransanum til þess að geta nefnt sérstök merki .
" Ég skal alveg viðurkenna það að ég er ekki með hausinn inni í tískunni og hef ekki mikið vit á þessu , þrátt fyrir að ég ætti að vera það út af móður minni ( Lindu Björgu Árnadóttur ) en ég er ekki enn kominn með uppáhaldshönnuð eða merki , " útskýrir Styr en bætir við að sér þyki margt flott og skemmtilegt til að mynda Commes des garcon .
