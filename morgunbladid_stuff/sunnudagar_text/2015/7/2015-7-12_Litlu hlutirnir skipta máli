Kristín Fjóla Reynisdóttir æfir körfubolta með Stjörnunni .
Hún er fædd og uppalin í Hafnarfirði , er að hefja þriðja ár í læknisfræði við HÍ í haust og vinnur sem aðstoðarmaður á bráðamóttöku Landspítalans í sumar .
Kristín æfði með Haukum til ársins 2012 og hefur átt mikilli velgengni að fagna á ferli sínum , varð þrisvar sinnum Íslandsmeistari með Haukum og þrisvar sinnum bikarmeistari með þeim sömuleiðis , hefur þrisvar sinnum unnið Norðurlandamót yngri landsliða og tvisvar sinnum Evrópumót yngri landsliða .
Enn fremur var hún valin mikilvægasti leikmaður Stjörnunnar árið 2013 .
Þú ert að þjálfa körfuboltalið barna – hvernig hefur þér fundist sú reynsla ? Ég hef verið að þjálfa körfubolta með hléum alveg frá því ég var 16 ára .
Mér finnst rosalega skemmtilegt og gefandi að þjálfa krakka .
Þau eru svo fljót að læra og hafa svo gaman af þessu .
Ég hef sjálf lært mjög mikið á að þjálfa , bæði um körfubolta og um samskipti við börn .
Það er svo ótrúlega gaman að sjá þau taka framförum , þá veit maður að maður er að gera eitthvað rétt .
Hvað varstu gömul þegar þú byrjaðir að æfa körfubolta og hvernig kviknaði áhuginn ? Pabbi minn var að þjálfa körfubolta og ég eyddi dágóðum tíma með honum í íþróttahúsinu þegar ég var lítil .
Það var svo ekki fyrr en ég var að 10 ára að ég byrjaði sjálf að æfa .
Það var reyndar enginn flokkur í mínum árgangi þannig að ég æfði með eldri stelpum en síðan fóru fljótlega margar af mínum vinkonum að æfa körfubolta og þá gat ég loksins farið að æfa með jafnöldrum .
Stundaðirðu íþróttir áður en körfuboltinn kom til ? Já , ég æfði handbolta , fótbolta og fimleika þegar ég var yngri .
Ég þurfti síðan að velja á milli fótboltans og körfuboltans og valdi körfuboltann , sem ég sé alls ekki eftir í dag þótt ég sakni stundum fótboltans .
Hversu oft æfirðu ? Á veturna eru fimm körfuboltaæfingar í viku og ein styrktaræfing .
Í sumar eru þrjár körfuboltaæfingar í viku og tvær styrktaræfingar , við erum að leggja áherslu á styrk og þol núna á undirbúningstímabilinu .
Áttu einhver áhugamál , fyrir utan körfuboltann ? Ég hef mikinn áhuga á nánast öllum íþróttum og mikið af mínum frítíma fer í að æfa , keppa og horfa á íþróttir .
Mér finnst líka rosa gaman að ferðast og ég reyni að fara eins oft og ég get til útlanda eða upp í sumarbústað .
Leggurðu mikið upp úr heilbrigðu líferni ? Já , ég geri það eins og ég get .
Ég finn það sjálf að það gengur miklu betur inni á vellinum þegar maður er í góðu líkamlegu og andlegu jafnvægi .
Það skiptir miklu máli að borða rétt , fá nægan svefn og svo skiptir líka miklu máli að taka góða slökun inni á milli , sérstaklega þegar álag er mikið .
Hverjar eru helstu fyrirmyndir þínar og hvers vegna ? Ég hef aldrei átt neina sérstaka fyrirmynd , ég reyni bara að vera besta útgáfan af sjálfri mér .
Ef ég þyrfti að nefna eitthvert nafn væri fyrirmyndin mín í körfubolta líklega Michael Jordan , hann er svo mikill sigurvegari og með rétta hugarfarið í þetta .
Hvaða áfanga fagnaðir þú síðast í íþróttunum ? Ég komst upp í úrvalsdeild með Stjörnunni í fyrsta skipti í sögu kvennakörfuboltans .
Það var einstaklega ljúft því að það var búið að vera markmiðið alveg frá því ég kom í Stjörnuna og nokkur ár þar á undan .
Hvaða ráðleggingar hefurðu handa þeim sem eru að byrja að æfa körfubolta ? Þolinmæði .
Körfubolti getur virkað flókin íþrótt í byrjun , mikið af reglum og mikil tækni , en þetta er fljótt að koma ef þú sýnir því áhuga .
Ég hvet alla sem hafa einhvern áhuga á körfubolta til að prófa .
Fyrir þá sem eru að æfa mæli ég með því að taka aukaæfingar .
Það þarf ekki að vera mikið , mæta 10 mínútum fyrr og taka skotæfingar eða taka styrktaræfingu á frídegi .
Það eru litlu hlutirnir sem skipta máli og gera það að verkum að fólk nær árangri .
Hvað er á döfinni hjá þér næstu vikur í íþróttunum ? Við tökum okkur smá sumarfrí frá körfuboltaæfingunum núna í júlí en höldum áfram í styrktaræfingum .
Síðan byrja æfingar aftur á fullu strax eftir verslunarmannahelgi og þá hefst undirbúningur fyrir komandi tímabil .
Ég er mjög spennt fyrir vetrinum og það verður gaman að sjá hvernig Stjörnunni mun ganga í Úrvalsdeild .
