Þetta eru tímamót .
" Hvert og eitt okkar , mauranna í mannheimum , gefur slíka yfirlýsingu af ólíkum tilefnum .
Samanlögð þýða þau að tímamót eru talin í þúsundum á hverjum degi .
Ekkert samt síðan Svo eru önnur tímamót sem varða fleiri .
Kannski heilan hrepp , sýslu , kjördæmi , landsfjórðung eða heilt land .
Sameiginleg tímamót þjóðar kalla á viðbrögð , stundum á nefnd , sem hannar atburðarás , markar mönnum bása , gefur út frímerki og minnispening og hefur samband við lúðrasveitina .
En stundum gera þjóðartímamót engin boð á undan sér .
Stundum verða kollsteypur af því að síldin er á bak og burt eða þá bankarnir .
En svo eru önnur og ólík kaflaskil í lífsbaráttunni .
Þegar þeir , sem muna langt fram , eru spurðir hvaða atburðir breyttu mestu um íslenska tilveru á meðan þeir sjálfir stóðu í slagnum , þá koma svörin stundum á óvart .
Sumir nefna rafmagn , vatnsveitur , baðker og ísskáp .
En aðrir segja með áherslu að á Íslandi hafi orðið bylting til hins betra þegar gúmmístígvélin komu .
Eftir það gekk þjóðin þurrum fótum .
Áhættufíklar myndu halda því fram að gúmmístígvélin hefðu breytt meiru um velferð þjóðarinnar en kosningaréttur kvenna .
Jafnvel toghlerinn , sem fáir vita lengur hvaða fyrirbæri er , beindi þjóðinni hraðar áleiðis til bjargálna en 5000 ræður stjórnmálamanna , en þá eru athugasemdir um fundarstjórn forseta auðvitað undanskildar .
Stundum rennur ekki upp fyrr en löngu síðar hvað það var sem " breytti svo miklu " , jafnvel allri heimsmyndinni , sem þá einskorðaðist við landnám fjallkonunnar .
Þýðing Nýja testamentis , svo ekki sé talað um stórvirki Guðbrands Þorlákssonar , sem prentaði Biblíu í 500 eintökum og gaf út árið 1584 .
Prentunin tók hann tvö ár .
Nú er talið ljóst að án þessa hefði lífsbarátta íslenskrar tungu orðið torsóttari en varð .
Árið 1811 , þann 17. júní , fæddist drengur í torfbæ fyrir vestan .
Lífslíkur barna voru ekki beysnar þá .
Drengurinn lifði og áratugum síðar varð ljóst að með fæðingu hans höfðu orðið tímamót .
Ekki bara hans , foreldranna og hans nánustu , heldur allra landa hans , fyrr og síðar .
Í fáeinum tilvikum má eigna einstaklingum heimssöguleg tímamót .
Sumum svo stórbrotnum að tímatalið sjálft er síðan við þá miðað .
Þannig er um Múhameð spámann og Jesús Krist frá Nazaret .
Vondir menn geta einnig ráðið sögulegum kaflaskilum .
Adolf Hitler ( Lenín , Stalín og Mao ) skilur eftir sig blóðidrifna slóð .
Um þessar mundir eru að tengjast tímamót af smærri gerðinni Hitler .
Því bók hans , Mein Kampf , er nú laus til útgáfu á ný .
Yfirvöld í Bæjaralandi töldust fara með höfundarréttinn að bókinni eftir að foringinn féll fyrir hendinni sem hafði , beint og óbeint , staðfest dauðadóm yfir milljónum annarra .
Höfundarréttur fellur niður 70 árum eftir dauða höfundarins .
Sumir óttast að ný útgáfa baráttusögu Hitlers geti ýtt undir gyðingahatur og bábiljur af margvíslegu tagi .
Það eru líklega óþarfa áhyggjur .
Áhugasamir hafa getað nálgast þessa bók á söfnum síðustu áratugina .
Flestum ber saman um að bókin sé tyrfin og leiðinleg aflestrar og beinlínis ruglingsleg á köflum .
Íslensk heimsáhrif Íslendingur hefur ekki skorið sig úr í veraldarsögunni , hvorki til góðs eða ills .
Það er í prýðilegu lagi .
En Íslensk fjöll hafa hugsanlega gert það .
Eyjafjallajökull er sennilega frægara fjall um þessar mundir en bæði Hekla og Snæfellsjökull .
En ef eftirsóknin er eftir heimsfrægð þá ætti Laki og gígar hans sennilega tilkall til að vera frægari .
Hann er ekki í alfaraleið og ekki jafnhátt og myndarlegt fjall og keppinautarnir .
Móðuharðindin 1783 reyndust veikburða þjóð óhugnanlegt ofurefli .
Menn og skepnur féllu og landauðn varð víða .
Einhver mestu firn , sem orðið hafa hér og er þó af ýmsu að taka .
Þjóðin vissi ekki þá og hafði ekkert með að vita , að margir aðrir fengu einnig að kenna á trakteringum frá Laka .
Þeir sömu gátu ekki sett sínar hörmungar í þetta íslenska samhengi .
Einar Sveinbjörnsson , veðurfræðingur , nefndi þetta í pistli sínum fyrir tæpum áratug : " Rannsóknir við NASA ' s Goddard Institute for Space Studies leiða í ljós að eldgosið í Laka 1783 hafi haft í för með sér miklar breytingar á hringrás andrúmsloftsins á norðurhveli jarðar .
Þannig hafi hita- og úrkomufrávik verið sumarið 1783 með þvílíkum ólíkindum og haft áhrif , meira að segja mikil áhrif , á Nílarfljót í Afríku .
Þekkt er í sögnum að brennisteinsmóðan sem lagði frá eldsprungunni á Síðuafrétti suður um alla Evrópu sumarið 1783 , hafi haft þær afleiðingar að stórlega dró úr inngeislun sólar .
Yfir landi var hiti um 3°C lægri en venjulega , þ.e. þegar hann er endurreiknaður með tölvulíkönum .
Kólnun af slíkri stærðargráðu hafði það í för með sér að uppskera brást að verulegu leyti um mikinn hluta álfunnar .
Vesælir trjáhringir bæði frá Alaska og Síberíu fyrir þetta sumar staðfesta " sjokkið " í sumarhitanum .
Í Nílarfljóti lækkaði vatnsborðið mjög þetta afdrifaríka ár þegar Lakasprungan spúði eldi og eimyrju .
" Laki byltingavaki ? Stundum hefur það verið nefnt , að einmitt Laki hafi togað í spotta örlaganna sem skópu forsendur fyrir frönsku byltingunni .
Áföll í umhverfinu , sem stórskerða lífsafkomuna , eitra mjög andrúmsloftið í þjóðfélaginu og ýta undir úlfúð og hatur .
Reiða , hungraða fólkið vissi ekki um skálkinn Laka og hefði ekki náð til hans .
Kóngurinn , sem kynslóð af kynslóð hafði verið alvaldur og sat , að eigin sögn , í umboði almættisins , var því nærtækur kostur , þegar vonbrigði og óánægja fann sér farveg .
Það var fátt rómantískt við frönsku byltinguna og lýðveldissinnaðir illvirkjar voru svo sannarlega ekki hótinu betri en hinir .
En það er önnur saga .
En Napoleon mikli getur ef til vill þakkað Laka fyrir sitt tækifæri , sem er ekki lakara .
Löngu síðar var gerð bylting í Íran , þegar Íranskeisara var steypt af stóli við mikinn fögnuð róttækra og friðarsinna á Vesturlöndum .
Alræði erkiklerka tók við , og var hálfu verra en keisarinn hafði nokkru sinni verið .
Síðan hefur ekki heyrst múkk í þeim sem fögnuðu mest falli keisarans .
Ekki er vitað til þess að íslenskt eldfjall beri neina ábyrgð á þeim atburðum .
Síðustu atburðir í álfunni Margir hafa atvinnu af því að trúa á Evrópusambandið og sumir þeirra og ýmsir sem fjær standa sýnast ekki hafa aðra guði en það .
Þaðan er meðal annars runninn sá boðskapur að með stofnun ESB hafi orðið mikil tímamót , því þar með hafi friður verið tryggður í Evrópu .
Fullyrðingin er aldrei rökstudd , enda myndi málið þá vandast .
Löngu fyrir stofnun ESB hafði NATO , öflugasta varnarbandalag veraldar , komið til .
Nær öll ríki Evrópu , vestan járntjalds , sameinuðust þar .
Í áratugi hafði bandalagið nærri eitthundrað þúsund bandaríska hermenn á meginlandinu .
Hinum megin járntjalds voru Sovétríkin og lepplönd þess .
Eftir fall múrsins hafa flest þau lönd gengið til liðs við NATO .
Hvaða frið í álfunni sem NATO hafði tryggt frá stofnun sinni tryggði ESB ? Hverjir höfðu farið að fljúgast á án þess ? Fljótlega eftir að Tito marskálkur lést leystist Júgóslavía upp og allt fór í bál og brand á þeim hluta Balkanskagans .
Sjálfsagt má orða það svo , að Titó hafi tryggt frið á því svæði um sína daga .
Og það er vitað hvernig það var gert .
En nú splundraðist Júgóslavía og blóðið rann í stríðum straumum í þessum bakgarði Evrópusambandsins .
Leiðtogar þess héldu margan fundinn , en hreyfðu sig lítt að öðru leyti , þrátt fyrir áskoranir Bandaríkjamanna .
Loks gátu þeir ekki lengur horft upp á aumingjadóminn og höfðu forystu um að NATO skakkaði þennan ljóta leik .
Norska nóbelsverðlaunanefndin gerði sig nýverið að kjána í annað sinn á skömmu skeiði , þegar hún veitti ESB og kommiserum þess friðarverðlaun sín ! Ótrúleg framganga Meðferð Evrópusambandsins á Grikkjum hefur opnað augu flestra sem áður höfðu glýju fyrir þeim .
Tuttugasta erindi Völuspár ( í útleggingu Þ.E. ) virðist lýsa samskiptum leiðtoga ESB og Grikkja er Völvan segir : Rofnuðu eiðar , orð og sættir , öll helstu mál er um var samið .
Óheilindi , hótanir , þvinganir , misneyting og offors einkenndu framgönguna .
Grikkir eru ekki saklausir , fjarri því .
Og þeir eru , eins og aldrei var þreyst á að benda þeim á , aðeins smáríki .
En hvernig leiðtogar mörghundruð milljóna manna gátu komið svona fram við einn sinn minnsta bróður var með ólíkindum .
Aðeins sálarlausum mönnum ofbýður það ekki .
Staðföst er trú þín , krati Breski Verkamannaflokkurinn , sem áður var á móti því að samþykkja þjóðaratkvæði um veru Breta í ESB , hefur snúið við sínu blaði og styður nú þá atkvæðagreiðslu .
En það sem meira er , þá hefur nú verið stofnað til hreyfinga innan flokksins til þess að berjast fyrir því , að Bretar ákveði að ganga úr ESB .
Þessi þróun gæti flækt stöðuna í klækjastjórnmálum breska forsætisráðherrans .
En það er fróðlegt að sjá hvað þeir sem tóku snemma ESB-veiruna hér á landi lesa út úr samskiptum Grikklands og ESB .
Þorbjörn Þórðarson hjá 365 , sem lengi hefur virst mjög hallur undir aðild að ESB , tók viðtal við Árna Pál Árnason , formann Samfylkingar , vegna atburðanna í Grikklandi .
Árni hóf svar sitt með því að benda á " að evrópusamvinnan öll er byggð á því að tryggja rétt smáríkja gegn ofurvaldi stórríkja " .
Hefði Árni Páll fylgst með atburðarásinni í ESB síðustu 15 árin hefði honum verið ómögulegt að mjatla þessum fróðleik út úr munninum á sér .
Svo ekki sé minnst á , hefði hann haft , þótt ekki væri nema slitróttar fréttir af meðhöndluninni á Grikkjum .
En þegar fréttamaðurinn hváði bætti Árni því við , að auðvitað yrði að skoða málið á næstu mánuðum , eftir að rykið hefði sest .
Í lokin greip formaðurinn í það hálmstráið að halda því fram , að hægrimenn í evrusamstarfinu hefðu viljað fara illa með Grikki , en jafnaðarmenn streist á móti ! Máttu vinstristjórnirnar í Frakklandi og Ítalíu sín einskis ? Voru það ekki Sósíaldemókratar , hinn stjórnarflokkurinn í Þýskalandi , með formann sinn í broddi fylkingar , sem létu þyngst orð falla í garð Grikkja og þrengdu þar með svigrúm kanslarans ? Það væri kannski betra , að þetta eina atkvæði sem munaði á landsfundi Samfylkingar síðast , hefði ekki verið að horfa á fréttirnar þetta kvöld .
Og Viðskiptablaðið hafði það eftir helsta forystumanni samtaka sem kalla sig Viðreisn að síðustu atburðir í ESB breyttu engu um afstöðu samtakanna : " Við erum nú heldur staðfastari en það .
Við höfum lýst því yfir að aðalmarkmið okkar er að koma á stöðugleika og frelsi í viðskiptum og markaðslausnum .
" Stöðugleikinn á evrusvæðinu lýsir sér ekki aðeins í því sem er að gerast í Grikklandi .
Hagvöxtur á svæðinu í heild hefur ekki verið neinn síðustu árin og atvinnuleysi fólks í sumum löndum evrunnar er yfir 25% og á milli 40 og 50% hjá ungu fólki .
Á Íslandi , þar sem Viðreisn býðst til að sjá um stöðugleikann , er atvinnuleysið nú rúm 2% og hagvöxtur myndarlegur .
En rétt er að þakka fyrir " staðfestuna " hjá þessum samtökum , því að mjög æskilegt er að fá í kosningum mælingu á stuðningi við þeirra framtíðarsýn .
En auðvitað er ástæða til að óttast að " staðfestan " sé einungis í nösunum og þessi fámenni hópur heykist á því að bjóða fram .
Það væri skaði .
