Það er eins og stundum plagi mann einhver innri rödd þegar þessum svokölluðu sumarmánuðum vindur fram .
" Út með þig " , fyrirskipar hún og nær undantekningarlaust svarar maður kallinu .
Göngu- eða hjólatúrar , garðvinna og alla vega útivist sem krefst þess að maður sé á hreyfingu tekur sífellt stærri skerf af deginum , sem gerir manni erfiðara fyrir að sinna lestrinum .
Maður á á hættu að rekast á ljósastaur eða enda brúnn á eyrum en fölur í framan þegar haustar , hafi maður eytt sólskinsdögum með nefið á kafi ofan í bókaopnum .
Þá er kannski sniðugra að snúa dæminu við .
Hljóðbækur eru himnasending úr sigurhæðum sem gera manni kleift að njóta bókmennta á sama tíma og maður stingur upp illgresi , hjólar hringinn kringum Mývatn eða hendir sér í handahlaup – nú , eða þvær upp .
Framboð á hljóðbókum hefur stóraukist undanfarin ár hér á landi og mann grunar að aukin notkun alla vega snjalltækja eigi einhvern þátt í því .
Sífellt oftar er hægt að nálgast nýrri bókmenntaverk á þessu formi í bókabúðum og á fjölda íslenskra vefsíðna , að ógleymdum bókasöfnunum .
