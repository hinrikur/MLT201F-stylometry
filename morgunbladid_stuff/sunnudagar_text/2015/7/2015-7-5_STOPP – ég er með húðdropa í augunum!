Ég vissi svo sem að húsbílaferð okkar vinkvennanna um síðustu helgi yrði efni í heila bók en ég gerði mér ekki grein fyrir að svona þriggja daga ferðalag myndi hækka hamingjustuðulinn um 57% .
Að vera í þrjá sólarhringa með vinkonum sínum , kryfja málefni líðandi stundar , borða hressandi mat , þurrbursta á sér húðina og hleypa ævintýradólgnum út er ávísun á gleðivímu .
Fyrir nokkrum árum fékk ég símtal frá annarri vinkonu minni sem vildi ólm kaupa húsbíl með mér og þáverandi eiginmanni mínum .
Þau hjónin höfðu fundið húsbíl í litlu sjávarplássi og fannst upplagt að við myndum fjárfesta í þessari drossíu með þeim .
Þegar þetta símtal kom hélt ég að yrði ekki eldri og afþakkaði snyrtilega án þess að hljóma hrokafull og leiðinleg ( sem ég er náttúrlega ekki ) .
Einhvern veginn sá ég ekki fyrir mér hvað svona sparigugga ætti að gera við húsbíl – hver þarf húsbíl þegar hægt er að sofa á sveitahóteli ? Þess vegna er fyndið að uppgötva það núna ( á gamalsaldri ) að húsbíll sameinar í raun þrjú stærstu áhugamálin sem eru einmitt ferðalög , heimili og bílar .
Við vorum varla komnar upp fyrir Ártúnsbrekkuna þegar vinkona mín , sem sat í farþegasætinu , var farin að óska eftir veitingum .
Hún spurði mig í sífellu hvort það væri til eitthvert SNAKK og ég byrjaði auðvitað á því að bjóða henni heimagert tómatasalat með ferskum mossarella osti , ferskri basilíku , kaldpressaðri ólífuolíu og sjávarsalti að vestan .
Það var ekki nógu gott fyrir hana og þá bauð ég henni dökkt súkkulaði með piparmyntu en hún vildi það ekki heldur .
Þegar ég bauð henni banana spurði hún : " Hvað við orðið SNAKK skilur þú ekki , Marta María Jónasdóttir ? Ég er að tala um djúpsteiktan viðbjóð í álpoka , " sagði hún og var orðin pínu andsetin .
Eftir töluverða leit fannst SNAKK sem hæfði farþegasætisguggunni .
Fyrir þessa húsbílaferð áttaði ég mig bara ekki á því að SNAKK þýddi bara eitthvað eitt .
Í mínum huga er SNAKK ekki bara djúpsteiktir kartöfluhringir sem hægt er að raða á puttana á sér heldur nettur millibiti með góðri næringu .
Ég hélt að svona fínar spariguggur gættu þess vel að setja ekkert inn fyrir sínar varir sem ekki gæti verið gott fyrir musterið – mér fórst ! Þegar við spariguggurnar renndum inn á fyrsta tjaldstæði ferðarinnar upplifðum við töluverða fordóma af hálfu karlpeningsins .
Karlarnir á stóru jeppunum með hjólhýsin sín ( og stóra bjórinn ) snéru sig næstum því úr hálslið þegar spariguggurnar trítluðu út úr húsbílnum og voru búnar að koma upp tjaldborg með skjólveggjum , veifum og öllum helstu þægindum á innan við korteri .
Þegar spariguggurnar voru að leggja lokahönd á verkið þurfu nokkrir menn að labba framhjá til þess að geta sagt þessa fleygu setningu : " Vel gert , stelpur .
" Rétt eins og við hefðu fengið helgarfrí af stofnuninni sem við værum vistaðar á og gætum ekki gert neitt nema hafa tilsjónarmann meðferðis .
Í ferðinni vorum við með nóg af leiktækjum meðferðis og náðum bæði að þeytast um höfin blá á sæköttum og fara upp á Snæfellsjökul á vélsleðum , svona eins og konur gera þegar þær fara í frí .
Lærdómur helgarinnar er mikilvægur og vill spariguggan ítreka það fyrir öðrum spariguggum að setja ekki á sig húðdropa og dagkrem áður en farið er út að leika á sæketti .
Það er nefnilega pínu vandræðalegt að þurfa að gera hlé á meðan leikar standa sem hæst til þess eins að þurrka húðdropana úr augunum ...
martamaria@mbl.is 