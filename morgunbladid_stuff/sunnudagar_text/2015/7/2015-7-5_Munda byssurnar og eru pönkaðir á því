Hvað ertu að gera í þessum samfestingi ? Ég er að háþrýstiþvo blokkirnar hérna við KR-völlinn .
Þegar ég er ekki að syngja í rokkhljómsveit háþrýstiþvæ ég stundum byggingar fyrir Berglindi ehf. Við Baldur , sem er hinn söngvarinn í Grísalappalísu , mundum oft byssurnar saman í vinnunni .
Hvað er Grísalappalísa ? Við erum rokkhljómsveit skipuð sjö tónlistarmönnum á þrítugsaldri úr Reykjavík .
Við erum búnir að gefa út tvær plötur og tvær sjötommur .
Ali hét fyrsta platan , sem kom út árið 2013 , og þar á eftir Rökrétt framhald , sem kom út í fyrra .
Við leggjum áherslu á að semja texta á íslensku og vera svolítið pönkaðir á því .
Hvað merkir titill hljómsveitarinnar ? Hljómsveitin er nefnd eftir laginu Grísalappalísu eftir Megas .
Það er á plötunni Drögum að sjálfsmorði , uppáhaldsplötu okkar Baldurs .
Þegar við vorum niðurlútir að drekka fyrir nokkrum árum – áður en við stofnuðum hljómsveitina því nú erum við alltaf svo glaðir – vorum við alltaf að hlusta á Drög að sjálfsmorði .
Hvernig tónlist spilið þið ? Við erum með svolítinn geðklofa hvað það varðar .
Þetta er kannski rokktónlist með aðferða- og fagurfræði pönksins að leiðarljósi .
Fyrir alla í hljómsveitinni er mjög mikið frelsi fólgið í Grísalappalísu .
Allt má flakka , við tökum okkur ekki of alvarlega og flækjumst til og frá í stílum og áhrifum .
Til dæmis eru tvö lög á nýjustu plötunni þar sem við höfum Bruce Springsteen fastlega í huga og annað lag sem heitir Þurs , því þar kemur kafli sem minnir mjög á Þursaflokkinn .
Hverjir eru bestu tónleikar sem þið hafið haldið ? Þeir eru svo margir , maður .
Við fórum í tónleikaferð um landið í fyrra sem við kölluðum Gríslandstúrinn .
Við ætlum að gefa út " live " plötu með upptökum af honum .
Ef ég þyrfti að nefna eitthvað eitt var sá túr alveg sérstaklega eftirminnilegur .
Hvernig hefur ykkur litist á ATP í ár ? Ótrúlega vel .
Þetta er langbesta dagskrá sem ég hef vitað af á tónlistarhátíð á Íslandi .
Við erum fáránlega sáttir við þetta , bæði að spila og sjá hina tónlistarmennina .
Hver eru stærstu nöfnin í ykkar augum ? Þessi stóru frægu nöfn eru náttúrlega flott en síðan er svo margt í boði .
Belle and Sebastian og Iggy Pop voru bæði á fimmtudeginum en þetta er ekki eins og á Secret Solstice-hátíðinni þar sem allt þetta stóra var á einu kvöldi og ekkert í gangi hina dagana .
Á ATP horfir maður á dagskrána og sér að það er bara ennþá meiri snilld kvöldin sem eftir eru .
Ég var spenntur fyrir nöfnum eins og Lightning Bolt , Swans , Ice Age og ótrúlega mörgu fleiru .
