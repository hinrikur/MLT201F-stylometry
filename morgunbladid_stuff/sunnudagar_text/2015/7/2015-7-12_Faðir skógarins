Mér leist svo á að Snæfoksstaðaland hentaði vel til skógræktar og útivistar , þegar ég kom hingað fyrst í ágúst 1958 .
Var þá með hóp ungmenna á aldrinum 11 til 14 ára og svo var hafist handa við gróðursetningu trjáplantna undir minni stjórn .
Þetta gekk í tólf sumur , segir Óskar Þór Sigurðsson , kennari á Selfossi .
Há trén heilluðu mig Ræktunarstarf í bestu merkingu þess orðs hefur verið rauði þráðurinn í ævistarfi Óskars Þórs , það er kennsla og skógræktarstarf .
Hann er fæddur og uppalinn í Vestmannaeyjum árið 1930 og strax á unglingsárum – fyrir miðja síðustu öld – byrjaði hann með skátasystkinum sínum Eyjum að gróðursetja trjáplöntur í hraunið á Heimaey .
Þar átti skátafélagið land , svonefnt skátastykki , á fallegum og skjólgóðum stað .
Sú ræktunartilraun gekk erfiðlega og stykkið er nú horfið undir byggð .
Með þessari skógrækt skátanna var áhugi Óskars á skógrækt vakinn – og hefur alltaf haldist .
" Sextán ára gamall kom ég í fyrsta sinn norður til Akureyrar .
Þar opnaðist mér ný veröld .
Gróðursæll bærinn og há trén heilluðu mig , " segir Óskar sem réð sig til kennslu á Selfossi haustið 1957 og hefur búið þar síðan .
Var í áratugi kennari við barnaskóla bæjarins og síðast skólastjóri .
Starf með börnum leiddi til þess að Óskar varð verkstjóri í sumarstarfi ungmenna á Selfossi árið 1958 .
Skógræktarfélag Árnesinga hafði þá fáum árum fyrr eignast Snæfoksstaðajörðina , sem er neðarlega í Grímsnesinu og liggur að Hvítá milli Vaðness og Öndverðarness .
Selfosshreppur , sem þá var , leigði þar land af skógræktarfélaginu og var ákveðið að krakkarnir í þorpinu færu í Grímsnesið og settu þar plöntur í jörð .
Það gekk eftir og fyrstu sprotarnir voru gróðursettir síðsumars 1958 , það er sitkagreni , sitkabastarður og skógarfura .
Á næstu árum kom í ljós að skógarfuran hentaði ekki vegna óværu , sem barst með henni frá útlöndum .
Stafafuran var hins vegar ónæm og hentaði því betur .
Á árunum upp úr 1960 var svo mikið gróðursett á Snæfoksstöðum , mest stafafura og sitkagreni , og plönturnar skiptu milljónum .
Á góðum degi voru stundum settar í mold um 5.000 plöntur á dag .
" Furan er góður undanfari í ræktun og bætir jarðveginn .
Svo kemur grenið í skjóli hennar og nær með tímanum að verða nytjatré og fara marga metra upp fyrir furuna , " segir Óskar og heldur áfram : Krakkarnir vantrúaðir " Þetta voru duglegir krakkar sem hér unnu , en mörg voru vantrúuð á árangur , sem eðlilegt var í nær trjálausu landi .
En eftir skemmtiferð í Haukadal í Biskupstungum , þar sem kominn var myndarlegur skógur , hurfu efasemdir þeirra .
Krakkarnir fengu líka að taka með sér plöntur heim til að gróðursetja við foreldrahús og kveikti slíkt jafnvel áhuga allrar fjölskyldunnar .
Má vera að slíkt eigi einhvern þátt í því að Selfoss varð sá skógarbær , sem sjá má .
" Jörðin Snæfoksstaðir er um 750 hektarar og þar af er ræktað skóglendi um 400 hektarar .
Hæstu trén eru sitkagreni , gróðursett um 1960 , í svonefndri Skógarhlíð sem liggur mót norðaustri niður að Hvítá .
" Þennan reit skulum við skoða , " sagði Óskar þegar hann fylgdi og sýndi blaðamanni staðinn .
" Fólk sem kemur hingað og sér trén , sem nú eru um og yfir 20 metra há , segir að því finnist það komið til útlanda .
Það finnst mér góð ummæli , sem staðfestir að skilyrði til skógræktar hér eru síst verri en í nálægum löndum .
" Það er varla ofmælt að segja um Snæfoksstaði að Óskar sé faðir skógarins , svo mikið hefur hann lagt þar af mörkum og öllu sinnt af brennandi áhuga .
Hann fór með ungmennahópa til starfa að Snæfoksstöðum fram til 1970 en þá tóku aðrir við verkstjórninni og áorkuðu miklu næstu árin .
Í dag er hins vegar minna gróðursett á Snæfoksstöðum en ýmsum öðrum verkefnum sinnt .
Skólastarf og skógrækt náskyld viðfangsefni " Þetta er einstakur sælureitur og ég sæki hingað mikið , " segir Óskar sem með sínu fólki á sumarhús á Snæfoksstöðum á lóð sem gengur niður að Hvítá .
Þar heita Nautavakir .
" Flest þessi háu tré hér gróðursettum við fjölskyldan en svo sérðu þarna líka furu og fleira – tré sem eru sjálfsprottin af fræjum sem falla í frjóa moldina .
Hér grær eiginlega allt og á bestu sumardögunum er hér evrópskt veður .
Og skógurinn skýlir .
Suðvestanáttin sem í dag stendur hér inn vakirnar nær ekki hingað inn .
Sumarhúsið er í skjóli fyrir öllum áttum , " segir Óskar sem telur kennslu og skógrækt í eðli sínu og á marga vísu vera náskyld viðfangsefni .
" Það þarf að koma sprotunum í jarðveg , hlúa að hverjum og einum og finna út hvað best hæfir svo árangur náist sem oftast tekst , " segir Óskar sem er ánægður með starfið og árangurinn .
