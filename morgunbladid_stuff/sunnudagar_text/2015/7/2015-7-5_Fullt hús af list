Markmið okkar er að vera með fullt hús , bæði fullt af list og fullt af áhorfendum , enda á Tjarnarbíó að vera lifandi heimili sjálfstæðra sviðslista , " segir Guðmundur Ingi Þorvaldsson , framkvæmdastjóri Tjarnarbíós .
Hryggjarstykkið í komandi vetrardagskrá hússins hefur verið kynnt en þegar nær dregur munu fleiri sýningar bætast við .
" Við munum frumsýna a.m.k. eina stóra sýningu í fullri lengd í hverjum mánuði allan veturinn að janúar undanskildum , " segir Guðmundur Ingi , en samkvæmt fyrirliggjandi dagskrá verða 13 frumsýningar á næsta leikári auk þess sem eldri sýningar á borð við Hávamál , Ævintýrið um Augastein , Þú kemst þinn veg og Petra verða teknar aftur til sýningar .
" Gera má ráð fyrir að um 200 listamenn komi að verkefnum vetrarins , " segir Guðmundur Ingi , sem ásamt stjórn Menningarfélags Tjarnarbíós velur samstarfsverkefni inn í húsið samkvæmt fyrirliggjandi valferlisreglum .
Meðal þess sem verkefnavalsnefndin horfir til er nýnæmi verkefnisins í íslensku sviðslistaumhverfi og í því ljósi segir Guðmundur Ingi mjög eðlilegt hversu hátt hlutfall verkefna komandi vetrar er ný íslensk sviðsverk .
" Það er ekki markmið í sjálfu sér hjá okkur að stuðla að nýrri íslenskri leikritun , en við viljum stuðla að íslenskri nýsköpun í sviðslist hvort sem unnið er með klassísk leikrit , ný frumsamin leikrit eða verk sett upp í óhefðbundnum rýmum með samsettri aðferð , þ.e. devised , " segir Guðmundur Ingi , en á komandi vetri verða frumsýnd a.m.k. átta ný íslensk leikverk og þrjú dansverk auk þess sem tvö klassísk íslensk verk rata á svið .
Lokaæfing fyrsta frumsýningin Fyrsta frumsýning haustsins er uppfærsla Háaloftsins á Lokaæfingu eftir Svövu Jakobsdóttur í leikstjórn Tinnu Hrafnsdóttur í september .
" Hér er á ferðinni leikgerð sem leikin hefur verið á Akureyri , en aldrei í Reykjavík .
Það verður mjög spennandi að sjá Nönnu Kristínu Magnúsdóttur og Stefán Hall Stefánsson glíma við hlutverk hjónanna í verkinu , " segir Guðmundur Ingi og bendir á að uppsetningin er hluti af Lestrarhátíð Bókmenntaborgar 2015 sem í ár er helguð Svövu .
Tekur hann fram að uppfærslan sé einn af mörgum viðburðum haustsins sem hafi það að markmiði að minnast 100 ára afmælis kosningaafmælis kvenna .
Meðal verka sem frumsýnd verða í Tjarnarbíói á sviðslistahátíðinni Lókal í september nefnir Guðmundur Ingi megrunardansverkið Drop Dead Diet sem sviðslistahópurinn Fallegt fólk frumsýnir og heimildarverk um írönsku flóttakonuna Nazanin Askari sem Marta Nordal leikstýrir .
Bíða heimsendis á Bessastöðum " Sími látins manns nefnist leikrit eftir Söruh Ruhl sem leikhópurinn Blink frumsýnir í október .
Hér er um að ræða bráðfyndið og súrrealískt verk um fjölskyldur og líffærasölu , " segir Guðmundur Ingi , en leikstjórinn er Brynhildur Guðjónsdóttir .
" Þetta er frumraun hennar sem leikstjóri í atvinnuleikhúsi og verður því spennandi að sjá útkomuna , " segir Guðmundur Ingi og bendir á að höfundur leikritsins hafi verið kennari Brynhildar þegar hún sótti nám í handritagerð við Yale-háskóla í Bandaríkjunum .
" Í nóvember frumsýnum við Kate eftir Agnesi Þorkelsdóttur Wild sem sló í gegn á Edinburgh Fringe og fjallar um stríðsárin á Íslandi , " segir Guðmundur Ingi og bendir á að verkið verði leikið á ensku af upprunalega leikhópnum .
" Það er einstaklega ánægjulegt að geta boðið upp á íslenskt verk sem búið er að sanna sig erlendis , " segir Guðmundur Ingi og tekur fram að í nóvember verði einnig frumsýnt dansverkið The Valley úr smiðju Ingu Huldar Hákonardóttur og Rósu Ómarsdóttur , en uppfærslan er hluti af Reykjavík Dance Festival .
" Í desember frumsýnir Sómi þjóðar Könnunarleiðangur til Koi , sem er annar hluti þríleiks um geimfarana tvo sem hófst með MP5 sem sýndur var hér í fyrra við mikið lof , " segir Guðmundur Ingi og bendir á að þeir Tryggvi Gunnarsson og Hilmir Jensson muni líkt og í fyrra vinna verkið á aðeins 30 dögum og kryfja það samfélagsmál sem hæst ber þegar þeir byrja að vinna .
" Sokkabandið , sem sló í gegn með Hystory , frumsýnir Old Bessastaðir eftir Sölku Guðmundsdóttur í leikstjórn Mörtu Nordal í febrúar .
Þetta er mjög spennandi verkefni sem fjallar um þrjár konur sem samankomnar eru á Bessastöðum þar sem þær bíða heimsendis , " segir Guðmundur Ingi , en með hlutverk kvennanna þriggja fara Arndís Hrönn Egilsdóttir , Elma Lísa Gunnarsdóttir og María Heba Þorkelsdóttir .
Nýtt dansverk um Bríeti Bjarnhéðinsdóttur " Í mars leikstýrir Bjartmar Þórðarson nýrri svartri kómedíu eftir sjálfan sig sem nefnist Gripahúsið .
Í apríl er svo komið að Artik-leikhúsinu að frumsýna verk sem nefnist Djúp spor í leikstjórn Björns Hlyns Haraldssonar .
Þar vinna Jenný Lára Arnórsdóttir og Jóel Sæmundsson sviðsverk upp úr viðtölum sem þau hafa tekið við fólk sem valdið hefur banaslysum ölvað .
" Af öðrum nýjum verkum nefnir Guðmundur Ingi Láttu bara eins og ég sé ekki hérna úr smiðju Hannesar Óla Ágústssonar sem sett er upp í samvinnu Sóma þjóðar og Óskabarna ógæfunar og sýnt verður í óhefðbundnum rýmum .
Einnig nefnir hann dansverkið Bríeti sem samið er til heiðurs Bríeti Bjarnhéðinsdóttur kvenréttindakonu .
Loks má nefna að síðasta stóra frumsýning leikársins verður klassíska leikritið Galdra-Loftur eftir Jóhann Sigurjónsson í meðförum leikhópsins Sóma þjóðar sem frumsýnt verður í maí 2016 .
" Síðasta leikár var mjög gott , fjölbreytt og skemmtilegt .
Þótt það sé ekki endanlegur mælikvarði á gæði þá duttu margar Grímutilnefningar í hús og við fengum Grímuverðlaun .
En ekki síður var ég ánægður með að geta boðið upp á slatta af öðruvísi sýningum , danssýningum og leikverkum sem fóru með fólk út um allt hús , " segir Guðmundur Ingi þegar hann er beðinn að horfa um öxl og leggja mat á nýliðið leikár , en hann tók sem kunnugt er við starfi framkvæmdastjóra Tjarnarbíós í ársbyrjun 2014 .
Orðið rándýrt tómstundagaman " Í sumar gengur Tjarnarbíó úr gamla hamnum og mun heilsa bæði listamönnum og áhorfendum með stórbættri aðstöðu hinn 1. ágúst , " segir Guðmundur Ingi og bendir á að fyrir breytingu hafi aðeins verið um 70 góð sæti í húsinu þar sem sjónlínur af svölum hússins voru ekki ákjósanlegar .
" Við breytinguna fjölgar góðum sætum í rúm 180 .
Á sama tíma verður ljósabúnaður bættur og klárað að setja upp " drapperingar " um sviðið sem gera það að verkum að Tjarnarbíó verður flottasta " black box " -leikhús landsins , " segir Guðmundur Ingi og bendir á að góður tæknibúnaður sé forsenda þess að skiptingar milli listahópa á sviðinu gangi snurðulaust fyrir sig , en á sl. leikári sýndu 60 listahópar sýningar sínar í Tjarnarbíói .
Líkt og síðustu misseri verður boðið upp á klippikort sem fleiri en einn getur notað í einu , en sem dæmi má nefna að 10 skipta kort kostar fram til 1. september 20 þúsund kr. en hækkar eftir það í 25 þús. kr. " Aðalmarkmið okkar er að fylla húsið .
Við viljum frekar geta verið með fullan sal af fólki þar sem sætið kostar 2.000 kr. en kýla upp verðið og sýna fyrir hálffullum sal þar sem sætið kostar t.d. 5.000 kr. , " segir Guðmundur Ingi og bendir á að stærstu klippikortin hafi notið mikilla vinsælda í fyrra , en einnig er hægt að fá klippikort með fjögur og sex klipp .
" Það er orðið rándýrt tómstundagaman fyrir fjölskyldur að fara í leikhús og því viljum við leggja okkar af mörkum til þess að gera sviðslistir aðgengilegar sem flestum óháð fjárhag , " segir Guðmundur Ingi að lokum .
