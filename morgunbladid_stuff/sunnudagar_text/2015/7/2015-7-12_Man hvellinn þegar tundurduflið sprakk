Stór maður og þrekinn kemur til dyra á Langholtsveginum í Reykjavík og réttir fram hönd með sverum fingrum .
Hann heitir Magnús Jónsson og hefur sögur að segja eftir að hafa þrisvar lifað af sjávarháska á löngum sjómannsferli .
Magnús býður í kaffisopa inni í eldhúskróknum .
Þá leynir sér ekki að hann er ekki lengur léttur á fæti .
Hann segir fæturna orðna lélega en að líkaminn sé að öðru leyti góður .
" Það er ekkert að marka útlitið en skrokkurinn er öllu verri .
Það er sagt að það sé 35% erfiðara fyrir fæturna að vera á sjó en á landi , " segir Magnús sem er unglegur og hraustlegur miðað við tæplega 86 ára gamlan mann .
" Eftir að ég hætti á sjónum fór ég í vinnu sem hentaði ekki vel fótunum , fór að vinna í Daníelsslippnum í Reykjavík .
Þar vann ég hér um bil jafnlengi og á sjónum , í 25 til 30 ár .
Læknirinn sagði að ég hefði betur unnið á skrifstofu .
Þetta var erfið vinna , klifur upp og niður stillansa , og samhliða henni fór ég reglulega á grásleppu , " segir Magnús .
Ketilkaffi það eina sem var í boði Sjómennskan hjá Magnúsi byrjaði um áramótin 1946/1947 og leið ekki á löngu þar til hann kynntist hættum hafsins .
" Ég byrjaði á sjónum sextán eða sautján ára , á 18 tonna furubát sem hét Auður .
Þá höfðum við með okkur nesti , eða skrínukost , og var ketilkaffi það eina sem lagt var á borð .
Ég held að báturinn hafi verið smíðaður í Vestmannaeyjum .
Varðandi fyrsta slysið var árið 1947 eða 1948 þegar við fórum í siglingu rétt fyrir jólin á togaranum Maí .
Við vorum í hafinu , á Færeyjabankanum eða þar um slóðir .
Á jóladag fór ég á vakt ásamt öðrum manni , fullorðnum , sem Sigurþór hét .
Hann sá strax að það var eitthvað óeðlilegt við dallinn .
Það var kominn sjór inn í skipið og í ljós kom að það var kominn sjór upp í miðkoju frammi í lúkar .
Skipið var þó ekki farið að halla .
Við vorum að ausa allan jóladaginn fram undir miðnætti .
Þeir sögðu það líka tjallarnir að þau hefðu verið blaut jólin hjá okkur , " segir Magnús og vísar til Bretanna sem þá sóttu sjóinn hér við land .
" Maí hefði farið niður ef við hefðum verið með fullfermi .
Við vorum hins vegar aðeins með hálffermi .
Það kom aldrei neitt um þetta í blöðunum , " segir Magnús en þess má geta að fulltrúi Landsbjargar fann ekkert um slysið í árbókum um sjóskaða .
Magnús segir Maí hafa verið " svipað stóran og þessir gömlu kláfar , eitthvað um 300 tonn " .
Fjórir hásetar , tveir stýrimenn , skipstjóri , kokkur , loftskeytamaður og fjórir menn í vélarrúminu , tveir vélstjórar og tveir kyndarar voru um borð , alls 13 manns .
Sjórinn gekk stanslaust niður " Lekinn var til kominn af því að húðir yfir akkerisklufsinu opnuðust og sjórinn gekk þar stanslaust niður .
Það var hnýtt fyrir aftur .
Venjulega var sett yfir steypa og svo húð yfir .
Þegar við komum heim fór Maí í slipp .
Hvenær lentirðu svo næst í háska ? " Það var 14. nóvember 1956 á togaranum Fylki RE 161 í Þverálnum , úti fyrir Vestfjörðum .
Daginn áður var trollið tekið inn vegna veðurs .
Þá kallaði skipstjórinn á mig – ég átti að heita lestarstjóri – og spurði mig um aflann sem væri kominn í skipið .
Hann segir sí svona " Þú tekur bara við stýrinu " .
" Ég á eftir að ganga frá lúgunum , " segi ég þá .
" Það skiptir engu máli .
Láttu það bara eiga sig , " segir skipstjórinn .
Svo allt í einu segir hann , " Jú , farðu og gakktu frá lúgunum .
Og gerðu það vel .
" Ég tel að það hafi bjargað helvíti miklu að loka lestarlúgunum vel , " segir Magnús og heldur áfram .
Flaug fram úr kojunni " Við áttum vakt um nóttina .
Þá var kastað og svo trollið híft upp rétt um vaktaskiptin .
Ég var kominn upp í koju þegar búið var að taka upp trollið og heyrði þá rosa , helvítis hvell .
Dallurinn snarféll og ég flaug fram úr kojunni , lenti með hausinn á röri og fékk helvítis höfuðverk af því .
Varð allur ringlaður .
Ég þaut náttúrlega fram til að athuga hvað hafði gerst .
Mér datt helst í hug að það hefði orðið ketilsprenging en þeir sögðu okkur öllum að koma , því það hefði verið tundurdufl í vörpunni .
Þá var gengið í að koma út björgunarbátnum stjórnborðsmegin , þeim megin sem að hallaði , því við þurftum að ýta honum frá skipinu og niður í sjóinn .
Það gekk nokkuð vel að koma bátnum út .
Við fórum nær allir um borð nema að það voru nokkrir sem komu á fleka sem við tókum upp .
Ég held að þeir hafi verið fjórir .
Svo kom togarinn Hafliði SI 1 frá Siglufirði og hirti okkur upp .
Það voru um þrjátíu í áhöfn á Fylki .
Þeir fóru með okkur inn á Ísafjörð og svo kom varðskipið – undir stjórn Eiríks Kristóferssonar – daginn eftir og sótti okkur og tók okkur suður .
" Búið að vera brjálað veður Og hvenær varð þriðja slysið ? " Það var á vélbátnum Von frá Grenivík á vertíðinni 1958 .
Ekki man ég daginn en þetta hefur sennilega verið í febrúar eða mars .
Við vorum að draga net undan Reykjanesinu .
Það var búið að vera brjálað veður .
Við rerum frá Grindavík en skipið var gert út þaðan .
Það var búið að vera svo mikið austanrok að það var lagt upp í Sandgerði og aflinn keyrður þaðan til Grindavíkur .
Þennan dag vorum við óvenjulega seint á ferðinni .
Það voru komin hátt í 30 tonn af fiski í skipið og ákveðið að fara með aflann til Grindavíkur , enda hefði veðrið lagast það mikið .
Þá var háseti á stýrinu og hann keyrði beint í strand , tók vitlaust eftir hjá skipstjóranum sem hafði gefið stefnuna .
Við vorum þrír að leysa af gömlum netum og stukkum tveir upp á stýrishús til að ná gúmmíbátnum , eftir fyrirsögn skipstjórans .
Hann tók við bátnum .
Þrír úr áhöfninni , þar á meðal vélstjórinn , syntu í land og björguðust þannig , en við hinir fórum í gúmmíbátinn .
Við þurftum að synda í bátinn .
Ég var bæði í stakk og stígvélum , það var helvíti þungt að synda í þessu .
Sæbjörg hirti okkur upp úr gúmmíbátnum .
Ég geri mér ekki grein fyrir hvað það leið langur tími þar til okkur var bjargað .
Allt gekk þetta fljótt fyrir sig .
Skipstjórinn var í talstöðinni að tilkynna sig í land þegar Von strandaði .
Vélstjórinn sagði það hafa verið erfitt að halda sér upp úr sjónum fyrir útsoginu .
Hann synti með taug í land og dró svo mennina í land .
Þannig bjargaði hann lífi þeirra .
Vélstjórinn hefði svo sannarlega verðskuldað viðurkenningu fyrir afrek sitt .
Það var hins vegar aldrei minnst á þetta , eftir því sem ég best veit .
Skipið brotnaði með tímanum í spón .
Það var farið með þá sem syntu í land út í Reykjanesvita .
Við hinir vorum fluttir til Keflavíkur .
Allir úr áhöfninni björguðust .
" Hefði betur öskrað Þú lentir í sjávarháska en fórst alltaf aftur á sjóinn .
Þú hefur ekkert orðið smeykur og íhugað að hætta sjómennsku ? " Nei , en ég fékk einhver helvítis einkenni og fór til læknis .
Hann sagði að þetta væri ótti sem ég hefði byrgt innra með mér og nú tekið á sig þessa mynd .
Hann sagði að ég hefði farið betur út úr þessu hefði ég æpt og skrækt þegar slysin urðu .
Varðandi eftirköst man ég eftir einum háseta sem átti erfitt með svefn eftir slysið á Fylki .
Hann var með mér á togaranum Agli Skallagrímssyni .
Við fylgdum flestir Auðuni Auðunssyni skipstjóra frá Fylki yfir á Egil Skallagrímsson , " segir Magnús og rifjar upp aðra sögu .
" Svo heyrði ég af því , eftir að ég var hættur á Agli Skallagrímssyni , að þeir voru eitt sinn nokkrir að sækja kaupið sitt á skrifstofuna .
Þar var lyfta sem bilaði og varð þeim víst andskoti órótt í lyftunni , félögunum , " segir Magnús um fyrrverandi félaga sína á Fylki .
Börnin þekktu hann varla Magnús eignaðist þrjú börn með konu sinni , Sigríði Óskarsdóttur heitinni .
Friðrik er elstur , fæddur 1950 , svo kemur Hrefna , sem er fædd 1955 , og loks Jón , sem er fæddur 1963 .
Friðrik er pípulagningameistari en Hrefna sinnir þrifum hjá öldruðum og Jón er húsasmiður .
Börnin eru öll á lífi .
Magnús segir fjölskylduaðstæður hafa átt þátt í að hann hætti á sjónum .
Börnin hafi varla þekkt hann þegar hann kom í land .
" Þetta var helvítis útilega , " segir hann .
Hann segir sjómenn bindast nánum böndum á hafinu .
" Yfirleitt var ég með góðu fólki til sjós .
Það verður að vera samstaða um borð .
Ef það komu leiðindapúkar voru þeir flæmdir í burtu .
Þeir voru kallaðir lúnningaberar sem kjöftuðu um það sem átti ekki að fara út fyrir skipið .
Menn vilja ekki láta allt fréttast , " segir Magnús og rifjar upp skemmtilega sögu .
Henti besta hluta humarsins Eitt skiptið var hann sjókokkur .
Kom þá til hans skipverji og bað hann um að elda fyrir sig humar .
Hafði sá heyrt að humar þætti mikið lostæti erlendis .
Magnús hlýddi manninum og eldaði humarinn .
Vildi maðurinn þá aðeins éta úr klónum en henti stærsta hlutanum af humrinum .
" Nú vill fólkið einmitt helst það sem maðurinn henti , " segir Magnús og hlær .
Hann segir aðbúnað sjómanna hafa tekið stakkaskiptum .
" Ég man eitt dæmi frá því ég var á síldarbátnum Bjarnarey frá Hafnarfirði .
Þar urðu menn að klæða segldúk yfir kojurnar .
Dallurinn lak svo mikið þegar það var ágjöf og vesen .
Þetta var eldgamalt fley .
Þú sérð það á togurunum núna að þeir þurfa ekki að beygja sig eftir einum einasta fiski .
Áður þurfti að beygja sig eftir þessu öllu saman .
Það var misjafnt hversu lengi menn héldu út , " segir Magnús Jónsson .
Hann segist nú þurfa að kíkja út í hesthús .
Kveður svo með þéttu handtaki .
