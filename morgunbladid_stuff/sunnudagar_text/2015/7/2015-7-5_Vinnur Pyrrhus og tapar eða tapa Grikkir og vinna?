Enginn veit á þessu augnabliki hvort gríska þjóðin muni segja já eða nei í þjóðaratkvæði sínu á sunnudag .
Bót á lýðræði Stundum er látið eins og almennar atkvæðagreiðslur af þessu tagi séu ómæld blessun fyrir þegnana og án fjölda þeirra sé naumast hægt að tala um að þjóð búi við raunverulegt lýðræði .
Fulltrúalýðræðið sé hins vegar útbíað í annmörkum og undirmálum .
Þessar lýðræðiskenningar eru hæpnar .
Fulltrúalýðræðið er ekki fullkomið .
Best væri auðvitað ef grunneiningin , einstaklingurinn og þeir sem allra nánastir eru honum fengju mestu ráðið um það sem að þeim snýr .
Sá draumur er ekki fjarlægur .
Þvert á móti þá er fyrir löngu orðið ljóst að hann og veruleikinn munu héðan af aldrei ná saman .
Baráttan fyrir frelsi einstaklingsins er fyrir löngu komin í bullandi vörn .
Engin von er um snögg upphlaup til að skora í hitt markið .
Keppikefli einstaklingsins í þjóðfélaginu er aðeins það að tryggja með varnarleik sínum að sem fæst mörk séu skoruð gegn honum í hverjum hálfleik .
Sveitarfélagið ákveður hversu langt skuli vera á milli þíns húss og nágrannans og hversu hátt limgerðið eða girðingin megi vera .
Ekki þið nágrannarnir , þótt þið séuð algjörlega sammála .
Þið skuluð bara þakka fyrir að það sé þó sveitarfélagið sem fer með valdið .
En það er líka að verða liðin tíð .
Sífellt fleiri lög eru sett og sum þeirra koma sem tilskipanir , sem enginn les , frá Brussel og þær eru samþykktar sem lög frá Alþingi .
Hvers konar viðundur eru það til að mynda sem samþykkja sem lög tilskipanir sem fela það í sér að framleiðendur hér á landi sem nota rafmagn úr Þjórsá séu samkvæmt lögunum að nýta annars vegar kjarnorku en hins vegar kol , nema þeir kaupi sér vottorð um annað ? ! ! ! ! Einhverjir halda í vonleysi sínu að komi menn á kerfi þjóðaratkvæðis þá fái þjóðin gripið inn í óheillaþróunina af þessu tagi .
Það hefur vissulega sýnt sig að þjóðaratkvæði getur verið öryggisventill , eins og í Icesave .
En hótun um það má auðvitað misnota , eins og því miður gerðist í tilviki afturkræfra fjölmiðlalaga , eins og flestir hafa fyrir löngu áttað sig á .
En reynslan sýnir að fjölgun þjóðaratkvæðagreiðslna verður fljótt til þess að menn missa áhugann .
Ekki gallalausar Þess utan eru þjóðaratkvæði vandmeðfarin .
Sé raunin sú , eins og t.d. í Grikklandi , að hægt sé að kalla þjóð til atkvæðagreiðslu með fárra daga fyrirvara blasa gallar fyrirbærisins við og sjálfsagt eru leyndir gallar enn þá fleiri .
Við , sem erum almenningur , getum ekki annað en viðurkennt að við rokkum til og fljótum með þeim bylgjum sem rísa og hníga um þjóðfélagið nánast vikulega .
Sjálfsagt hefur mikill meirihluti þjóðarinnar trúað á sekt þeirra sem fyrstir voru settir í gæsluvarðhald í svokölluðu Geirfinnsmáli .
Og jafnstór hópur verið sannfærður um sekt seinni hópsins sem handtekinn var .
Augljóst er hvernig farið hefði ef atkvæði okkar , almennings , hefði fengið að ráða niðurstöðu .
Við , almenningur , erum samt engir bjánar sem hópur .
En við stöndum ekki endilega vel að vígi við að móta okkur skoðun og sjá í gegnum áróður , skipulagðan eða sjálfsprottinn .
Kinka bullukolli Sumum finnst mikið til um það , þegar fyrirferðarmestu yfirborðsgutlararnir í bloggheimum láta eins og þeir séu handhafar sannleika og réttlætis á hverjum tíma .
Furðu margir elta og gelta með , þótt fullyrðingar og stórudómar liðinna ára séu flestir að engu orðnir og einvörðungu vitnisburður um dómgreindarlaust hjal .
Hver kannast ekki við þegar sagt er með velþóknun : " Bloggheimar loga ! " Þegar betur er að gáð hafa nokkrir " ofurbloggarar " æst sig , iðulega undir forystu þeirra sem glenna sig eins og væru þeir óskeikult yfirvald , ásamt þeim sem " virkastir eru í athugsemdum " .
En samt hefur ekkert gerst annað en að sjálfsupphafinn hópur hefur gengið af göflunum eins og vant er .
En auðvitað er ekki loku fyrir það skotið að gauragangurinn hafi einhver áhrif um stund .
Dæmin sýna að vissulega er hægt að velta til almenningsáliti svo vitleysan skáki vitinu um stund .
Oftast stendur þó sú staða stutt við , fáeina daga , en stundum þó í allmargar vikur .
Jafnvel getur viðtal í fjölmiðlum , sem gagnrýnislaust er hampað , náð slíkum árangri , svo ekki sé talað um vel skipulagða herferð , sem fjármögnuð er af huldumönnum , sem ríkra hagsmuna hafa að gæta , eins og kunn dæmi eru um .
Þeir sem betur vilja og betur vita veigra sér skiljanlega við að tala máli skynseminnar , svo ekki sé talað um laskaðan sannleikann .
Þeir vita að með því að andæfa ruglinu kalla þeir yfir sig svívirðingar og óþverra af áður óþekktu tagi .
En þó eru alltaf nokkrir sem sýna kjark og þor og njóta virðingar fyrir .
Áhrif gauragangsins rjátlast auðvitað af okkur almenningi smám saman .
En vissulega væri ekki gott ef afgerandi atkvæðagreiðsla færi fram á meðan vitleysan siglir enn byr .
En stundum eru þeir hættulegastir sem ekki er hægt að afgreiða sem óvita , offara eða almenna æsingamenn .
Icesave-herferðin er sorglegt en sögulegt dæmi um það .
Á margt annað er að líta En margt annað kemur til .
Til að mynda er það stórmál varðandi þjóðaratkvæði hver ræður spurningunni .
Stundum er svigrúm til misnotkunar lítið , en ekki alltaf .
Frægasta spurning allra leiðandi spurninga er sennilega þessi : Ertu hættur að berja konuna þína ? Já eða nei .
Já þýðir að " þú " hafir barið konuna þína en sért nú hættur því .
En nei þýðir að þú hafir ekki enn hætt þeim óþokkaskap að berja konuna þína .
Skoðanakannanir lúta áþekkum lögmálum að þessu leyti og allsherjaratkvæðagreiðslur , en afleiðingarnar eru gjörólíkar .
Alkunna er , að það telst til algjörra undantekninga að ákafamenn um að troða Íslandi í ESB fái meirihlutastuðning í könnun þegar spurt er beint um efnið .
Þeir , sem una slíkum staðreyndum illa og hafa ekki nægilega stífa siðferðisfjöður í höfðinu , láta stundum freistast .
Þeir fá þá spurt spurningar sem er í raun 3 eða 4 spurningar undir hatti einnar .
" Viltu sækja um aðild að Evrópusambandinu , hefja samningaviðræður við það og bera svo árangur viðræðna upp í þjóðaratkvæði ? " Vitað er að menn eru á móti því að ganga í ESB .
En það er aðeins snúið að vera á móti samningaviðræðum um eitthvað .
Og hvar finnast menn sem eru ekki hlynntir því að árangri sé náð ? Og meirihluti fólks er fremur hliðhollur þjóðaratkvæðagreiðslum .
Þannig er þrem atriðum , sem eru í eðli sínu jákvæð , bætt við efnisspurninguna , sem kallar á nei , til að stuðla að jákvæðara svari .
Úrslitin úr könnunum af þessu tagi eru svo kynnt sem svar við spurningu um hvort menn vilji ganga í ESB .
Þau koma fram í fyrirsögnunum , útdrættinum og millifyrirsögnunum .
Einhvers staðar í textanum er spurningin svo birt í heild .
Menn eru jú svo gagnsæir og heiðarlegir .
Spurt um annað Síðustu tvö árin eru áköfustu ESB-sinnar nánast hættir að spyrja beint um vilja til aðildar að ESB .
Þeir spyrja hvort menn styðji það að " ljúka samningaviðræðum " við ESB .
Það þarf staðfestu til að svara slíkri spurningu neitandi .
Það er beinlínis innbyggt í fólk að vilja ljúka verkum , þar með talið að ljúka viðræðum .
Sumir , sem svara slíkri spurningu játandi , hefðu sennilega viljað að þessum sýndarviðræðum hefði lokið á fyrsta degi .
Og samanburður á könnunum sýnir að allstór hluti þeirra sem gjalda já við slíkri spurningu er alfarið á móti því að ganga nokkru sinni í ESB .
En annað er verra .
Beinlínis er verið að blekkja svarendur með ómerkilegum hætti og gegn betri vitund .
Það var aldrei stofnað til neinna samningaviðræðna .
Evrópusambandið er algjörlega ærlegt og heiðarlegt í því sambandi , öfugt við stjórnmálamenn og " samningamenn " Íslands .
ESB segir að engar samningaviðræður fari fram .
Einvörðungu aðlögunarviðræður .
Þar er farið yfir hvaða reglur ESB eru þegar orðnar að reglum umsóknarlands og hversu margir mánuðir séu þar til að það sem út af stendur í hverjum kafla verði löggilt .
Og ESB gengur lengra .
Það beinlínis biður umsóknarríki um að halda ekki þeim ósannindum að sinni þjóð að eitthvað sé umsemjanlegt .
Raunverulegar samningaviðræður hafi vissulega farið fram fyrir áratugum , áður en ófrávíkjanlegt varð að þær þjóðir sem sækja um aðild skuli undanbragðalaust taka upp allar reglur sem þar gilda .
Jafnvel hörðustu andstæðingar ESB geta ekki annað en viðurkennt að þetta sé sanngjarn rammi .
Grikkir spurðir stórt Grikkir eru spurðir um það um þessa helgi hvort þeir vilji samþykkja eða hafna tilboðum " kröfuhafanna " .
Þjóðin fékk tæpa viku til að kynna sér þær kröfur .
Það er óneitanlega mjög ósanngjarnt að kasta pakkanum í þessari mynd í fang þjóðarinnar .
En verður ekki að líta á það sem örþrifaráð og neyðarrétt ? Það hljómar vel að láta þjóðina hafa síðasta orðið á ögurstund .
En henni eru búin óbærileg skilyrði til þess að taka af skarið .
Öll forysta ESB ríkjanna lætur nú hræðsluáróðurinn dynja á Grikkjum .
Um leið og atkvæðagreiðslan var ákveðin tilkynnti Seðlabanki evrunnar , sem er hinn raunverulegi seðlabanki Grikklands , að lausafjáraðstoð við landið yrði skorin niður við trog .
Þetta er bankinn sem stjórnar myntinni , sem er þjóðarmynt Grikkja ! Seðlabanki getur tryggt sinni þjóð endalaust lausafé í heimamynt hennar , kjósi hann að gera það .
Séu ekki efnahagslegar forsendur fyrir slíkri ákvörðun gætu afleiðingarnar orðið alvarlegar og meðal annars sýnt sig í verðgildi myntarinnar og haft vond áhrif á trúverðugleika út á við .
En óvenjulegar aðstæður gætu réttlætt slíkar aðgerðir og sjálfstæð þjóð með eigin mynt á þennan kost .
Seðlabanki evrunnar hefur á örlagastund sannað að hann telur sig ekki bera þjóðbankaskyldur gagnvart Grikkjum .
Hann bregst þeim af yfirlögðu ráði .
Það er áhættulaust fyrir stjórnendur hans .
Þeir sitja í skjóli annarra og öflugri aðila .
Seðlabanki evrunnar er nú banki " kröfuhafanna " .
( Eins og Seðlabanki Íslands reyndist í aðdraganda Icesave .
) Því kröfuhafarnir , sem talað er um , eru nú hin evruríkin .
Þau hafa fyrir löngu tryggt að spekúlantar bankaheimsins í stærstu löndum evrunnar hafa fengið allt sitt .
Þess vegna myndi raunverulegt fall Grikkja hafa veruleg áhrif á fjárhag evruríkjanna , jafnt stórra sem smárra .
Þannig hefur verið nefnt t.d. að Finnland gæti tapað nærri 600 milljörðum króna ( jafnvirði þeirra í evrum ) .
Tölurnar sem kæmu í hlut ríkja eins og Þýskalands eru svimandi háar , en það myndi þó rísa auðveldlega undir því .
Öðru máli gegnir um sum smærri ríki evrunnar , eins og t.d. Finnland .
Hvar á að setja X ? Allt er óljóst um úrslitin í þjóðaratkvæðinu .
Við , íslenskur almenningur sem um þessar mundir er staddur í landi hins eilífa dags , vitum líklega álíka mikið um " síðustu tillögur kröfuhafa " og almenningur í Grikklandi .
Við erum þó sennilega í betri aðstöðu en þeir , því hræðsluáróðurinn og hótanirnar um efnahagslegt svartnætti dynja ekki á okkur .
En hvernig sem við klórum okkur í kollinum velkjumst við áfram í vafa um það , hvort rétt sé að segja já eða nei í þessum kosningum .
En ef hart er á okkur gengið um svar .
þykjumst við þó helst hallast að því , að verði svar almennings " já " muni furstar Evrópu samstundis fullyrða að spurningin hafi ekki snúist um evru eða drökmu , eins og þeir segja núna .
Hún hafi allan tímann verið um tilboðið , sem talið var að horfið hefði af borðinu .
Eftir að fyrstu tölur birtust hafi það óvænt fundist aftur á miðju borðinu , falið undir gagnsæju plasti .
Af því tilboði sé gríska ríkisstjórnin nú bundin á höndum og fótum samkvæmt ákvörðun sinnar eigin þjóðar .
Verði svar almennings " nei " er auðvitað fjarri því að allur vandi sé leystur .
Furstar ESB munu fá fýlukast og setja upp snúð , allir sem einn og leitast við að gera óþekktaröngum lífið leitt um hríð , öðrum til varnaðar .
En þeir munu þó ekki þora að missa Grikki út úr evrunni .
Samkvæmt sáttmálum ESB er þjóðum óheimilt að flýja út af evrusvæðinu , þótt þær vilji .
Það væri hættulegt fordæmi kæmist einhver þjóð upp með að bjarga sér á flótta .
Þá hefur það gerst í millitíðinni , að Alþjóðagjaldeyrissjóðurinn missti út úr sér að gamla berjapressan , sem notuð er til að kreista síðustu dropana út úr Grikkjum , hafi verið stillt á ofurherslu og þess vegna fylgi allt gruggið af Grikkjum með safanum út í keröld kröfuhafanna .
Óhjákvæmilegt sé því , vegna hagsmuna kröfuhafanna , að slaka á klónni gagnvart Grikkjum .
Þetta óvænta og óvenjulega sannleiksslys AGS hefur orðið til þess að margir telja nú lífsnauðsynlegt fyrir Grikki að segja nei í þessari skrítnu atkvæðagreiðslu .
Því þótt ekki sé víst , að neiið muni gagnast þeim mjög mikið , þá sé alveg öruggt að uppgjafar-jáið verði þeim sem óafturkræfur örlagadómur .
En hvernig sem úrslitin verða á sunnudag er hér viðbótarspurning : Væri ekki sanngjarnt að efna til þjóðaratkvæðis í stórríkjum evrunnar og spyrja þar , og biðja um já eða nei , hvort þær þjóðir séu hættar að berja Grikki .
Spurningin er jú einföld .
Gætu menn ekki haft gott af því að fást við hana ? 