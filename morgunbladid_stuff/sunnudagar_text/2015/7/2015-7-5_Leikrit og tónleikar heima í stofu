Aðalheiður Atladóttir , arkitekt hjá A2F arkitektum , svarar spurningum um eftirlæti fjölskyldunnar þessa vikuna en fyrirtæki hennar og eiginmannsins er m.a. ábyrgt fyrir hönnun verðlaunabyggingarinnar FMos .
Fjölskyldumeðlimirnir eru : Aðalheiður Atladóttir , Falk Krüger , Hrönn tíu ára , Hanna átta ára og Freyja þriggja ára .
Þátturinn sem allir geta horft á ? Af þáttum í íslensku sjónvarpi eru Hraðfréttir og Drekasvæðið vinsælir , sérstaklega hjá eldri börnunum .
En við horfum líka mikið á þýskt efni á netinu .
Á þýsku ríkissjónvarpsstöðvunum er úr mörgu vönduðu efni að velja , t.d. fjölskylduþátturinn Rennschwein Rudi Rüssel .
Hann fjallar um litríka samsetta fjölskyldu og gæludýrið þeirra , svínið Rudi .
Öðruvísi og skemmtilegur þáttur þar sem allar kynslóðir koma fyrir og er því eitthvað fyrir alla .
Svo eru endalaust margir fræðslu- og skemmtiþættir fyrir börn sem foreldrunum finnst líka skemmtilegir , t.d. Löwenzahn , Die Sendung mit der Maus o.fl. Maturinn sem er í uppáhaldi hjá öllum ? Það eru ekki margir réttir sem allir fjölskyldumeðlimir fíla , en heimagerð pítsa slær alltaf í gegn .
Þá útbúum við alltaf eina fyrir börnin og svo eina fyrir fullorðna .
Ég fæ mikla aðstoð frá yngstu dótturinni sem er þriggja ára , en hún vill helst sjá um allt .
Sem betur fer borða börnin fisk og því eru einfaldir fiskréttir oft eldaðir , t.d. bakaður silungur með möndluflögum og mangó-chutney – einfalt og mjög gott .
Skemmtilegast að gera saman ? Að stinga af úr bænum og eyða saman helginni í sumarbústaðnum .
Þar spilum við , förum í pottinn , borðum góðan mat , hvílum okkur og njótum þess að vera í sveitinni .
Við fáum stundum góða gesti og þá er mikið fjör .
Borðið þið morgunmat saman ? Já , við borðum nánast alltaf morgunmat saman .
Hann er frekar einfaldur á virkum dögum , við borðum oftast múslí eða hafragraut með ávöxtum , en um helgar njótum við þess að hafa meiri tíma .
Þá verður úr hálfgerður dögurður , Þjóðverjinn á heimilinu sér um eggin , sýður þau eða útbýr ommelettu .
Ég útbý góðan hristing , bleikan , grænan eða gulan , og svo er eitthvert brauðmeti með og auðvitað gott kaffi , sem er ómissandi .
Hvað gerið þið saman heima ykkur til dægrastyttingar ? Við spilum nokkuð mikið saman , allt frá einföldustu spilunum eins og ólsen ólsen og lúdó , en svo er spilið Actionary er mjög vinsælt þessa dagana .
Stelpurnar okkar taka stundum upp á því að vera með leikrit eða tónleika með undirleik fyrir fullorðna fólkið og það er betra en nokkurt sjónvarpsefni .
