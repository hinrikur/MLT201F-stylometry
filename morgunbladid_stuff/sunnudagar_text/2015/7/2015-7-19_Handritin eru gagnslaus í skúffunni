Ungleikur er árlegur viðburður þar sem ungum og upprennandi leikskáldum , leikstjórum og leikurum gefst kostur á að láta ljós sitt skína , en söfnun handrita er nú í fullum gangi .
" Ég hvet öll ung leikskáld , sem luma á leynilegum handritum einhvers staðar ofan í skúffu , til að draga þau fram og senda þau til okkar .
Handritin gera ekkert gagn í skúffunni , " segir Stefán Ingvar Vigfússon , stofnandi og einn helsti skipuleggjandi Ungleiks .
Hann segir hugmyndina hafa komið til þar sem hann var á ferðalagi í Austurríki fyrir nokkrum árum , þar sem hann sat á sínu fyrsta handriti .
" Mig langaði að setja það upp í Borgarleikhúsinu , en átti ekki kost á því .
Mér datt í hug að fleiri væru í sömu sporum og ég , áhugaleikskáld og -leikstjórar í svipuðum hugleiðingum , og að með því að snúa saman bökum og gera úr þessu opinn viðburð gætum við sett verk okkar á fjalirnar .
" Leikskáld geta sent handrit sín til dómnefndar , og eiga þau þá möguleika á að verða sett upp á sviði , en skáldin ráða sjálf hvort þau taka að sér leikstjórn verkanna .
Þá stendur Ungleikur fyrir leiklistarnámskeiðum , en leikarar verkanna eru valdir úr röðum þátttakenda þeirra námskeiða .
Guðmundur Felixson er listrænn stjórnandi Ungleiks í ár og er auk þess einn þeirra dómara , sem ákveða hvaða verk skuli sett upp .
Handrit skulu vera á bilinu 7-15 blaðsíður að lengd og berast í gegnum póstfangið ungleikur@gmail.com eigi síðar en 10. ágúst næstkomandi .
