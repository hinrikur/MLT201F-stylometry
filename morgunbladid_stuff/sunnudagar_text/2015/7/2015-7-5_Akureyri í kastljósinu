Í kjölfar þess að einn virtasti ferðavefur heims , Lonely Planet , valdi Akureyri sem einn besta áfangastað Evrópu í ár hafa fjölmiðlar ytra veitt kaupstaðnum fyrir norðan þó nokkra athygli .
Þannig birtist á dögunum viðtal við bæjarstjórann á Akureyri , Eirík Björn Björgvinsson , í Huffington Post þar sem hann sat fyrir svörum um ýmislegt er tengist Akureyri .
Blaðamaður Huffington Post hefur sjálfur ferðast til Akureyrar og segir erlenda ferðamenn ekki vera nægilega meðvitaða um ágæti Akureyrar heldur séu of fastheldnir á að halda sig við Reykjavík .
Akureyri sé engu síðri .
Í viðtalinu við vefmiðilinn er Eiríkur Björn meðal annars spurður út í hvernig eigi að bera fram " Akureyri " og bæjarstjórinn svarar að fyrir enskumælandi fólk sé best að setja kaupstaðarheitið saman svona : " Accu-ray-ri " .
Hins vegar þurfi enginn að hafa áhyggjur af því sem ferðast til Íslands að kunna ekki tungumálið þar sem hérlendis tali nær allir ensku og margir þar að auki skandinavísk tungumál , þýsku og frönsku .
Hann fræðir lesendur um veðurfarið fyrir norðan , hvernig sé best að komast þangað , hátíðir svo sem verslunarmannahelgina og helstu kennileiti bæjarins sem og það áhugaverðasta sem skoða má í næsta nágrenni Akureyrar .
Bæjarstjórinn ráðleggur ferðamönnum að dvelja í það minnsta 4-5 daga á staðnum til að fá sem mest út úr ferðinni .
Að lokum var Eiríkur Björn spurður út í hvaða gersemar ferðamenn gleymi stundum að skoða sem ættu síður að gleymast og nefndi bæjarstjórinn þá sundlaugarnar og bergmyndanirnar við Krossanesborgir .
