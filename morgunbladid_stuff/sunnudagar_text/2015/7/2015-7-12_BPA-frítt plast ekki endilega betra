Ekki er ýkja langt síðan bisfenól A , eða BPA , komst í hámæli , en efnið var notað í margar plastvörur .
Rannsóknir vegna mögulegrar skaðsemi efnisins hófust árið 2008 og tveimur árum seinna birti bandaríska matvæla- og lyfjaeftirlitið FDA skýrslu þar sem fram kom að BPA gæti hugsanlega valdið fóstrum , nýburum og börnum skaða , en efnið getur líkt eftir virkni hormóna í mannslíkamanum .
Seinna komu fram niðurstöður þess efnis að BPA væri skaðlaust í þeim lágu skömmtum sem við verðum fyrir en rannsóknum er ólokið .
Í framhaldi af þessu komu á markað plastvörur úr BPA-fríu plasti .
Til dæmis eiga allir pelar í löndum Evrópusambandsins að vera úr BPA-fríu plasti .
Nú eru hins vegar efasemdir komnar upp um nýja plastið og segja efasemdarmenn það lítið hafa verið rannsakað .
Þetta er að stórum hluta til vegna þess að upplýsingar um skaðleg áhrif nýrra efna sem verið er að setja á markað fær FDA fyrst og fremst frá framleiðandanum sjálfum .
Augljósir vankantar eru á því fyrirkomulagi .
Háum fjárhæðum er varið árlega í rannsóknir á BPA en mjög fáar rannsóknir eru unnar á þeim efnum sem tekið hafa við af BPA .
Ljóst er að ekki eru öll kurl komin til grafar í þessu máli og ekki liggur í augum uppi hvers konar ílát er réttast að velja .
Stungið hefur verið upp á því að gamaldags glerílát séu hugsanlega öruggust en skal það hér ósagt látið .
