Hvernig kom hljómsveitin Mammút saman ? Við vorum svona stelputríó til að byrja með og kölluðum okkur þá ROK , en urðum fljótlega Mammút út frá því .
Við vorum þrettán ára og allar saman í skóla þegar við byrjuðum .
Síðan vissum við af Arnari og Andra sem voru hálfgert strákadúó og við sameinuðumst í þessa fimm manna hljómsveit .
Þeir vissu af okkur og við vissum af þeim og það var ekki mikið skapandi að eiga sér stað í Laugardalnum á þessum tíma , þannig að þetta lá einhvern veginn beinast við .
Hvernig völduð þið nafnið Mammút ? Mamma valdi það eiginlega .
Okkur var eiginlega alveg sama , ég bar þetta undir hljómsveitina og einhvern veginn festist það .
Hvernig myndirðu lýsa tónlistinni ykkar ? Þetta er tilviljunarkennd samsuða af okkur fimm .
Við höfum aldrei rætt hvernig tónlist við viljum spila .
Stundum er skrýtið hvað við eigum erfitt með að slíta okkur hvert frá öðru , við erum eins og ein stór flétta að því leyti .
Við erum bara búin að alast upp við að spila hvert með öðru og maður kann einhvern veginn ekkert annað en að vera í Mammút .
Þetta er eins og fjölskylda .
Ég hefði ekki sagt þegar ég var þrettán ára að ég myndi vera í tólf ár í þessari hljómsveit .
Hvað er á döfinni hjá ykkur ? Við spilum í druslugöngunni á laugardaginn .
Síðan erum við á fullu að undirbúa nýja plötu , sem kemur næsta vor .
Svo ætlum við að túra mikið í haust .
Er málstaður druslugöngunnar ykkur sérstaklega hugfólginn ? Já , algjörlega .
Þetta er mjög áríðandi málefni og algjör sprengja sem er í gangi .
Allar þessar ólíku hreyfingar eins og á Beauty Tips-síðunni , druslugangan , " free the nipple " og allt þetta .
Þessi kynslóð er rosalega óhrædd og hugrökk , ég man ekki eftir svona berskjölduðum og beinskeyttum umræðum um þessi mál þegar ég var yngri .
