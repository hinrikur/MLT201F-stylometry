Af einhverjum ástæðum finna ergilegir yfirborðsgutlarar stundum að því þegar skriffinnar eða viðmælendur vitna í ömmu sína .
Látið er eins og það sé einhvers konar vemmilegur kækur eða tilgerð .
Amman frá Delfí Það var vissulega algengt , einkum áður fyrr , að mönnum yrði fyrst hugsað til ömmu litu þeir yfir farinn veg .
Þeim , sem ekki höfðu hafið sig upp í hæðir , þótti slíkar tilvitnanir heimilislegar .
En hvers vegna var fremur horft til ömmunnar en afans ? Þegar öldin var önnur var amman líklega tiltækari ungviðinu en afinn eða faðirinn .
Foreldrarnir þurftu að hafa sig alla við til að tryggja viðurværi í þröngri tilveru .
Og þegar hagur vænkaðist gerðu nýjar kröfur það enn hraðar .
Ömmur tóku einnig til hendinni heimavið og ekki voru endilega gerðar sömu púlskröfurnar til þeirra .
Og oftast lifðu þær afana .
Þeir , sem ergjast yfir því að stórskáld eða stjórnmálamenn vitni yfir sig í ömmur sínar , geta huggað sig við að brátt fer því að linna .
Umgjörðin sem gerði ömmur að uppsprettu fróðleiks og vísdóms er að trosna .
Framfarirnar hafa séð til þess .
Kannski er það tímanna tákn um jöfnuð kynjanna að bilið í lífaldri karla og kvenna fer minnkandi .
Börn geta ekki gengið að ömmunum vísum heima frekar en körlum nú orðið .
En annað skiptir þó meira máli .
Barnabörnin hafa takmarkaðan tíma fyrir ömmur og afa nema helst sín allra fyrstu ár .
Þá eru þau ekki farin að leggja á minnið lífsspekina sem síðar mætti vitna til .
Þegar að börn þroskast fá þau pláss á prýðilega reknum leikskóla hjá velmenntuðum kennurum .
Þau koma , eins og foreldrar þeirra , þreytt heim eftir langan dag .
Saman eyða þessar tvær kynslóðir svo fáeinum klukkutímum í lokaannir í dagsins .
Amma og afi koma lítt við sögu .
Þau hafa einnig við margt að fást , þótt starfsdegi kunni að vera lokið .
Golf , skíði , sýningar , félagsstörf , fótbolti í sjónvarpi eða saumaklúbbur .
Þegar ungviðið er vaxið upp úr leikskólaaldrinum tekur við tími sem er annar en var .
Barnungt fólk hverfur á vit tækninnar .
Það hefur sífellt minni þörf fyrir að umgangast fólk í sínu næsta nágrenni .
Það fer á netið fremur en að fletta upp í fólki .
Hver hefur ekki verið í ágætu fjölskylduboði þar sem systkinabörnin eða þremenningarnir sitja saman í sófanum og hver og einn er niðursokkinn í samtöl við einhvern , sem er ekki þar eða í leik af einhverju tagi , án þátttöku nokkurs á staðnum .
Og enginn kynnist neinum nema að þeir rekist rafrænt á síðar .
Því ekki þetta ? Sennilega er ástæðulaust að hafa miklar áhyggjur út af þessu .
En þeir sem hafa það þó , halda því fram að hlutur foreldra og skóla í uppeldi barna fari hratt minnkandi ( svo ekki sé minnst á ömmur og afa ) .
Stækkandi hluti uppeldisins komi úr uppsprettum netsins , sem foreldrarnir hafi litla möguleika til að hafa áhrif á , enda vita þeir lítið um hvað fer fram á þeim óravíddum .
Breytir engu þótt þeir séu vel að sér í tölvum .
Þeir eru þar í annarri vídd en börnin .
En þeir sem eru hittnastir á björtu hliðina gætu sagt sem svo : Varðandi stórspekina frá ömmunum sem einhverjir óttast að týnist , þá er það fjarri öllu lagi .
Nú kemur hún til afkvæmanna með " sms " eða " skype " og það má allt festa samstundis til allrar framtíðar .
Tilvitnunum í ömmu og jafnvel afa mun því fara fjölgandi svo varla verður þverfótað fyrir þeim .
Það er nú svo .
Großmutter En nýjasta tilvitnunin í ömmu sem fræg varð kom frá sjálfum fjármálaráðherra Þýskalands , Wolfgang Schäuble , í viðtali við vikuritið Spiegel .
Tímaritið vildi vita hvort ekki hefði mátt fara mildari höndum um Grikki .
Schäuble svaraði því til að amma hans hefði sagt að ofdekur væri undanfari ábyrgðarleysis og lausungar .
Ráðherrann bætti því við að ákveðin tegund örlætis gæti undra fljótt haft allt önnur áhrif en að var stefnt .
Ekki má þó kenna ömmu Schäuble fjármálaráðherra um meint fantabrögð við Grikki .
Enda má skoða orð hennar sem áfellisdóm yfir helstu leiðtogum evruríkjanna fyrir að láta " kröfuhafa " halda í áratug að viðskipti við Grikki væru jafn örugg og viðskipti við Þýskaland , þar sem myntin væri söm og seðlabankinn einn og hinn sami .
Því þótt látið sé nú eins og Grikkir hafi einir skákað í þessu skjóli , þá gerðu það fleiri .
Nægir að nefna Írland , Spán , Portúgal , Kýpur og eftir atvikum Ítalíu .
Nú er deilt um það hvað Grikklandsfárið hafi sannað eða sýnt .
Um eitt geta menn þó ekki deilt í því sambandi .
Grikklandsmálið sýndi hið rétta andlit evrunnar og ESB .
Það andlit hafa nú allir séð nema þeir ESB-blindingjar sem verst eru staddir .
Blikkandi ljós En kannski er tímabært að beina augum að öðrum og stærri hættumerkjum sem nú blikka á himni .
Nokkuð er liðið frá því að Idi Amin , forseti Úganda , var eftirlæti fréttamanna , þótt því fylgdi hvorki aðdáun né virðing .
Uppátæki hans og undarlegheit , í bland við dýrslega grimmd , tryggði honum kastljós um skeið .
Hann hvarf að lokum í skjól í Saudi Arabíu og þurfti aldrei að gjalda verka sinna .
Þar dó hann .
Mannréttindabrot hans , kúgun , spilling og lausbeislaðar morðsveitir ( 100.000-300.000 drepnir ) skyggðu á mörg minni mál , þótt sérkennileg væru .
Úganda stríddi við háa verðbólgu .
Forsetinn ákvað að bregðast snarlega við því .
Sendi hann herinn á stúfana og undir byssukjöftum voru verslunareigendur og rekstrarmenn neyddir til að lækka verð á vörum og þjónustu um tugi prósenta þá þegar .
Verðbólgan lækkaði mjög í næstu mælingu .
En það gilti um þessa aðgerð eins og sagt var um sjúklinginn .
Aðgerðin heppnaðist en sjúklingurinn dó .
Fyrirtæki í Úganda fóru unnvörpum á höfuðið í kjölfar " efnahagsaðgerðar " forsetans .
Aðferðir Amins í efnahagsmálum hafa ekki verið brúkaðar í neinum mæli síðar , nema þá helst í Venesúela .
En óneitanlega virðast ýmsir enn trúaðir á að beita megi handaflsaðgerðum þegar veikleikamerki birtast í viðskiptalífi .
Dæmi eru kunn , bæði nær og fjær , um að öflugir aðilar freistast til þess , að hafa jákvæð áhrif á verð hluta sinna þegar á móti blæs .
Hver og ein aðgerð af því tagi er ekki endilega utan við mörk þess sem lög leyfa .
En þegar hefur verið lagst í slíkan leiðangur , jafnvel í góðri trú , er ekki auðvelt að snúa aftur .
Auðveldara er að seilast sífellt lengra , þó ekki væri til annars en að bjarga því sem brúkað var í aðgerðir .
Menn sannfæra sig um að verðmæti séu vanmetin .
Það getur vel verið rétt .
Dæmi eru um að vísvitandi sé grafið undan bréfum eða öðrum verðmætum , t.d. með því að sá efasemdum , eða tala þau niður .
Við því þarf að bregðast .
Mótaðilinn reynir að svara fyrir sig og tala sín verðmæti upp á markaði , sannfærður um að mótbyrinn sé óeðlilegur og muni ganga niður .
Þegar öll sund virðast vera að lokast er gripið til alvarlegri aðgerða , sem varða jafnvel við lög .
Er risinn á brauðfótum ? Kína er langstærsti bitinn sem alþjóðakommúnisminn náði að gleypa .
Á sínum háglanstíma voru Sovétríkin hernaðarlega mun öflugri en Kína var þá og eins nú .
En Kína hefur vaxið mjög að afli .
Sovétríkin voru ekki lögð að velli í hernaði .
Efnahagurinn , þar með talinn fjáraustur í vopnakapphlaup við Bandaríkin , gerði útslagið .
Sovétríkin koðnuðu loks undan sjálfum sér .
Þar hafði aldrei verið reynt að leysa efnahagslífið úr ánauð og halda um leið dauðahaldi í " alræði alþýðunnar " , þ.e. Kommúnistaflokksins .
Gorbatsjev fikraði sig í þá áttina , en sú tilraun hófst ekki fyrr en Sovétríkin voru komin að fótum fram .
Sá mikli leiðtogi Kína , Deng Xiaoping , fór öðru vísi að og náði undraverðum árangri .
Hann mun hafa sagt að ekki breytti öllu hvort kötturinn væri svartur eða hvítur .
Spurningin væri aðeins sú , hvort kötturinn veiddi mýs .
Því er stundum haldið fram að einmitt sú setning sé heimildin sem Deng veitti til að Kína fikraði sig efnahagslega eftir braut kapítalismans en héldi sig að öðru leyti við alræði kommúnismans .
Sú kenning hljómar vel en er sjálfsagt óleyfileg einföldun .
Ákvarðanir Deng Xiaoping leiddu til þess að í 35 ár óx efnahagur hvergi hraðar en í Kína og lífskjör mörg hundruð milljóna manna bötnuðu stórkostlega .
Á valdatíma sínum bar Deng engan þann titil sem vísaði til þess að þar færi maðurinn sem tæki allar þær ákvarðanir sem úrslitum réðu í þessu mikla ríki .
( Stundum er sagt að virðulegasti titill Dengs á þessum tíma hafi verið sá , að hann var forseti Kínverska bridssambandsins .
) Ýmsir hafa átt bágt með að trúa því , að þróunin í Kína fengi staðist til lengdar .
Sambúð efnahagslífs , með furðu mörg einkenni ómengaðs kapítalisma og alræði kommúnistaflokks að öðru leyti , þar með talinni ritskoðun , gæti ekki verið uppskrift að " Ástum samlyndra hjóna " svo titli sé stolið frá Guðbergi .
Og nú nýlega hefur ítrekað komið í ljós hvað þau hjónakornin eru ólík .
Skuldaskil Eftir uppgang efnahagslífsins um skeið var hlutabréfamarkaði komið á í Kína .
Hann hefur vaxið hratt og síðustu árin hafa verðmæti bréfa þar hækkað jafnt og þétt .
Margir óttuðust að ekki væri víst að grundvöllurinn væri örugglega réttilega lagður , enda ekkert raunverulegt bankakerfi á vestræna vísu til staðar í Kína .
Og á vormánuðum þessa árs tóku að birtast vísbendingar um að illa horfði og svo brast skyndilega á mikil lækkun á markaði .
Kommúnistastjórnin sá að mikið var í húfi .
Hún greip inn í með sínum hætti .
Óþarft er að lýsa aðferðunum , enda geta allir sem vilja hæglega kynnt sér þær .
En í sem allra einföldustu máli má orða það svo , að Kommúnistaflokkurinn hafi einfaldlega bannað að hlutabréf lækkuðu næstu 6 mánuði ! Þetta virkaði í bili .
Það gerði Úganda-aðferðin líka .
Hvernig fer ? Fróðlegt var en skrítið að sjá ómengaða braskara á Vesturlöndum varpa öndinni léttar og fagna jafnvel ákaft þegar stjórnvöld í Kína gripu inn í markaðinn með þessum hætti .
Hvernig yrði brugðist við , ef ríkisstjórn í landi yfirvigtarmanna tæki einfaldlega ákvörðun um að draga úr krafti þyngdarafls jarðar um 30% til að minnka almenna mæði ? Yrði hoppað og stappað af kæti og farið svo út að borða í tilefni dagsins ? En það sem gerast kann í Kína verður ekki héðan af bundið við það mikla ríki eitt .
Efnahagsáfall þar er dauðans alvara fyrir stöðuna um allan heim .
Umfang landsins og tenging þess við alþjóðlega fjármálakerfið eru gríðarleg .
Fjármagnsflótti frá Kína er þegar orðinn yfirgengilegur og hefur Seðlabanki Kína orðið að grípa inn í með ótrúlega stórkarlalegum hætti .
Gjaldeyrisvarasjóður risaríkisins er vissulega mjög myndarlegur .
En það eru takmörk .
Alræðisstjórnin í Peking hefur sennilega vald til þess að opna ekki í hálft ár þegar að raunveruleikinn knýr dyra þar .
En höggin þyngjast og hávaðinn eykst .
Og það mun á endanum verða óbærilegt .
Hver skyldi vera forseti Kínveska briddssambandsins núna ? Ætli að það sé ekki álitlegasti kosturinn í stöðunni að tala við hann ? 