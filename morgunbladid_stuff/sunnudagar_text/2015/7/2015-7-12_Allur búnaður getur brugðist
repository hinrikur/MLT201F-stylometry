Helstu framfarir síðustu ára liggja í almennum öryggismálum , fræðslu og búnaði um borð , " segir Jón Arilíus Ingólfsson hjá rannsóknanefnd samgönguslysa , aðspurður hvernig skýra megi mikla fækkun banaslysa á sjó síðastliðna áratugi .
" Þarna kemur svo Slysavarnaskólinn til og þangað þurfa sjómenn að fara á fimm ára fresti til að endurnýja skírteini sitt .
Þar er kennt á allan búnað og fólk fær að reyna sig í björgunartækjum eins og t.d. björgunarbátum .
Menn læra fyrstu hjálp , fara á brunanámskeið , læra að yfirgefa skip og svo framvegis .
Þarna eru allir þættir teknir fyrir .
Þetta sígur inn á kerfið hjá mönnum og þeir gera sér betur grein fyrir hættunum .
" Jón segir ýmsa þætti hafa breyst í gegnum tíðina sem stuðlað hafa að fækkun sjóslysa .
" Starfsreynsla hefur aukist , þótt ég hafi ekki tölfræði fyrir framan mig um það .
Áður fyrr var mikið um að menn væru að skjótast á sjó og mikið af nýliðum , það skapar ákveðna hættu .
Starfstími hefur líka breyst , bæði vegna veiðistýringar og svo eru oft á tíðum tvær áhafnir á skipum , þannig að það er ekki lengur þessi þreyta sem var .
Starfsárið er heldur ekki fullt ár eins og var , þegar veiðar voru ekki kvótasettar .
" Á skipunum sjálfum sé enn fremur gert hættumat á umhverfi og menn almennt farnir að hugsa öðruvísi .
" Fyrstu lög um rannsóknir sjóslysa komu 2001 og síðan þá hefur öðruvísi verið unnið að rannsóknunum .
Þetta eru sjálfstæðar rannsóknir og nú má t.d. ekki nota skýrslur okkar fyrir dómstólum .
Það hefur í för með sér að menn þurfa ekki að verja sig heldur geta sagt okkur allt saman og það var mikið til bóta , sem sést m.a. í því hversu mikið er lesið og skoðað á vefnum okkar .
Þar geta menn lesið um hvað hefur farið úrskeiðis hjá öðrum og athugað svo málin hjá sér sjálfum .
Þetta ( innskot blaðamanns : þ.e. fækkun sjóslysa ) er í rauninni eðlileg þróun miðað við allt sem á undan er gengið .
" Búnaðurinn skoðaður í júlí 2014 Í sjóslysinu sem varð utan Aðalvíkur síðastliðinn þriðjudag , virkaði svokallaður sleppibúnaður ekki sem skyldi en sá búnaður á að losa og sleppa björgunarbátum á sjálfvirkan hátt þegar skip sekkur .
Tveir björgunarbátar , hvor frá sínu fyrirtækinu , voru um borð í fiskibátnum en hvorugur kom upp .
Spurður um eftirlit með öryggisbúnaði báta , segir Jón þá vera skoðaða af viðurkenndum eftirlitsaðilum einu sinni á ári .
" Þá er farið yfir allan bátinn , allt opnað og skoðað .
Síðan er að auki búnaðarskoðun á vegum Samgöngustofu einu sinni á ári .
En allur búnaður getur brugðist , " segir Jón og tekur fram að sleppibúnaðurinn sem um ræðir í bátnum sem fórst hafi seinast verið yfirfarinn í júlí á síðasta ári .
" Nú erum við að senda myndavél niður til að skoða þetta , " bætir Jón við en hann segir mögulegt að búnaðurinn sjálfur hafi virkað en að hann hafi hins vegar flækst í eitthvað og bátarnir þess vegna ekki komið upp .
Þetta þurfi að skoða nánar .
Jón segist aðspurður ekki hafa myndað sér skoðun á því hvort herða þurfi eftirlit með öryggisbúnaði skipa .
" Skoðun einu sinni á ári hefur hingað til verið talin nóg , svipað og með bílana .
Umgengni og umhugsun skipverja um borð skiptir síðan einnig máli , þótt utanaðkomandi aðili komi til einu sinni á ári .
" Áhafnir einstakra skipa og báta sjái t.d. sjálfar um að halda nýliðafræðslu , björgunar- og brunaæfingar , og engin ástæða sé til annars en að ætla að vel sé staðið að því .
