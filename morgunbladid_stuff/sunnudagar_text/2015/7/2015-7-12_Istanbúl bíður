Leigubílstjórinn var ekki lengi að giska á hvert okkur langaði , en miðborgin við torg bláu moskunnar er staðurinn sem flestallir ferðalangar kjósa fyrst .
Við gripum til þess ráðs að meðtaka dýrðina úr fjarlægð fyrsta daginn , og örkuðum úr gamla bænum á kaffihús í nýju borginni , Konak Café á Taksim hæð , þar sem okkur hafði verið bent á að útsýnið væri gott .
Það var vægast sagt rétt , en öll gamla borgin með alla sína turnafjöld , fljótið sem skilur að bæjarhlutana og mörg helstu kennileiti Istanbúl blöstu við okkur þar sem við sátum og sötruðum tyrkneskt kaffi .
Kannski ber að nefna að maturinn var ekki sá besti sem borgin hefur uppá að bjóða , því matarmenninguna skortir ekki í Tyrklandi , en útsýnið bætti það upp og meira til .
Tyrkneska kaffið fór líka misvel í mannskapinn , þótt undirritaður hafi verið hrifinn , en Istanbúl er heimsborg og þar má finna flestalla kaffidrykki , svo lesendur þurfa engu að kvíða .
Byggingarfræðileg minnimáttarkennd Næstu daga færðum við okkur nær herlegheitunum og hvorki minnkaði ánægjan né undrunin .
Bláa moskan fræga , eða Moska soldánsins Ahmed , var það fyrsta sem við skoðuðum .
Ég fann oft til byggingafræðilegrar minnimáttakenndar meðan á þessari heimsókn stóð , sem átti ekki síst við um bláu moskuna .
Kennd þessi er hvað sterkust þegar maður hugsar til þess að Íslendingar bjuggu flestir í torfkofum á sautjándu öld , þegar Tyrkir voru önnum kafnir við að reisa mannvirki eins og þessi , sem eru glæsileikinn uppmálaður .
Það kom líka skemmtilega á óvart að moskan er enn í dag " lifandi " tilbeiðslustaður en um nónbil var okkur gert ljóst að ferðamenn þyrftu að víkja til að rýma fyrir helgihald .
Ekki bara fyrir sagnfræðinörda Ekki versnaði það þegar við gengum í Hagía Sófía , heldur þvert á móti stigmagnaðist glæsileikinn og sögufrægðin .
Hægt væri að telja upp fleiri byggingar sem sögunördar kannast við en nefna ber að maður þarf ekki að vera haldinn sagnfræðiblæti til að njóta heimsóknar til Istanbúl .
Eyðsluklær og flóamarkaðsbraskarar geta fundið sína Mekku á basarnum fræga eða kryddmarkaðnum , sem geta hvor um sig verið skemmtun fyrir heilan dag og meira til .
Þegar kominn er matmálstími eru mörk Asíu og Evrópu heldur ekkert slor , eins og áður sagði , og heimsókn í tyrknesku böðin er upplifun sem fáir ættu að láta framhjá sér fara .
Fyrir mitt leyti sé ég eftir að hafa ekki staldrað við lengur og hlakka ólmur til næstu heimsóknar til einnar vinsælustu borgar Evrópu .
