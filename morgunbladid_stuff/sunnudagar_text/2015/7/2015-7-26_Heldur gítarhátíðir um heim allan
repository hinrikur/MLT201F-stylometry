Guitarama er gítarhátíð þar sem Björn Thoroddsen fær úrvalsgítarleikara hvaðanæva úr heiminum til þess að leika með sér kúnstir sínar fyrir tónlistarunnendur .
Hún verður haldin á Íslandi í fyrsta sinn í október .
Björn , sem hefur verið einn umsvifamesti djasstónlistarmaður landsins í ein þrjátíu ár , hefur gefið út ógrynni platna undir eigin nafni og í samstarfsverkefnum og hlotið fjölda viðurkenninga í gegnum tíðina .
Síðastliðin fimmtán ár hefur það færst í aukana að Björn starfi utan landsteinanna og fyrir fáeinum árum flutti hann út hugmynd sína að Gítarveislu Björns Thor undir nafninu Guitarama , sem hann sér um skipulagningu á og stjórnar .
Hátíðin hefur verið haldin í Winnipeg og Edmonton í Kanada , Denver í Bandaríkjunum og Bergen í Noregi .
Gestir Björns á Reykjavík Guitarama verða Al Di Meola , sem er einn virtasti gítarleikari heims í dag , Robben Ford , Peo Alfonsi og Brynhildur Oddsdóttir .
Byrjaði sem Gítarveisla Bjössa Thor " Þetta byrjaði þannig að þegar ég var búinn að bauka við gítarinn í nokkuð mörg ár fór ég að halda svona litlar uppákomur sem ég kallaði Gítarveislu Bjössa Thor , sem voru alltaf mjög skemmtilegar .
Ég hef verið mikið að spila í útlöndum og það hefur bara færst í aukana frá árinu 2000 .
Ég var þá öðru hvoru að skjóta þessari hugmynd að fólki úti hvort ekki væri gaman að setja upp svona gítarhátíð .
Ég fór að minnast á að ég hef verið með svona litlar uppákomur hérna á Íslandi og hvort það væri ekki upplagt að gera þetta þarna í Kanada .
Einhver sem var bæði réttur maður og þekkti til mín heyrði af þessu og þannig fór þetta af stað .
Þeir voru reiðubúnir að prófa þetta og það seldist upp einn , tveir og þrír .
Það var árið 2000 sem ég fór út til Kanada að spila í sambandi við einhvern Íslendingahitting .
Ég held ég hafi verið í fríðu föruneyti , með forsætisráðherra .
Þar kynntist ég fjölda fólks sem ég hef haldið sambandi við .
Ég fer að fara þangað út og bý mér til eins konar hreiður þarna í Winnipeg og vinn töluvert mikið út frá þessum stað .
Ætli ég sé ekki búinn að gefa út um tíu plötur með mér þarna í Kanada .
" Björn segir málin hafa æxlast á þann veg að hann spili raunar mun meira í Kanada en á Íslandi .
Markaðurinn þar sé stærri , sem hentar honum ágætlega .
" Þetta er ekki beint topp tíu tónlist sem ég hef staðið fyrir .
Bakgrunnur minn er í djassinum .
Það er kannski ekki stór markaður fyrir þetta , svona tónlist án söngs , á Íslandi .
Það segir sig sjálft að það er stærri markaður í stóru landi .
Þetta eru ekki vísindi – eða kannski er þetta það ? Svona virkar þetta ! Hins vegar hefur heilmikið breyst frá því ég byrjaði með þessar uppákomur í Winnipeg .
Það er allt lagt í þetta .
Hátíðin er haldin í stóru leikhúsi og það er alltaf uppselt .
Þetta er líka orðið að árlegri uppákomu .
Það er alltaf erfitt að tala stórt um sjálfan sig " , segir Björn , hógværðin uppmáluð og tregur til að botna setninguna " en þetta er komið á " katalóg " borgarinnar .
" " Þetta byrjar í Kanada , svo fer ég til Denver og held þetta einu sinni þar , sem gekk mjög vel .
Svo hef ég haldið þetta í Bergen , á listahátíðinni þar , sem heppnaðist líka vel .
Nú síðast var Edmonton að koma inn í vor og þeir vilja gera þetta að árlegum hlut þar .
England var svo að koma inn núna og það eru um 95% líkur á að það verði að veruleika .
Þá byrjar það í Tenby , litlum bæ nálægt Bristol .
Þangað fór ég að spila um daginn og skaut fram hugmyndinni .
Ég fékk ferlega flotta blaðaumfjöllun þar og í framhaldinu var haft samband við mig og ég spurður hvort ég vildi ekki gera þetta í Tenby .
" Nú ertu áreiðanlega umfram allt þekktur sem djassgeggjari .
Er dagskráin djassmiðuð ? " Í upphafi hóaði ég saman djassgítarleikurum af því mín rót lá þar .
Nú hefur þetta hins vegar breyst gríðarlega .
Nú er djassinn í minnihluta og nú eru rokkgítarleikarar , blúsgítarleikarar , söngva- og lagaskáld fyrirferðarmeiri .
Fyrst þegar ég byrjaði með þetta var ekki einu sinni sungið en nú er það fastur liður .
" Var það meðvituð ákvörðun að auka breiddina í úrvalinu ? " Þegar þú starfar í Ameríku og Kanada er ekki um annað að ræða .
Þú eltir fólkið .
Það koma menn sem eru að skipuleggja þetta með mér og segja : " Svona virkar þetta ! " Ég mótmæli ekki mönnum sem hafa unnið í þessum bransa í fjölda ára , og þykist vita betur .
Svona er þetta bara .
En samsuðan af fólkinu er orðin ótrúlega skemmtileg .
Mér finnst þetta raunar skemmtilegra svona .
" Talið berst að því hversu alþjóðlegt fyrirbæri Guitarama er og Björn bendir á að þetta virki á báða bóga .
Hann taki líka með sér Íslendinga á hátíðirnar úti .
" Einmitt núna tók ég tvo með mér frá Íslandi á Edmonton-hátíðina og þeir stóðu sig alveg glimrandi vel .
Það var hún Brynhildur Oddsdóttir í Beebee and the bluebirds , sem verður á Reykjavík Guitarrama .
Brynhildur er blúsari og syngur .
Svo fór Jón Hilmar Kárason með okkur út .
Hann er mjög flottur rokkgítarleikari frá Neskaupstað .
Öllum stílum ægir saman á hátíðinni , bæði spilað á rafmagn og sambandslaust .
Í Winnipeg var t.d. stelpa sem var söngva- og lagaskáld og á eftir kom metal-maður með þrjátíu Marshall-magnara .
Þetta er kannski mesti styrkleiki hátíðarinnar .
Þú getur átt von á öllu .
" Með óskalista Hvernig seturðu upp prógrammið , velurðu tónlistarmennina sjálfur ? " Fljótlega eftir að ég er búinn að klára eina sýningu reyni ég að setja þá næstu saman í huganum .
Ég reyni að hafa hana ólíka því sem fór á undan og set saman óskalista .
Ég er kannski að leita að 3 eða 5 tónlistarmönnum og set þá saman svona tíu manna lista .
Það eru alltaf einhverjir sem geta ekki komið .
Ég þekki orðið mann og annan , þannig að ég er alltaf að tala við fólk úti og undirstinga hvort það sé til í hitt og þetta .
Ég reyni stundum að hafa smá þema .
Einu sinni var til dæmis Bítlaþema í Winnipeg .
En þegar maður er með stór nöfn , menn sem eru þúsund sinnum frægari en maður sjálfur , þá verður maður stundum að hafa sig hægan .
Þá orða ég það kannski þannig að við séum að reyna að höfða til almennings , spila fyrir fólkið , að við séum ekki hérna til að nördast .
Hafa þetta aðgengilegt .
" Er þema fyrir Reykjavík Guitarama í ár ? " Það verður svolítið blúsþema .
Robben Ford er mjög frægur blúsmaður og svo má ekki gleyma Beebee sem er svolítið fyrir blús .
Frábært að geta haft konu með , það hefur hallað svolítið á þær .
Kvengítarleikarar hafa stundum gleymst , en ég hef verið að vinna að því að breyta því .
Í Kanada til dæmis geri ég það að reglu að hafa alltaf einn kvengítarleikara .
Vonandi verður hlutfallið jafnt í framtíðinni .
" Blaðamaður spyr í framhaldinu hvort Guitarama sé búið að yfirtaka líf Björns , þetta sé svo mikið fyrirtæki , út um allt og allan ársins hring .
Björn virðist í fyrstu óviss hvernig hann eigi að svara en segist alveg geta lifað eðlilegu lífi .
Hann er þó alltaf með hugann við þetta .
Tekurðu alltaf sjálfur þátt ? " Já " , svarar Björn snöggur .
" Þetta gengur út á það að þetta er kvöldið mitt .
Ég er gestgjafinn og þetta er fólkið sem kemur að spila með mér .
Í rauninni erum við ennþá að tala um Gítarveislu Bjössa Thor .
Ég byrja yfirleitt alltaf kvöldin og kynni svo næsta atriði , t.d. Al Di Meola .
En þegar menn eru svona stórir þá eru þeir með sitt eigið fyrirkomulag .
Annars spila menn yfirleitt með mér .
Þetta er annars vegar samspil og hins vegar einleikur .
" Fyrst Björn minnist á Al Di Meola komumst við ekki hjá því að ræða hann lítillega .
" Það er greinilegt , af þessum hátíðum sem ég hef spilað á , að hann er þekktasta gítarnúmerið í heiminum í dag , " segir Björn .
" Hann er búinn að vera lengi að og er alger goðsögn .
Hann var til dæmis að vinna til Miles Davis-verðlaunanna núna í ár , sem eru mjög flott verðlaun .
" Þessir menn , t.d. Robben Ford og Meola , hafa ekki komið hingað áður , er það ? " Nei .
Þeir hafa aldrei stigið fæti á íslenska grund .
Það er annað sem ég hef reynt að gera , að koma með eitthvað nýtt .
Þótt Ísland sé eitthvert mesta hippsteraland í heiminum reyni ég að finna einn og einn sem hefur ekki spilað hér eða komið .
" Gullnöglin í fjórða sinn Þetta er ekki fyrr en í október .
Eru ennþá til miðar ? " Það er mjög mikið farið veit ég þótt ég hafi ekki nákvæmar tölur .
Það eru þúsund sæti í boði .
Háskólabíó er bakhjarl í þessu með mér .
Það er svolítið fyrirtæki kringum þessa gaura og það stendur aðeins til að gera þetta einu sinni .
Listamennirnir vilja bara taka eitt kvöld því svo eru þeir farnir eitthvað annað .
" Aðspurður hvernig undirbúningurinn gangi svarar Björn því til að enn sé heilmikið eftir .
" Þessu fylgja líka aðrir viðburðir .
Við höfum til dæmis tekið upp á því gegnum tíðina að heiðra einn gítarleikara sem hefur haft töluverð áhrif á íslenska tónlist , raunar rytmíska tónlist yfirhöfuð .
Við heiðruðum t.d. Ólaf Gauk , Jón Pál og Björgvin Gíslason , þegar þetta hét Gítarveisla Bjössa Thor .
Þá afhentum við þessum einstaklingum Gullnöglina .
Nú ætlum við að gera þetta aftur , og gera það svolítið veglega .
Línan lá fyrst svolítið í djassinum en svo fórum við að rokkast svolítið upp þegar Björgvin Gísla fékk nöglina .
Það verður sem sagt ýmislegt í kringum komu þessara manna .
Þetta er í fyrsta skipti sem Guitarama verður á Íslandi og vonandi verður þetta árlegt .
Ég er raunar sannfærður um það .
" Burtséð frá Guitarama , hvað stendur til hjá þér í sumar ? " Ég fór á smá túr um landið , Vestfirðina til dæmis .
Ég hef verið að spila tónleika sem ég hef verið að þvælast með um allan heim .
Þá er ég bara einn á sviðinu í einn og hálfan tíma .
Í augnablikinu sinni ég því .
Ég verð eitthvað úti á landi með þessa tónleika í sumar en mun hafa tiltölulega hægt um mig þar til Guitarama brestur á .
Eftir það fer ég m.a. til New York og verð að þvælast í Bandaríkjunum og víðar .
Það er nóg að gera .
" Svo heldur sýningin áfram á nýju ári ? " Guitarama er árlegur viðburður í tveimur borgum í Kanada , Winnipeg og Edmonton .
Þetta er ekki orðið árlegt í Bandaríkjunum , en það er verið að skoða ýmsa möguleika .
Þetta verður vonandi árlegt á Íslandi og svo er mjög spennandi að sjá hvað gerist í Englandi .
Ég hef mikinn áhuga á að koma þessu til Evrópu þótt það væru ekki nema einn eða tveir staðir .
Því ef það bætast einn eða tveir staðir við , þá er þetta orðið svo stórt að ég get ekki sinnt þessu .
Þetta er eiginlega orðið gott .
Ég verð ánægðastur ef England kemur inn .
Þótt það verði lítill staður veit maður aldrei hvernig það æxlast .
Þetta er skemmtileg hugmynd , hún er einföld .
Allt sem ég geri er mjög einfalt .
Ég er einfaldur maður .
Öllum tónleikahöldurum sem ég hef verið að vinna með finnst þetta flott viðskiptahugmynd .
Ef " sjóvið " er gott og hugmyndin góð þá er þetta skemmtilegt .
" Að lokum spurði blaðamaður hvort einhvern tíma kæmi sá dagur að Guitarama yrði haldið án hans og það stóð ekki á svari : " Ég ætla bara að vona það , " sagði Björn .
