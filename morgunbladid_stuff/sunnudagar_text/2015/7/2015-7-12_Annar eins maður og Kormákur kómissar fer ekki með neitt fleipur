Forsætisráðherra Íslands sótti þá Brussel-menn heim í vikunni , þegar vel stóð á fyrir þeim .
Topparnir þar sögðu honum að þeir virtu ákvarðanir Íslands um að falla frá aðildarviðræðum við ESB .
Það er gott og blessað .
En vandamálið er það , að forystumenn Evrópusambandsins taka það ekki endilega mjög alvarlega sem þeir sjálfir segja .
Ástæðulaust er að efast um að vandaðar skoðanakannanir gefi sæmilega mynd af stjórnmálalegu viðhorfi fólks á miðju kjörtímabili .
En þær segja þó minnst til um það , hvað muni koma upp úr kjörkössum tveimur árum síðar .
Minni en Alþýðuflokkurinn Það vekur hvað mesta athygli við nýbirtar kannanir hversu veik staða Samfylkingarinnar er orðin .
Sá flokkur er í stjórnarandstöðu við ríkisstjórn sem sjálf fer ekki með himinskautum í könnunum .
Það er nokkurt afrek , við þær aðstæður , að falla í minnsta fylgi sem flokkurinn hefur notið frá stofnun hans .
Kvennalisti , Þjóðvaki ( þrír þingmenn hans höfðu þegar gengið í Alþýðuflokkinn og var Jóhanna ein eftir ) og drýgstur hluti Alþýðubandalags bættist við Alþýðuflokkinn á sínum tíma .
Óflokksbundnir eða flakkandi vinstrimenn sem lengi höfðu kvartað undan klofningi á þeim væng höfðu góð orð uppi um að styðja sameiningaraflið kæmi það til .
En nú mælist Samfylkingin eins og Alþýðuflokkurinn mældist einatt einn , þegar fremur illa gekk hjá honum .
Hvað veldur slíku hruni ? Forysta Samfylkingarinnar fer undan í flæmingi þegar spurt er .
Þegar loksins næst í skottið á varaformanninum , Katrínu Júlíusdóttur , verður óþægilega fátt um svör .
Hún tekur þó fram að flokksforystan og stefnan séu ekki hluti af skýringunni ! Þegar þetta tvennt kemur ekki til álita verður vöruúrvalið í hillunni ekki beysið .
Að auki kemur í ljós að viðhengið , botnlanginn og eineggja tvíburi Samfylkingarinnar , Björt framtíð , hangir einnig á fylgislegri horrim .
Guðmundur Steingrímsson gaf færi á sér í viðtöl og hann taldi flokkinn sinn " eiga meira inni " .
Það kom ekki fram hvort þessi meinta innstæða væri hjá Lánasjóði íslenskra námsmanna eða annars staðar .
En þetta sameiginlega skipbrot , svo súrt sem það er , getur hins vegar auðveldað leitina að skýringu .
Þessir tveir samofnu flokkar eru ESB-flokkarnir á Íslandi ( og er þá ekki verið að reyna að gera lítið úr sögulegum svikum VG ) .
Þegar froðan af venjubundnum frösum þeirra samfylkingarmanna fýkur af í gjólunni þá kemur jafnan í ljós að allt hjalið umhverfist í einni algildri stefnu .
Aðild að ESB er allra meina bót í augum þeirra .
Þegar menn hafa höndlað trú á annan eins lífselexír eru önnur stefnuatriði óþörf , nema sem umbúðir og skraut .
Evran hræðir Úrtölur um getu Íslands sem fullvalda ríkis voru hluti af þessari trúarlegu tilveru .
Barnalegar árásir á myntina voru það líka .
Raunar var evran lengi vel það eina sem dró hikandi menn hér á landi að þessari stefnu og í augum ólíklegustu manna dugði hún stundum til að yfirskyggja gallana sem þeir viðurkenndu að væri á aðild að öðru leyti .
Nú dylst engum lengur hversu miklir annmarkar fylgja því fyrir þjóðir að lúta mynt sem þróast eftir öðrum efnahagslögmálum en þeim sem eiga rót í þjóðarbúskapnum sjálfum .
Auðvitað geta komið skeið þar sem slík samfylgd gæti gengið hnökralaust og jafnvel gagnast um hríð .
En binding inn í þann ramma , af þeim sökum , er óhæf vegna margvíslegra frávika sem verða á öðrum tímum , en þó ekki síst vegna þess óöryggis sem fylgir við fyrirséðar og ófyrirséðar aðstæður .
Bankaáfallið sem skók veröldina , og Ísland þar með og sérstaklega , haustið 2008 var sláandi dæmi þessa .
En það var fyrrverandi stjórnarflokkum tilefni til að ana í aðildarumsókn .
Samfylkingin vildi nýta hið einstæða tækifæri á meðan þjóðin væri í losti eftir áfallið .
Engu skipti þótt evrulönd eins og Írland , Spánn , Grikkland og Portúgal riðuðu til falls og ættu enga leið út úr vandanum vegna bindingar í sameiginlegri mynt .
Sú mynd varð sífellt augljósari og óumdeildari .
Dæmin annars staðar Hin gagnrýnislausa og blinda ESB-stefna Samfylkingarinnar setur hana í stórfurðulegt ljós við þær aðstæður sem nú eru uppi í þessum heimshluta .
Danski Hægriflokkurinn gekk þess háttar stefnu á hönd og gufaði sá gamalgróni flokkur hreinlega upp .
Venstre í Danmörku ( sem er hægra megin við miðju ) fór raunar einnig í sama far .
Nú er sá flokkur fallinn niður í þriðja sæti í flokkastærð og galt afhroð í seinustu kosningum .
Þjóðarflokkurinn ( sem óhlutdrægir fjölmiðlamenn kalla " hægri öfgaflokk " ) er orðinn næststærsti flokkur Danmerkur .
Kratarnir rétt mörðu að vera stærri .
Þjóðarflokkurinn reynir að yfirbjóða kratana í sumum þáttum velferðarkerfisins , sem er sérkennilegt fyrir " hægri öfgaflokk " .
En flokkurinn heldur samt þeim stimpli hjá hlutlægum fjölmiðlamönnum vegna efasemda sinna um Evrópusambandið og þar sem hann vill fara gætilegar en aðrir danskir flokkar í innflytjendamálum .
Einhver hefði haldið að þetta tvennt hefði lítið með skilgreiningu á hægri og vinstri að gera .
Áherslur í velferðarmálum kynnu hins vegar að gera það .
Vandræðagangur hins " hefðbundna " flokkakerfis í umgengni sinni við flokka eins og Þjóðarflokkinn veldur því að nú fer fylgislítill Venstre-flokkur einn með ríkisstjórnarvald í Danmörku og í Svíþjóð gerir krataflokkur , sem aldrei hefur staðið verr í fylgi , með sambærilegt vald .
Breski Íhaldsflokkurinn hraktist út í það að lofa þjóðaratkvæði um veru landsins í ESB .
Cameron forsætisráðherra segist munu berjast fyrir áframhaldandi aðild , eftir að hann hafi snúið heim eftir stórsigra í viðræðum við ESB um endurheimt á fullveldi .
Forsætisráðherrann veit eins og aðrir að ekkert slíkt fæst , en treystir á hjálp viðsemjendanna við að setja á svið .
Það sé jú beggja hagur .
Kannanir benda enn til að þessi ráðagerð hans muni heppnast .
Ýmsir þeirra sem vel þekkja til telja ekki útilokað að þegar nær dregur kjördegi í þjóðaratkvæði kunni bilið á milli fylkinga að minnka .
Því sé óvarlegt að fullyrða neitt um úrslit nú , hvað sem vísbendingum kannana líður .
Þeir sömu benda einkum á þrennt : Ólguna sem ríkt hefur vegna Grikklands ( og fleiri evruríkja ) .
Vaxandi stuðning við það í röðum eigenda breskra fyrirtækja , einkum meðalstórra og minni , að standa utan við ESB .
Og í þriðja lagi séu andstæðingar ESB ákveðnari kjósendur en hinir , þótt mun fjáðari séu .
Varla þarf að taka fram að fáir breskir stjórnmálamenn orða það að réttast væri að Bretar köstuðu pundinu og tækju upp evru .
Frjálslyndi flokkurinn einn hafði slíkt í stefnuyfirlýsingum sínum , en flokkurinn hrundi til grunna í síðustu kosningum .
Sigmundur í Brussel Forsætisráðherra Íslands sótti þá Brussel-menn heim í vikunni , þegar vel stóð á fyrir þeim .
Topparnir þar sögðu honum að þeir virtu ákvarðanir Íslands um að falla frá aðildarviðræðum við ESB .
Það er gott og blessað .
En vandamálið er það , að forystumenn Evrópusambandsins taka það ekki endilega mjög alvarlega sem þeir sjálfir segja .
Það er raunar mesta furða hvað aðdáendur þeirra eru blindir í þeim efnum .
Vart er nokkur búinn að gleyma því , að hver einasti leiðtogi evruríkis sagði í byrjun síðustu viku , eftir að hafa fyrst fordæmt tiltæki Grikkja um þjóðaratkvæði , að kosningin snerist alls ekki um það efni sem tilgreint væri á kjörseðlinum .
Einungis væri verið að kjósa um það , hvort Grikkir yrðu áfram í myntsamstarfinu eða færu .
Yrði niðurstaða þjóðaratkvæðis Já yrðu Grikkir kyrrir .
Yrði niðurstaðan Nei færu þeir og þá yrði alls óvíst hvort bankar í Grikklandi yrðu nokkru sinni opnaðir á ný .
Það kunna blað Financial Times sagði í leiðara sínum sl. mánudag : " Það væri mjög ráðlegt fyrir grísku þjóðina að hlusta vel á orð Merkel ( kanslara ) .
Þjóðaratkvæðið er kosning um evruna eða drökmuna , hvorki meira né minna .
" Niðurstaðan varð að 62% Grikkja sögðu nei , en aðeins 38% já .
Þar með eru Grikkir farnir úr evrunni .
Eða hvað ? Lesendur F.T .
vita að það blað , með öllum sínum kostum , er hallt undir " evrópuhugsjónina " .
Kannski tók blaðið þess vegna fullmikið mark á orðum helstu leiðtoga ESB með kanslara Þýskalands í broddi fylkingar .
Og blaðið var fjarri því að vera eitt um það .
Morgunblaðið spáði því hins vegar í sínum ritstjórnargreinum að Evrópusambandið myndi aldrei þora að leyfa Grikkjum að bjarga sér með flótta , þrátt fyrir þessar stórkarlalegu yfirlýsingar .
Þær voru tilraun til að hafa áhrif á atkvæðagreiðslu í einu ríki sambandsins .
Á það hefur verið bent að fullyrðingar leiðtoganna um að Grikkir segðu sig undan evrunni með því að segja nei í þjóðaratkvæði stæðust ekki lög og sáttmála sambandsins .
Grikkir hafi samkvæmt þeim sama rétt til að segja sig undan evrunni og Borgarnes undan íslensku krónunni .
Forsætisráðherra Íslands veit betur en margir aðrir að fyrrnefnt tal um að virða afstöðu Íslands er kurteisishjal sem hefur aðeins gildi á meðan ekki reynir á það .
Ef á það myndi einhvern tíma reyna er líkegt að forystumennirnir á þeim bæ svöruðu aðspurðir um fyrri fullyrðingar með áþekkum hætti og einn ágætur formaður Framsóknarflokksins : " Ég meinti það þegar ég sagði það .
" Ekki myndin öll Þegar þetta er skrifað birtist mönnum sú mynd að Tsipras , forsætisráðherra Grikkja , hafi lagt fram tilboð til " evrópskra kröfuhafa " sem sé að efni til mun lakara en gríska þjóðin felldi með afgerandi hætti sl. sunnudag , að áskorun hans sjálfs .
Sé sú raunin , ætti að vera óhætt að fullyrða að forsætisráðherrann sé ekki í neinum sjálfsmorðshugleiðingum , heldur telji hann sig hafa uppi í erminni loforð um það að í útfærslu þessa tilboðs muni Grikkjum verða boðin veruleg niðurfelling skulda .
Þrýstingur Bandaríkjanna gengur í þá átt og hefur Alþjóðagjaldeyrissjóðurinn þegar svignað undan þeim þrýstingi .
Sama má lesa út úr orðum Hollande , forseta Frakklands , og ekki ósennilegt að hann hafi fengið leynilegt vink frá Berlín .
Merkel kanslari þarf að geta vitnað til þessa alls þegar hún hugsandi og treg leggur til við þingið í Berlín að fallist verði á slíka niðurstöðu , hvað sem fyrri yfirlýsingum líði .
Þýskaland gegni þýðingarmestu hlutverki við að tryggja samheldni álfunnar .
Fari þetta svona verða litlu evruríkin – " sem hafa gríðarleg áhrif við borðið " – að kyngja niðurstöðunni þegjandi , enda hafa þau ekki annað hlutverk .
Leiðtogar þeirra eru kumpánlega kallaðir " jakkafötin við hringborðið " .
Þetta vita allir nema íslenskir " evrópufræðingar " .
Og það er best að þeir fái aldrei að vita það .
