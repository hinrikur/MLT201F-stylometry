Mikið hefur verið skrifað og skrafað um hina svokölluðu unglingaveiki sem fyrst var svo nefnd í bók Guðrúnar Helgadóttur , Jón Oddur og Jón Bjarni .
Þeir bræður áttu eldri systur sem var illan haldin af þessari veiki .
En unglingaveikin er svo sannarlega ekki ný af nálinni og alltaf koma nýjar kynslóðir foreldra sem þurfa að glíma við unglingsár barna sinna .
Þeir standa oft ráðþrota þegar litla ljúfa barnið þeirra breytist skyndilega í ungling með tilheyrandi skapsveiflum .
Barnið sem einn dag hættir að vilja koma upp í að knúsa foreldrana en vill nú heldur loka sig af inni í herbergi með vinum eða tölvu .
Barnið sem skellir allt í einu hurðum af minnsta tilefni .
Barnið sem vill helst sofa allar helgar og fussar og sveiar yfir minnstu bón .
Barnið sem allt í einu fer í sturtu á hverjum degi og setur gel í hárið fyrir framan spegil .
Barnið sem setur " sjálfu " á netið með varirnar í stút .
Barnið sem ranghvolfir augunum yfir öllu sem þú segir og vill helst ekki ganga við hliðina á þér í Kringlunni .
Þeir foreldrar sem kannast við þetta verða nú að búa sig undir breytingar á heimilinu .
Barnið þitt er nefnilega ekki barn lengur .
Nú áttu ungling og það breytir ýmsu .
Næstu árin eru mikilvæg barninu þínu og þarf unglingurinn þína hjálp þó hann biðji alls ekki um hana .
Unglingurinn vill sjálfstæði Við vitum að þetta tímabil er þó að sjálfsögðu ofureðlilegur gangur lífsins þrátt fyrir að okkur sé tamt að kalla þetta unglingaveiki .
Og við henni er því auðvitað heldur engin lækning önnur en að tíminn vinnur með .
Unglingaforeldrar þurfa að þola og umbera þetta þroskaskeið sem barnið er að ganga í gegnum og getur það oft tekið á taugarnar .
Reglur eru ekki virtar og upplifa foreldrar sig oft vanmáttuga .
Til að gera þetta tímabil léttbærara er gott ráð að einbeita sér að því hvað það er margt merkilegt að gerast og líka ánægjulegt .
Að horfa á barnið sitt fullorðnast og feta sig áfram í heiminum er hluti af lífinu .
Þrátt fyrir að við foreldrar reynum svo að vísa þeim rétta veginn vilja unglingar sýna sjálfstæði og ráða sér sjálfir án afskipta foreldra .
Finnst þeim allir vegir sér færir og þeir sjálfir ódauðlegir .
Það er erfiður stígur að feta hjá foreldrum að hlúa að unglingum á þessum breytingatímum þar sem þau þurfa að reyna að vera bæði foreldrar barna sinna og vinir .
Hafna foreldrum Breytingarnar byrja yfirleitt um 11 ára aldurinn hjá stúlkum og 13 ára hjá strákum og eru þá hormónar að valda miklum usla .
Líkaminn breytist , þau stækka hratt og verða kynþroska og fylgja því oft áhyggjur af útliti .
Hár fara að vaxa á ýmsum stöðum , húðin verður oft bólugrafin og ýmsir líkamspartar vaxa oft ekki endilega í takt við aðra .
Allt gerist þetta um leið og þau þroskast andlega og tilfinningalega og fara vinirnir og álit þeirra að skipta mestu máli .
Unglingurinn fer að mynda sér sjálfstæðar skoðanir sem eru ekki endilega þær sömu og skoðanir foreldranna og margir foreldrar upplifa eins konar höfnun frá barninu .
Þessi höfnun er nauðsynleg svo unglingurinn fái að þróa með sér sinn eigin persónuleika .
En þrátt fyrir að gjá myndist á þessum árum á milli unglinga og foreldra , bera unglingar oftast virðingu fyrir foreldrum sínum og vilja í raun aðhald og afskipti .
Vakandi fyrir vanlíðan Á þessum árum er algengt að unglingar fari að gera alls kyns tilraunir , mishættulegar .
Margir þrá spennu og sjá ekki hætturnar eins og fullorðnir og er þá best ef þeir geta fengið útrás í íþróttum eða tónlist en rannsóknir hafa sýnt að tvennt skiptir miklu máli ; samvera með fjölskyldunni en einnig að þau hafi nóg við að vera í tómstundum .
Sumir fara að fikta við reykingar og áfengi og því miður koma fíkniefni stundum við sögu og þarf foreldrið að vera vakandi fyrir hvers kyns breytingum í hegðunarmynstri hjá unglingnum sem gæti bent til neyslu .
Margir unglingar ganga í gegnum skeið þunglyndis eða vanlíðanar .
Sum fá kvíðaköst , eru óvenju syfjuð , fara að leita í mat eða hafa stöðugar áhyggjur af útlitinu .
Oft getur þessi andlega vanlíðan farið fram hjá foreldrum og ber að vera með vakandi auga því í einstaka tilfellum getur þunglyndið orðið alvarlegt og jafnvel lífshættulegt .
Kynlíf og kynhneigð Rannsóknir hafa sýnt að íslensk ungmenni byrja snemma að stunda kynlíf miðað við jafnaldra sína í nágrannalöndunum og er meðalaldurinn um 15 ár .
Foreldrar þurfa að vera ófeimin við að fræða þau um hætturnar á þungun og kynsjúkdómum þótt oft geti verið erfitt að ræða þessi viðkvæmu mál við feimna unglinga .
Sumir eru einnig að uppgötva kynhneigð sína á þessum árum og er erfitt fyrir unglinga að koma út úr skápnum og ræða þessi mál við foreldra og vini , þó að sem betur fer hafi umræðan opnast mikið hérlendis undanfarin ár .
Vandamálin ekki eilíf Unglingsárin geta því ekki síður verið erfið foreldrum en unglingunum sjálfum , en auðvitað gengur þetta misvel hjá fólki .
Sumir eiga hamingjusaman og auðveldan ungling á meðan aðrir glíma við skapstyggan og eirðarlausan ungling .
Foreldrar ganga líka í gegnum kvíða og óöryggi á þessum árum unglingsins , en það má þó hugga sig við það að flest vandamálin eru hvorki alvarleg né eru þau til frambúðar .
Foreldrar eru þrátt fyrir allt mikilvægur þáttur í lífi unglingsins og verða þeir að fyrirgefa sér þó eitthvað sé sagt í reiðikasti .
Það þýðir ekki að uppeldið hafi mistekist þó að unglingurinn sé í uppreisn .
Foreldrar þurfa að reyna að vera samstiga í reglum sínum og ekki vinna hvort gegn öðru .
Þau þurfa alltaf að vera örugga skjólið fyrir unglinginn og oft er best að hlusta frekar en að gagnrýna eða ráðleggja .
Flestir komast klakklaust í gegnum þetta tímabil , bæði foreldrar og unglingar .
Þó ætti hiklaust að leita til fagaðila ef foreldrum finnst þeir ekki lengur ráða við ástandið sem getur þá hjálpað fjölskyldunni til að ná jafnvægi í samskiptum .
Bréf frá mér til mín Blaðamaður fann í fórum sínum fyrir nokkrum árum bréf sem var stílað á hann .
Þar stóð : Ásdís Ásgeirsdóttir , Opnist árið 2007 .
Skrifað árið 1983 .
Alls engin annar en Ásdís má opna þetta bréf ALLS ENGIN .
Bréfið fann ég nokkrum árum áður en 2007 rann upp og varð ég að opna það strax .
Þar var að finna ráð frá mér 16 ára til mín þegar ég yrði fertug kona .
Bréfið byrjar svona : Kæra Ásdís .
Þetta er bréf frá mér 16 ára til mín 40 ára .
Mig langar til að minna þig ( mig ) á hvernig það er að vera 16 ára .
( Ef þú skyldir vera búin að gleyma því ) .
Guð hvað verður skrýtið að lesa 24 ára gamalt bréf .
Jæja , ef ég á einhver börn , kannski á ég eitt um 16 ára verð ég að muna að vera ekki ströng við það .
Reyna að vera svolítið hress .
Í bréfinu er svo farið yfir nokkra atburði eins og skíðaferðalag og fleira sem ég vil ekki gleyma en er nú löngu gleymt .
Einnig gef ég sjálfri mér ráð í sambandi við hjónaband : Ég ætla bara að vona að ég sé ekki gift einhverri karlrembu , þá skaltu bara skilja ! Undirrituð á nú einn þrettán ára ungling .
Best að muna að vera ekki ströng við " það " og vera svolítið hress ! Dragðu andann djúpt Andaðu .
Bókstaflega .
Ef þú ert upp á kant við unglinginn þinn er líklegt að þú sért að glíma við ýmsar neikvæðar tilfinningar .
Að einblína á öndunina getur hjálpað þér að róa þig niður , lækka blóðþrýsting og hægja á of hröðum hjartslætti .
Oft er gott að draga andann djúpt áður en þú svarar unglingnum .
Það gæti reynst erfitt í byrjun en kemur með æfingunni .
Forðastu að lenda í skítkasti við unglinginn .
Þó það gæti verið augnabliksfróun að skella einhverju framan í hann á móti er það ekki lausn á vandamálinu og gæti gert vont verra .
Þetta er ekki auðvelt , en þú þarft að sýna unglingnum að þú getur haldið ró þinni þrátt fyrir að allt sé í háalofti .
Ekki taka skítkasti frá unglingnum persónulega .
Þetta er að sjálfsögðu hægara sagt en gert en mundu bara að þegar unglingurinn öskrar að hann hati þig , er hann að meina að hann hati það sem þú ert að gera á hans hlut , til dæmis að leggja á hann skyldur eða reglur .
Það sem hann telur heimsins óréttlæti er þér kennt um en þú getur verið viss um að hann elskar þig enn og hlustar á þig þrátt fyrir allt .
Sýndu samkennd .
Það getur verið erfitt að vera unglingaforeldri en það er líka erfitt að vera unglingur .
Flest munum við eftir okkar eigin unglingsárum og sambandinu við okkar foreldra .
Reyndu að rifja upp hvernig þér leið þá .
Sýndu unglingnum skilning til dæmis með því að segja : " Ég sé að þú ert leiður yfir þessu " eða " ég man hvernig mér leið þegar foreldrar mínir skildu mig ekki .
" Reyndu að tengjast unglingnum .
Notaðu tækifæri sem gefast þegar þið eruð tvö ein eins og í bílnum eða við matarborðið og sýndu unglingnum fulla athygli .
Hlustaðu á hann og vertu til staðar .
Náðu jafnvel í gamlar ljósmyndir sem þið getið skoðað saman og hlegið yfir .
Skrifaðu línu til hans ef allt þrýtur , miði á koddann með nokkrum fallegum línum getur gert mikið .
Þótt unglingurinn sé á mótþróaskeiði , ekki láta það hindra þig í að sýna þínar mjúku hliðar .
