Ef þér líkar ekki við að segja frá því hvar þú hefur verið með því að " stimpla þig inn " á samfélagsmiðlum en þig langar samt til þess að muna eftir þeim stöðum sem þú heimsækir , þá er ný uppfærsla í smáforritinu Google Maps eitthvað sem þú ættir að kíkja á .
Google greindi frá því í vikunni sem leið að með nýrri uppfærslu ættu notendur þess kost að fylgjast með ferðum sínum með svokallaðri tímalínu .
Þar geta notendur fylgst með ferðum sínum eftir dögum , mánuðum og jafnvel árum en tímalínan gerir notendum kleift að skoða hvaða leið þeir fóru að ákveðnum stöðum og hvar þeir stoppuðu , svo eitthvað sé nefnt .
Augljóslega hefur þetta ýmsa kosti í för með sér .
Hvort sem það þarf að rifja upp hvernig sunnudagsbíltúr síðustu viku hafi verið , eða hvar góði pitsustaðurinn í Toscana hafi verið , þegar á að rifja það upp nokkrum árum síðar .
Eins verður hægt að keyra þessa nýjung saman við Google Photos , fyrir þá sem nýta sér myndaþjónustuna , með því að para saman myndir og daga en Google lítur á það sem leið fyrir notendur til að eiga auðveldara með að rifja upp minningar .
Þrátt fyrir þægindin sem þessi nýjung kann að hafa í för með sér , er óneitanlega óþægilegt að hugsa til þess að tæknirisinn sem gerir út á það að fylgjast með þér á netinu og selur auglýsingar sem sérstaklega eru miðaðar að þér , ætli að fylgjast með ferðum þínum utan internetsins .
Blaðamaður Wired hefur nokkrar áhyggjur af þessu og segist ekki viss um það hvort þetta sé aukinn lúxus , eða hvort þetta sé nær því að vera óþægilegt .
Uppfærslunni mun þó fylgja sá möguleiki að " eyða ferðum þínum " yfir ákveðið tímabil eða fyrir fullt og allt , rétt eins og hægt er að gera á netinu .
