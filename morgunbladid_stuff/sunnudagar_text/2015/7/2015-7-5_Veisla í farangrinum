Tilhlökkunin var sannarlega mikil hjá stórfjölskyldunni sem lagði leið sína í Flatey á Breiðafirði eina fallega helgi í júní .
Þrjár systur , ein amma , einn eiginmaður og níu börn fylltu töskur af góðgæti en lögð höfðu verið á ráðin lengi með matseðilinn .
Fjölskyldan kom drekkhlaðin vistum í eyjuna , enda þar enga búð að finna .
Hemingway skrifaði eitt sinn um veislu í farangri og átti hann ekki við mat .
Annað var það hjá okkur því það voru svo sannarlega nokkrar veislur í farangrinum okkar .
Árleg fjölskylduferð var hafin í eyjunni fögru .
Þar sem tíminn gleymist Það mætti halda að við værum á samningi við almættið því ár eftir ár er sama blíðan .
Ég efa að margir staðir á jarðríki jafnist á við Flatey á fögrum sumardegi .
Spegilsléttur sjór , sól og logn tók á móti okkur og börnin þustu út í leik á meðan fullorðna fólkið gekk frá vistum .
Hér var ekkert sjónvarp , engar tölvur og símarnir gleymdust en tíminn virðist hafa stöðvast hér endur fyrir löngu .
Hér er enginn að flýta sér , enginn að kíkja á klukkuna og matmálstímar eru frjálslegir .
Hér er nánast allt leyfilegt .
Fótbolti , leikir og jóga í blíðunni Börnin hlupu hálfber um túnið , busluðu í voginum , sigldu á litlum gúmmíbátum , spiluðu fótbolta og fóru í leiki .
Krían var söm við sig og hikaði ekki við að dýfa sér yfir hausa þegar henni þótti sér ógnað .
Leikið var úti langt fram á rauða sumarnóttina .
Síðla dags bauð yngsta systirin Margrét öllum í jóga úti á túni .
Jarðtengingin og innri íhugunin er alveg sérstök í kyrrðinni í Flatey og yndislegt að kyrja möntrur saman , hver með sínu nefi .
Kræsingar í sólinni Í rjómablíðunni daginn eftir fóru krakkarnir spenntir út á sjó að veiða fisk og komu skælbrosandi í land með aflann .
Amma Ragnhildur gerði að þorskinum bakvið Hótel Flatey með fríðan hóp af litlum aðdáendum að fylgjast með .
Nú kom það Ragnhildi vel að hafa unnið í fiski endur fyrir löngu .
Þorskurinn var síðar heilgrillaður og hafði fiskur aldrei bragðast betur að sögn krakkanna .
Systurnar sátu úti að undirbúa kvöldmatinn , hvítlaukur , chili og engifer var brytjað eins og enginn væri morgundagurinn .
Bananabrauðið hennar ömmu var maulað af bestu lyst yfir matargerð og spjalli úti á palli .
Kjúklingarétturinn hennar Möggu sló í gegn hjá öllum fjórtán matargestunum .
Kjúklingurinn var baðaður í áðurnefndum kryddum , ásamt púðursykri , hunangi og nóg af ferskum kóríander .
Með þessu var borið fram jasmín-hrísgrjón , naan-brauð , spergilkál og chilisósa .
Himnaríki bragðlaukanna Bragðlaukarnir voru í himnaríki og ekki versnaði það þegar ættmóðirin Ragnhildur bar fram dásamlega pavlóvu í eftirmat .
Ættmóðirin í næsta húsi mætti með aðra eins tertu og sína afkomendur og stóðu börnin spennt í röð eftir sneið af þessari dásemd sem tvær ömmur og bestu vinkonur höfðu bakað fyrr um daginn með ást og umhyggju .
Svona leið helgin við leik og spjall og matargerð .
Fjölskyldubönd voru treyst og allir héldu heim á leið sólbrúnir og sælir í hjarta .
Ævintýrin í Flatey geymast endalaust í minninu og eins og París var veislan hans Hemingway , verður Flatey alltaf okkar veisla .
