Caine-bókaverðlaunin eru veitt árlega rithöfundi af afrískum uppruna sem skrifar smásögur á ensku .
Verðlaunin voru stofnuð í Bretlandi um aldamótin og hljóða upp á tíu þúsund pund .
Að þessu sinni var vinningshafinn frá Zambíu , en þetta er í fyrsta sinn sem höfundi af zambísku bergi brotnum hlotnast sá heiður .
Það var enskuprófessor frá Berkleyháskóla , Namwali Serpell , sem vann , fyrir sögu sína The Sack , sem hægt er að nálgast á vefsvæði cainprize.com .
Serpell var meðal þeirra þrjátíu og níu afrísku höfunda sem teknir voru fyrir í bókinni Africa 39 , sem kom út á vegum Bloomsbury á síðasta ári , hefur auk þess verið valin á lista yfir höfunda bestu bandarísku smásagnanna að undanförnu og var í lokaúttaki Caine-verðlaunanna fyrir fimm árum .
Saga hennar segir af valdabaráttu milli tveggja karlmanna og konunnar í lífi þeirra .
Mennirnir hafa þekkst alla daga frá barnæsku og starfað saman að því að koma af stað stjórnmálahreyfingu .
Ætlunarverk þeirra fer forgörðum og til þess að bíta höfuðið af skömminni falla þeir fyrir sömu konunni .
Serpell skákaði að þessu sinni höfundum á borð við fyrrverandi Caine-verðlaunahafann nígeríska Segun Afolabi og landa hans Elnathan John .
Fyrsta fræðibók Serpel , Seven Modes of Uncertainty , var gefin út á síðasta ári .
