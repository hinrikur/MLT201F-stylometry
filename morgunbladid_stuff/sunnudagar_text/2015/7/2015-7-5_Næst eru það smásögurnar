Meðgönguljóð eru forlag sem sérhæfir sig í útgáfu upprennandi ljóðskálda .
Valgerður Þóroddsdóttir , einn stofnenda og núverandi framkvæmdastjóri Meðgönguljóða , segir tíma til kominn að færa út kvíarnar , en nú er í bígerð að stofna tvær nýjar ritraðir , Meðgöngufræ og Meðgöngumál , og beina þannig sviðsljósinu einnig að fræðitextum og smásögum .
Matthías Tryggvi Haraldsson mth@mbl.is Það er merkilega mikill munur á því milli landa hver kanónan í bókmenntum telst vera .
Í löndum þar sem frægasta skáldið er til dæmis leikskáld er mun meiri menning fyrir því að skrifa og lesa leikrit , en á Íslandi virðist skáldsagan vera öllu heilagari , " segir Valgerður Þóroddsdóttir , annar stofnandi Meðgönguljóða .
" Okkar markmið er að gefa þeim bókmenntum pláss sem komast ekki að annars staðar , en eru samt svo jákvæð innspýting í bókmenntalífið .
" Meðgönguljóð hafa kynnt til leiks þrettán ljóðskáld frá fyrstu útgáfu á vordögum 2012 .
Nú hyggst Valgerður færa út kvíarnar með nýju forlagi , Partus , sem mun auk ljóðlistar sinna útgáfu smásagna , í ritröðinni Meðgöngumál , og fræðilegra texta , í ritröðinni Meðgöngufræ .
Eins aðgengileg og kaffi Hvaða þýðingu hefur " meðganga " í öllum þessum titlum ? " Hugmyndin bak við Meðgönguljóð var meðal annars að gera ljóð aðgengilegt listform og ódýrt .
Í raun eins aðgengilegt og kaffibolla , " segir Valgerður .
" Sagan segir að maður hafi komið inn á kaffihús og pantað " meðgöngubolla " , og hefur þá verið að hugsa sér " take away " -bolla eða kaffi til að taka með sér .
Við viljum gefa út ljóðabækur sem fólk getur tekið með sér eins léttilega og kaffibolla .
Maður getur líka snúið þessu við og hugsað sér að skáldið , sem hlúir að ljóðunum og finnur þau vaxa inni í sér , sé að ganga í gegnum eins konar meðgöngu .
" Boltinn rúllar og rúllar En er ekki mikil menning fyrir ljóðlist á Íslandi ? " Jú , vissulega , en nýjum skáldum er sjaldan gert hátt undir höfði , þótt það sé mjög virk ljóðlistarsena í gangi .
Það virðist stundum eins og það sé ætlast til þess að maður sé búinn að skapa sér sess í menningarheiminum áður en maður fær tækifæri til þess að gefa út .
Stóru forlögin leggja ekki heldur mikla áherslu á að uppgötva nýjar raddir .
Því miður virðist takmarkað rými í bókmenntaheiminum fyrir ljóð , smásögur eða almennt önnur ritverk en skáldsögur .
Eins eru fræðilegir textar oftast bundnir við tímarit í tengslum við háskóla en ganga ekki beint manna á milli , eins og við viljum gjarnan sjá .
" Hvernig kom serían Meðgönguljóð til á sínum tíma ? " Við byrjuðum á því að prufa okkur áfram , útpældara var það ekki .
Við vorum þrjú til að byrja með , Kári Tulinius , Sveinbjörg Bjarnadóttir og ég .
Í grunninn fannst okkur nútímaljóðlist ekki nógu aðgengileg , jafnvel þeim sem hafa virkilegan áhuga á henni .
Okkur fannst vanta einhvers konar brú milli tilraunastarfsemi ungskálda og útgáfuheimsins .
Við ákváðum því að framleiða bækur sem væru ódýrar en jafnframt eigulegar í von um að gefa nýjum röddum olnbogarými .
Við byrjuðum á að gefa út verk sem við Kári höfðum verið að vinna að hjá forlaginu Stellu , sem Sveinbjörg sér um , og móttökurnar voru slíkar að við ákváðum að stofna nýtt forlag í kringum starfsemina og fá fleiri skáld til liðs við okkur .
Síðan þá hefur þetta verið eins og snjóbolti sem stækkar og stækkar eftir því sem hann rúllar áfram .
" Hvernig veljið þið hvaða skáld þið gefið út ? " Hver sem er getur sent okkur handrit .
Við tökum allt til greina sem til okkar berst og kappkostum að hafa hópinn sem fjölbreyttastan .
Þessi þrettán skáld sem hafa gefið út hjá okkur hingað til eru með mjög fjölbreyttan stíl , sem ég fagna .
" Hvaða skáld er nýjast af nálinni ? " Elías Knörr er næstur í röðinni .
Hann er mjög spennandi skáld , ekki síst vegna þess hve nýja og ferska nálgun hann hefur á tungumálið .
Hann kemur að málinu á eigin forsendum og úr verður einstaklega falleg ljóðlist sem kemur sífellt á óvart .
Hann er núna að ganga í gegnum ákveðið ferli með ritstjóra , eins og öll skáldin gera , og bókin hans kemur út í haust .
Síðast gáfum við út í mars á þessu ári , en það voru þau Þórður Sævar Jónsson , Krista Alexandersdóttir og Soffía Bjarnadóttir .
Það eru enn til nokkur eintök af þeirra bókum í bókabúðum .
" Haltu kjafti og skrifaðu Hvað fleira hefur drifið á daga Meðgönguljóða ? " Við höfum staðið fyrir upplestrum af ýmsum toga hér og þar í bænum og stöndum nú reglulega fyrir viðburði sem við köllum " Haltu kjafti og skrifaðu " , þar sem fólk kemur einfaldlega saman , þegir og skrifar .
Stemningin er mjög óformleg og fólk þarf ekki að lesa upp það sem það skrifar frekar en það vill .
Mér finnst þessi viðburður vera svo táknrænn og setja ákveðinn tón sem er fullkomlega í anda Meðgönguljóða : það að koma hlutum í verk .
Við erum ekki að þessu til þess að virðast vera eitthvað .
Það snýst ekki allt um að láta sjá sig og sjá aðra , eins og sagt er , eða að mæta á viðburði og skála í rauðvíni .
Þó við gerum það vissulega líka .
Sé ætlunin á annað borð að endast í þessum bransa þarf mikla æfingu og vandvirkni .
Maður þarf að þora og gera .
Þá fara hlutir fyrst að gerast .
" 