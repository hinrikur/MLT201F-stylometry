" Harðfiskverkunin fylgir húsinu .
Þetta fylgdi með þegar við keyptum húsið hér á Vesturgötunni fyrir tæpum tíu árum , " segir Skafti Steinólfsson á Akranesi .
Þau Þórey Helgadóttir , eiginkona hans , eiga og reka fyrirtækið Faxafisk .
Hráefnið , þorsk og ýsu frá smábátum á Faxaflóamiðum , kaupa þau á fiskmarkaði á Skaganum og vinna sem harðfisk .
Skammturinn sem þau kaupa í hvert sinn er gjarnan nokkur hundruð kíló – og svo er fiskurinn þurrkaður í um það bil eina viku .
Þumalputtareglan þar er sú að hvert kíló úr sjó skili 80 til 90 grömmum af harðfiski .
Rýrnun þessi útskýrir verðið út úr búð , sem gjarnan er um 10 þúsund krónur .
Sjálfbærni er lykilorðið í starfsemi Faxafisks .
Bílskúrinn , þar sem fiskverkunin er til húsa , er sambyggður íbúðarhúsi og affallsvatn frá hitaveitu þess er nýtt sem ylgjafi blásturskerfi í þurrkklefans .
" Við nýtum það sem til fellur og förum vel með það sem okkur leggst til .
Sem sveitastrákur vestur á Skarðsströnd vandist ég mikilvægi þess að búa vel að sínu og sníða sér stakk eftir vexti , " segir Skafti sem starfar hjá Norðuráli á Grundartanga .
Þórey er að mestu heimavinnandi nú um stundir , en vann fyrr á árum í fiskvinnslu og kann því öll handtökin í þessu kúnstverki .
Ágæt búbót " Þetta er ágæt búbót og bara hugsað sem aukavinna .
Höfum reyndar verið frekar róleg í þessu ýmissa aðstæðna vegna síðustu misserin , en hellum okkur svo út í þetta aftur fljótlega " segir Þórey um framleiðsluna sem selst vel og víða .
