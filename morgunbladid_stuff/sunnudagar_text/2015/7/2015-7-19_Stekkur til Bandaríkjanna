Jóhanna Margrét Gunnarsdóttir er tvítugur stangarstökkvari hjá Breiðabliki .
Hún útskrifaðist úr MH í vor en mun setjast á skólabekk í Bandaríkjunum í haust , þar sem hún bjó í sex ár sem barn .
Hvað varstu gömul þegar þú byrjaðir að æfa stangarstökk og hvernig kviknaði áhuginn ? Ég byrjaði að æfa stangarstökk 17 ára .
Ég hef alltaf verið íþróttamanneskja og á erfitt með að vera ekki að æfa neitt .
Eftir leiðinlegt bakbrot þurfti ég að enda fimleikaferilinn minn og fór að leita að einhverju nýju .
Það tók mig smátíma að finna stangarstökkið en leitin var þess virði .
Ég spurði stelpu sem æfði stangarstökk hvort ég mætti fara með henni á æfingu og þar kviknaði áhuginn strax .
Mér fannst svo heillandi að geta flogið .
Þú varst að skrifa undir samning við háskóla í Bandaríkjunum – hvernig kom það til ? Mig langaði alltaf að snúa aftur til Bandaríkjanna eftir að ég flutti heim til Íslands .
Fyrir ári byrjaði ég að skoða skólastyrki .
Kærastinn minn , Sindri Hrafn Guðmundsson , sem er einn besti spjótkastari í heiminum í sínum aldursflokki , vildi skoða þetta líka en hann hafði fengið nokkur boð frá þjálfurum .
Við höfðum samband við fyrirtæki sem heitir Scholarbook og er staðsett í Þýskalandi og spurðum hvort við gætum komist saman á styrk .
Ég fékk hjálp hjá starfsmanni þeirra við alls konar stúss og umsóknir og að lokum fengum við tilboð frá meira en tíu skólum .
Við tókum svo saman ákvörðun að skrifa undir samning hjá Utah State University og flytjum í ágúst til Logan , Utah í íbúð sem er við hliðina á æfingasvæðinu þarna .
Við ætlum að læra , æfa og bæta okkur eins og brjálæðingar .
Hversu oft æfirðu ? Það fer eftir tímabili , á uppbyggingartímabili eru 6-10 æfingar á viku en á keppnistímabili eru yfirleitt bara 5-6 æfingar í viku .
Svo hlustar maður á líkamann , ef ég er dauðþreytt þá tek ég léttari æfingu eða hvíli einn dag .
Hvernig heldurðu þér í formi þegar þú ert í fríi ? Þegar ég á að fara í frí eða taka mér hvíldartímabil þá á ég bara að reyna að æfa sem minnst .
Þjálfarinn minn í Bandaríkjunum vill til dæmis núna að ég hvíli í tvo mánuði áður en ég kem til hans og ég má þá skokka , synda og hjóla svo lengi sem ég fer varlega .
Ég þarf þá bara að passa mataræðið í staðinn .
Mér finnst gott að nota fríin í að gera aðra hluti sem mér finnst gaman að .
Ég fer ég oft í snjóbrettaferðir eða á hestbak .
Mér finnst gott að breyta til og fá harðsperrur í nýja vöðva .
Áttu einhver áhugamál ? Snjóbretti , hestar , fimleikar , dans , lacrosse , að ferðast og ef ég kynni á brimbretti væri það klárlega áhugamál .
Leggurðu mikið upp úr heilbrigðu líferni ? Algjörlega .
Maður fær einn líkama til að búa í alla ævi og maður á að gera sitt besta til að fara vel með hann .
Það munar svo miklu fyrir andlega og líkamlega vellíðan að vera í góðu formi .
Hvaða freistingar áttu erfiðast með að standast ? Ef ég fæ þá tilfinningu að ég þurfi að standa á höndum þá geri ég það eiginlega alltaf , sama hvar ég er .
Svo er það líka mangó , pitsa , sushi og Netflix .
Hvaða ráð hefurðu handa þeim sem eru að byrja að æfa stangarstökk eða aðrar frjálsar íþróttir ? Erfiðasta skrefið er að byrja ! Svo er líka gott að muna að allir byrjuðu einhvers staðar .
Stangarstökk er íþrótt sem krefst þess að maður sé mjög þolinmóður .
Ekki bera árangur þinn saman við árangur hjá öðrum .
Það er enginn nákvæmlega eins og þú .
Hverjar eru helstu fyrirmyndir þínar ? Pabbi minn er fyrirmyndin mín í einu og öllu .
Hann keppti fyrir meistaraflokk Fylkis í mörg ár og er ástæðan fyrir því að ég er íþróttamaðurinn sem ég er í dag .
Ég var alltaf með stjörnur í augunum þegar ég horfði á hann spila .
Stangarstökksfyrirmyndin mín er Demi Payne og er sú flottasta að mínu mati .
Hún er 23 ára , á eins árs barn og keppir í Bandaríkjunum fyrir SFA .
Hún er með sjúkan stangarstökksstíl og er yfirhöfðuð bara ótrúlega nett pía .
Hvaða áfanga fagnaðir þú síðast í íþróttunum ? Seinasta vetur bætti ég mig um 30 cm .
Ég held að besta mómentið hingað til hafi verið þegar ég stökk 3,40 m á bikarmóti í mars síðastliðnum .
Það er myndband af þessu á You Tube og þar sést hvað ég er glöð .
Þetta eru stundirnar sem ég hleyp , lyfti og stekk fyrir á hverjum degi .
Hvað er á döfinni hjá þér næstu vikur í íþróttunum ? Ég á eina viku eftir af æfingum og svo á ég að hvíla þangað til að ég fer til Bandaríkjanna .
Svo byrja ég að æfa á fullu í annarri eða þriðju vikunni í september .
