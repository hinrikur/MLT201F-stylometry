Ótrúlegustu hlutir eru slæmir fyrir heilsuna og listinn yfir það sem vissara er að forðast lengist sífellt .
Bresk rannsókn sem birt var í The European Heart Journal í lok júní á þessu ári bætti enn við listann en vísindamennirnir komust að þeirri niðurstöðu að hávaði hefði slæm áhrif á hjartað .
Notaðar voru upplýsingar annars vegar um hávaða í umferð og hins vegar um sjúkrahúsinnlagnir vegna hjarta- og æðakerfasjúkdóma í London frá 2003 til 2010 .
Meðalhávaði var undir 55 dB en ef hávaði fór yfir 60 dB , jókst hætta á hjartaáfalli um 5% meðal fólks milli 25 og 74 ára en um 9% hjá þeim sem komnir voru yfir 74 ára aldur .
Þess má geta að 60 dB eru ekki mikill hávaði .
Oft er t.d. talað um að venjulegt tal milli manna sé í kringum 60 dB .
Hávær umferð mælist um 80 dB en mal í ísskápum er u.þ.b. 50 dB .
Að auki reyndist dánartíðni fólks sem býr í hávaðasömum hverfum 4% hærri en hjá öðrum , óháð dánarorsök .
Leiðrétt var fyrir aldri , kyni , félagslegri stöðu , loftmengun og reykingum í rannsókninni .
