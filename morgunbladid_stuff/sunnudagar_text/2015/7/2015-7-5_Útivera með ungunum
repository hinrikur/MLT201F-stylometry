Fyrir alla þá sem eyða sumarfríinu með börnunum og eru búnir að fara tólf ferðir í húsdýragarðinn og dettur ekkert annað í hug en að fara í sund eða gefa öndunum er Útivist og afþreying fyrir börn : Reykjavík og nágrenni happafengur af bestu sort .
Þær Lára Guðrún Sigurðardóttir og Sigríður Arna Sigurðardóttir settu bókina saman .
Lára er læknir og sérfróð um lýðheilsumál en Sigríður er hjúkrunarfræðingur .
Bókin er í einstaklega handhægu broti , passar í pokann , töskuna eða beint í hanskahólfið sem gerir það að verkum að létt er að kippa henni með .
Hún hefur auk þess að geyma margs konar fróðleik , hugmyndir að námskeiðum , leikjum og hvað maður getur tekið með sér í nesti .
Stöllurnar Lára og Sigríður halda þar að auki úti heimasíðu tengdri bókinni , samvera.is , sem er uppfærð reglulega og þar má finna margs konar skemmti- og fróðlega viðburði .
