Ein bók sem oft leitar á er Dauðinn í Feneyjum eftir Thomas Mann , fyrst gefin út árið 1912 ; þá var Mann 37 ára og heimsstyrjöld á næsta leiti .
Bókin snýst um andrúmsloft dauðans , ást , þráhyggju og þann einkennilega veruleika að eldast .
Hún hefur að vonum átt erindi við lesendur alla 20. öldina sem lifa með þeirri kennd að þeir séu staddir í lokakafla mannkynssögunnar .
Þessi stóru efni eru sviðsett í sögu miðaldra rithöfundar , Aschenbach , á leið til Feneyja á hálfgerðum flótta undan sjálfum sér .
Þar uppgötvar hann ástina í líki pólska táningsins Tadzio sem hann fer að elta á röndum en sem sér líklega aldrei Aschenbach .
Þannig lifir ástin sem draumsýn því að milli þeirra skapast aldrei ótvíræð tengsl .
Inn í söguna fléttast stöðug hræðsla Aschenbach við að veikjast og dauðinn verður æ nálægari : hans sjálfs , Tadzios og heimsins – allir virðast í lífshættu .
Þannig freistar Mann í stuttri sögu að ná utan um flókinn veruleika ástarinnar sem flótta undan dauðanum og leit að lífinu .
Lífveran maður , treg að trúa á eigin tilvist , leitar lífsins annarstaðar .
Aschenbach hefur lent í kreppu með skáldskapinn sem er sá dauði sem listamaðurinn óttast mest , að geta ekki lengur fangað tilvist sína í orðum og léð henni merkingu .
Hann festist í ástinni sem heldur honum föstum í Feneyjum , svefngengli í eltingarleik sem þráir listina , ástina og æskuna sem renna honum úr greipum .
Í upphafi sögu hlær hann að eldri manni sem hefur reynt að gera sig til með hárkollu og kinnalit .
Í sögulok er hann sjálfur orðinn hlægilegur dauðamaður á harðahlaupum á eftir æsku og lífi .
Sagan sviðsetur rithöfundinn sem áhorfanda sem eltist við lífið eins og ástfanginn þráhyggjumaður , af hálfgerðri öfund , dauðhræddur við að vera hlægilegur .
En þó fagmannlega .
Dauðinn vomir yfir listamanninum í sífelldri leit að lífi æðra því sem hann lifir .
Þannig verða list og skáldskapur tvíbent tákn um líf og dauða .
Um leið lýsir sagan vel innra lífi þess sem er orðinn næstum fertugur þó að Mann hafi reyndar verið svo hræddur við sinn innri Aschenbach að hann svindlar og gerir hann aðeins eldri .
