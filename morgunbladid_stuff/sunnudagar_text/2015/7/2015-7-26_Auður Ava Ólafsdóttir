Mig langar til að nefna tvær bækur sem ég held mikið upp á , aðra íslenska og hina erlenda .
Íslenska bókin er Veðurfræði Eyfellings – greinargerð um veður og veðurmál undir Eyjafjöllum eftir Þórð Tómasson í Skógum .
Þessi stórskemmtilega bók hefur verið ófáanleg í yfir 20 ár en var nýlega endurútgefin og ætti að vera til á hverju heimili .
Eða í hverjum bíl því ég mæli líka eindregið með henni í ferðalagið .
Þótt bókin fjalli um veður og veðurhugtök í einum tilteknum hreppi á landinu – sem er út af fyrir sig magnað – þá er Veðurfræði Þórðar framar öllu tilvistarleg bók , því þegar Íslendingar tala um veðrið eru þeir eins og allir vita að tala um tilfinningar sínar og langanir og duldar þrár og drauma .
Aðalpersóna bókarinnar er þó íslensk tunga , orðgnótt hennar , músíkalitet og dýpt .
Börn hafa mjög gaman af skemmtilegum orðum og það er gráupplagt að nota bókina til að auka orðaforða barna og tilfinningu fyrir náttúrunni .
Dæmi : Mjaldur sem þýðir hæg snjókoma , sbr. Það mjaldar úr honum .
Eða þurrablaður sem þýðir þurr vindur .
Svo ekki sé minnst á ýmsar tegundir af blíðu svo sem æskilega blíðu og ununarblíðu .
Hin bókin er skáldsagan Fuglarnir eftir norska höfundinn Tarei Vesaas sem var fæddur í lok 19. aldar .
Bókin kom út á frummálinu árið 1957 og í frábærri þýðingu Hjalta Rögnvaldssonar rúmum 50 árum síðar , þannig að það er lengi von á bókmenntaglaðningi ! Þótt þessi frumlega , fallega og meistaralega stílaða bók sé ekki ýkja þykk , þá telst hún ein mikilvægasta skáldsaga Norðurlanda á 20. öld .
Heiminum er miðlað í gegnum vitund söguhetjunnar Mattis , sem skilur fuglamál og býr með systur sinni sem er haldreipi hans í lífinu .
Mattis er ómögulegur til allra líkamlegra verka og kann ekki að hugsa praktískt sem er næsta vonlaus staða í bændasamfélaginu sem hann er fæddur inn í .
Á flokkunarskala samtímans myndi hann teljast þroskahamlaður en djúp , ljóðræn innsýn Vesaas inn í hugarheim þess sem er frábrugðinn , gerir Mattis ekki síður að táknmynd skáldsins .
Þar sem í bókinni er undirliggjandi ógn mætti líklega kalla hana spennusögu .
Ég hef þann háttinn á þegar ég byrja á nýrri bók að lesa alltaf fyrst byrjunina og endinn – í þessari röð .
Fyrsta setningin í Fuglunum hljóðar svo : " Mattis gáði hvort himinninn væri hreinn og heiður í kvöld og hann var það .
" Og síðasta setningin er eftirfarandi : " Hve stór eða lítill sá fugl gæti verið , heyrðist ekki .
" 