Verkfræðingurinn Gísli Halldór Ingimundarson kynntist fyrirbærinu " running dinner " þegar hann vann úti í München í Þýskalandi .
Hann veitti því athygli að ekkert þessu líkt er á boðstólum hér heima og hyggst nú kynna Íslendingum þessa skemmtilegu viðburði .
Guðrún Ingibjörg Þorgeirsdóttir gith@mbl.is Í sem allra fæstum orðum þá er " running dinner " skemmtileg leið til að kynnast hressu fólki og borða góðan mat , " segir Gísli Halldór Ingimundarson , sem um þessar mundir vinnur að því í frístundum að koma fyrirbærinu " running dinner " á legg hérlendis .
Stefnt er að því að halda fyrsta viðburðinn af þessu tagi laugardagskvöldið 11. júlí .
Þátttakendur verða að hafa til umráða eldhús , helst sem næst miðbæ Reykjavíkur .
Tveir verða í hverju " liði " og hvert lið eldar einn rétt um kvöldið , forrétt , aðalrétt eða eftirrétt , og býður tveimur öðrum liðum í mat til sín .
Hinar tvær máltíðir kvöldsins sækir liðið svo heim til annarra liða , í ókunnug eldhús .
Þaðan kemur því heiti viðburðarins – þátttakendur " hlaupa " ( nú eða ganga , hjóla eða taka strætó ) í nýtt hús á milli rétta .
" Þetta hefur líka verið kallað " progressive dinner " eða " safari supper " .
Við erum einmitt að leita að íslensku heiti yfir þetta , " segir Gísli en m.a. hefur verið stungið upp á því að kalla viðburðina " rjúkandi rétti " eða " boðhlaup " , sem óneitanlega er nokkuð smellið .
Flakkaði á milli ókunnugra eldhúsa í München Gísli kynntist running dinner þegar hann vann úti í München .
" Vinnufélagi minn var að skipuleggja þetta í München og hreif hálfan vinnustaðinn með sér í þetta .
Þar tók ég þátt í þessu sex eða sjö sinnum og flakkaði þannig um eldhús München-borgar , sem var ótrúlega gaman .
Þegar ég flutti aftur heim til Íslands , þá sá ég að þetta vantaði hérlendis og hef verið að tala um það við félaga mína síðan þá að mig langi að koma þessu af stað .
Nú ætlum við svo loksins að kýla á þetta , " segir Gísli sem sjálfur hefur mjög gaman af eldamennsku .
Running dinner hefur verið haldinn í einhverri mynd í Hollandi , að sögn Gísla , en sú útfærsla sem hann hyggst færa hingað til lands er upprunnin frá Þýskalandi .
" Þetta er í rauninni tilraunaverkefni hjá okkur , " segir Gísli .
" Í staðinn fyrir að fara út í einhverjar stórar fjárfestingar , setja upp vefsíðu o.s.frv. þá ákváðum við , ég og félagi minn , Sveinn Þórarinsson , að hafa þetta bara einfalt í upphafi til að sjá hvort það væri yfirhöfuð eftirspurn eftir þessu hérna heima .
Ef svo er og eitthvað meira verður úr þessu , þá munum við setja upp heimasíðu og auðvelda skráningu og þvíumlíkt , en til að byrja með viljum við bara koma þessu á framfæri og athuga hvernig hugmyndinni verður tekið .
" Eins og að leysa flókið bestunardæmi Talsverð vinna er að skipuleggja viðburð á borð við running dinner og margt þarf að ganga upp .
" Ég geri mér ekki grein fyrir því hversu margir munu mæta og þetta verður auðvitað flóknara eftir því sem liðin verða fleiri , " segir Gísli en bætir því við að þótt talað sé um " lið " þá felist engin keppni í running dinner , heldur eingöngu skemmtun .
" Lágmarkið er níu lið , til að engin lið hittist tvisvar yfir kvöldið , en þetta verður flókið ef liðin fara að skipta hundruðum .
" Varla er þó hægt að fá hæfari menn til verksins , en Gísli og Sveinn eru báðir verkfræðingar að mennt .
" Gestgjafarnir fá að vita um óþol og ofnæmi gesta sinna og þurfa því að haga eldamennskunni eftir því .
Besta lausn væri svo að lágmarka samanlagða ferðavegalengd allra liða yfir kvöldið , auk þess sem bæta þyrfti við hliðarskilyrðum til að takmarka heildarvegarlengd sérhvers liðs yfir kvöldið .
Þetta verður því í rauninni eins og að leysa flókið bestunardæmi , " segir Gísli og hlær .
Frekari upplýsingar um running dinner er að finna á Facebook-síðu viðburðarins , " Running dinner á Íslandi " .
Frestur til skráningar rennur út kl. 18 miðvikudaginn 8. júlí .
