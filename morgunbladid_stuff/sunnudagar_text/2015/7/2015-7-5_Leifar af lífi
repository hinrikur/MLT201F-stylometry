aðeins rúm 70 ár eru síðan nasistar þurrkuðu út þúsund ára samfélag í þorpinu oradour-sur-glane með því að myrða alla íbúana .
rústir þorpsins standa enn sem minnisvarði um hryllinginn og þangað sækja ferðamenn víða að .
greinarHöfundur segir frá voðaverkunum og upplifun sinni af heimsókn í þorpið .
Jökull Gíslason g.jokull@gmail.com Eftir þessum vegi , á sumardegi árið 1944 , komu hermennirnir .
Nú býr hér ekki sála .
Hermennirnir stöldruðu aðeins við í fáar klukkustundir .
Þegar þeir fóru hafði samfélag sem hafði verið til í þúsund ár verið þurrkað út .
Þetta er Oradour-sur-Glane í Frakklandi .
Daginn sem hermennirnir komu var íbúunum safnað saman .
Mönnunum var fylgt í skúra og hlöður .
Konur og börn voru leidd í þessa kirkju .
Svo heyrðu þau skothríðina þegar mennirnir voru skotnir .
Síðan voru þau líka drepin .
Fáum vikum síðar höfðu margir af þeim sem höfðu drepið bæjarbúana sjálfir verið drepnir í orrustu .
Bærinn Oradour var aldrei endurbyggður .
Rústir hans eru minnisvarði .
Píslarsaga hans stendur fyrir þúsundir annarra píslarsagna í Póllandi , í Rússlandi , í Búrma , í Kína , í heimi styrjaldar ...
" Þetta eru upphafsorð þáttaraðarinnar The World at War .
Sir Laurence Olivier les innganginn á meðan myndir af franska bænum Oradour eru sýndar .
Fyrir mörgum árum þegar ég sá þetta fyrst vissi ég að einhvern daginn myndi ég fara í pílagrímsferð til Oradour-sur-Glane .
Í skugga hernáms í fjögur ár Þessi örlagaríki sumardagur sem Sir Laurence talar um var 10. júní 1944 .
Oradour hafði verið í skugga hernáms Þjóðverja í rúmlega fjögur ár .
Þrátt fyrir það hafði enginn þýskur hermaður stigið þar niður fæti allan þann tíma .
Það hafði aldrei verið nein ástæða til þess .
Oradour var friðsæll og rólegur bær .
Þar var sporvagnslína sem tengdi bæinn við borgina Limoges .
Rúmlega 1.000 manns bjuggu í Oradour .
Íbúum hafði aðeins fjölgað í hernáminu þegar fólk sem hafði þurft að yfirgefa heimili sín í héruðunum Alsace og Lorraine fluttist þangað eftir að Þjóðverjar höfðu innlimað þessi svæði í Þýskaland og sent burtu fjölskyldur sem þeir töldu ekki þýskar .
Fjölskyldurnar voru reknar burtu með aðeins nokkur kíló af handfarangri .
Þennan sumardag voru fjórir dagar liðnir frá innrás bandamanna á strendur Normandí á D-degi .
Í Oradour eins og annars staðar í Frakklandi voru íbúarnir vongóðir .
Þeir vonuðust til þess að hernám Þjóðverja væri brátt á enda .
Sumir af yngri karlmönnunum í Oradour veltu því jafnvel fyrir sér hvort tilhlýðilegt væri vegna innrásarinnar að aflýsa fótboltaleiknum sem átti að halda á sunnudeginum .
En Oradour var víðs fjarri bardögunum í Normandí og lífið hélt áfram eins og það hafði alltaf gert .
Þjóðverjar vissu auðvitað ekki hvar bandamenn myndu koma herjum sínum á land og höfðu því dreift hersveitum sínum um allt Frakkland .
2 .
SS-skriðdrekaherdeildin Das Reich hafði haldið til í nálægum bæjum , Valence-d ' Agen og Montauban .
Þar hvíldust hermennirnir og þjálfuðu nýja hermenn til að bæta upp missi eftir orrustur á austurvígstöðvunum .
Á D-dag hafði herdeildinni verið gefin skipun : Verið klárir til herflutninga .
Atvik utan Oradour áttu nú eftir að verða örlagarík .
Þann 8. júní byrjaði Das Reich ferð sína norður til Normandí .
Sama dag lenti herdeildin í skærum við frönsku andspyrnuhreyfinguna .
Vegatálmar , skemmdar járnbrautarlínur og felld tré yfir vegi áttu öll sinn þátt í að tefja för SS-sveitarinnar .
Nokkrir SS-hermenn voru felldir .
Andspyrna var ekki talin hluti af viðurkenndum átökum og þessar skærur borgaralegra skæruliða hleyptu illu blóði í SS-hermennina .
Síðan gerði andspyrnan árás á þýska setuliðið í Tulle .
Þann 9. júní endurheimtu Þjóðverjar bæinn og hengdu 99 menn sem þeir grunuðu um að styðja andspyrnuhreyfinguna í ljósastaurum og á svölum í bænum .
Meðan á þessu stóð náði franska andspyrnuhreyfingin að handsama þýskan herforingja , Sturmbannführer Helmut Kämpfe , og taka hann af lífi .
Í kjölfar þessarar mótspyrnu sem SS-hersveitin mætti ákváðu foringjar í Das Reich þann 10. júní að fara í hefndaraðgerðir gegn íbúum héraðsins .
Bærinn Oradour varð fyrir valinu .
Um 200 SS-hermenn undir stjórn Sturmbannführer Adolf Diekmann tóku stefnuna á bæinn .
Hermennirnir komu í Oradour um klukkan tvö síðdegis þann 10. júní .
Þeir byrjuðu á því að umkringja bæinn og skipuðu svo íbúum hans að safnast saman á markaðstorginu .
Öllum var skipað að mæta með skilríki , sem var aðferð sem þýskar hersveitir höfðu oft notað á austurvígstöðvunum .
Með því að krefjast skilríkja gáfu þeir íbúunum von .
Þeir töldu ómögulegt að Þjóðverjarnir ætluðu að vinna þeim mein , hvers vegna væru þeir þá að krefjast skilríkja ? Þannig er mannlegt eðli .
Fólk heldur í vonina .
Þeir sem voru veikir eða aldnir voru fluttir í herflutningavögnum á markaðstorgið .
Hermenn fylgdu nemendum úr þremur barnaskólum á torgið .
Einn sjö ára drengur , Roger Godfrin , komst undan .
Fjölskylda hans var ein þeirra sem höfðu orðið að yfirgefa heimili sitt í Lorraine og móðir hans hafði sagt honum að ef hann sæi nokkurn tíma þýska hermenn ætti hann að hlaupa í skóginn við enda kirkjugarðsins og fela sig þar .
Á flóttanum skaut þýskur hermaður á hann en hæfði ekki .
Síðar mætti hann öðrum hermanni sem skaut hann ekki heldur sagði honum að halda áfram að hlaupa .
Roger var eina barnið sem fór í skóla þennan dag og lifði af .
Eftir að íbúum bæjarins hafði verið safnað saman voru konur og börn aðskilin frá karlmönnunum og þeim fylgt í kirkju bæjarins .
Mennirnir sem urðu eftir voru spurðir hvort einhver vopn væru í þorpinu og síðan fylgt í misstórum hópum í sex nálægar hlöður og skúra .
Þeim var sagt að þar yrðu þeir í haldi á meðan hermennirnir leituðu að vopnum , skotfærum og bönnuðum varningi í bænum .
Fyrir framan hvern skúr og hlöðu stilltu síðan SS-hermennirnir upp þungum vélbyssum .
Það var um kl. fjögur , tveimur klukkustundum eftir að hermennirnir komu í bæinn , sem drápin hófust .
Þar sem vélbyssurnar höfðu verið settar upp á jörðinni og á stuttu færi fóru fyrstu skotin í læri og neðri búk mannanna og særðu þá frekar en að drepa til að byrja með .
Eftir að allir höfðu fallið niður gengu þýsku hermennirnir á milli hinna föllnu og skutu þá sem enn voru lifandi .
Fljótlega kveiktu þeir í húsunum .
Fimm menn úr einni hlöðunni náðu að komast lífs af þó að nokkrir þeirra væru sárir .
Þeir náðu að brjótast út um vegg aftan á hlöðunni og komast undan í skjóli eldsins og reyksins .
Eftir því sem eldurinn dreifðist um bæinn þurftu þeir að færa sig um set en þeim tókst að fela sig fyrir Þjóðverjunum .
Á sama tíma komu hermenn með kistu inn í kirkjuna , þangað sem þeir höfðu rekið konur og börn .
Þeir kveiktu á kveikjuþráðum á kistunni .
Í henni voru eldsprengjur .
Eldur og svartur þykkur reykur fyllti kirkjuna .
Öskrandi reyndu konur og börn að finna staði í yfirfullri kirkjunni þar sem enn var hægt að finna loft til að anda .
Hópur náði að brjótast inn í skrúðhúsið , þeirra á meðal Marguerite Rouffanche .
Þegar þýsku hermennirnir urðu þess varir skutu þeir inn í skrúðhúsið .
Dóttir Marguerite var ein þeirra sem dóu þar .
Marguerite komst út um glugga aftan við altarið og kona fylgdi á eftir henni með barni sínu .
SS-hermennirnir fyrir utan urðu þeirra varir og skutu þau .
Aðeins Marguerite komst lifandi frá því .
Hún var sú eina sem komst lifandi úr kirkjunni .
Lítill eldsmatur var í steinkirkjunni og þrátt fyrir að hermennirnir hefðu kastað inn heyi og öðrum eldsmat dugði það ekki til þess að drepa allar konurnar og börnin úr eldi og reyk .
Að lokum stilltu hermennirnir upp byssum sínum og skutu á líkamana sem lágu í kirkjunni .
Um klukkan fimm var drápunum að mestu lokið .
Hermennirnir rændu þá verðmætum úr húsunum og kveiktu svo í þeim .
Fólk í nágrenni Oradour hafði séð reyk og kom þar að en hermennirnir skutu á þá sem komu of nærri .
Á meðal fólksins sem bar að voru foreldrar barna sem höfðu verið í skólunum .
Í örvæntingu reyndu sum þeirra að kanna afdrif barna sinna en allir sem komu of nærri voru drepnir .
Þrjú börn Pinède-fjölskyldunnar höfðu falið sig á hóteli bæjarins .
Þau þurftu nú að flýja eldinn og hlupu í flasið á SS-hermanni .
Hann leyfði þeim að sleppa .
Annars staðar reyndi SS-hermaður að vísa tveimur mæðrum frá þorpinu en áður en þær gátu farið bar aðra SS-hermenn að .
Þeir tóku þær inn í hlöðu og skutu .
Um klukkan sjö kom sporvagninn frá Limoges og nam staðar fyrir utan þorpið .
Farþegunum var skipað út og íbúar Oradour sem komu með vagninum voru teknir til hliðar .
Þeim var síðan sleppt en sagt að halda sig fjarri bænum .
SS-hermennirnir fóru skömmu síðar og skildu aðeins eftir nokkra verði sem dvöldu í húsi Dupic .
Það var síðasta húsið sem kveikt var í .
Á örfáum klukkustundum hafði heilu þorpi verið eytt .
Alls höfðu 190 karlmenn , 247 konur og 205 börn verið drepin .
Þetta hroðaverk varð fljótt alræmt og gekk hegðun SS-hersveitarinnar fram af mörgum öðrum Þjóðverjum .
Hinn virti þýski hershöfðingi Erwin Rommel sendi formleg mótmæli til yfirstjórnar hersins .
En það var ákveðinn tvískinnungur í mótmælum Þjóðverja .
Das Reich hafði lengi barist á austurvígstöðvunum og þar voru slík voðaverk tíð .
Svo virtist sem önnur lögmál giltu í Vestur-Evrópu .
Þýski herinn hóf rannsókn á þessum atburði en Diekmann , sem stýrði SS-herdeildinni í Oradour , og margir í sveit hans dóu í orrustunum í Normandí skömmu síðar og rannsókninni var sjálfhætt .
Löngu síðar þurftu sumir hermenn að svara til saka vegna fjöldamorðanna .
Rústirnar skyldu óhreyfðar Þann 4. mars 1945 kom leiðtogi Frakka , Charles de Gaulle , til Oradour-sur-Glane .
Hann fyrirskipaði að bærinn Oradour skyldi aldrei verða endurbyggður .
Rústir bæjarins ættu að fá að standa sem minnisvarði um þennan og aðra stríðsglæpi .
Að koma til Oradour var djúpstæð reynsla .
Að ganga um vel varðveittar rústir bæjarins hreyfir óneitanlega við manni .
Að standa inni í kirkjunni er yfirþyrmandi .
Í safni sem tengt er við bæinn er sýning sem segir sögu hernámsins og lýsir þessum degi í Oradour auk fjölda annarra stríðsglæpa .
Þar er líka hliðarsalur sem geymir þær myndir sem til eru af fórnarlömbunum og myndir frá því þegar Oradour var ennþá lifandi bær .
Í salnum hljómar upptaka þar sem nöfn og aldur þeirra sem voru myrt eru lesin yfir hátalarakerfi .
Það eru ekki nema rétt rúm 70 ár liðin frá fjöldamorðunum í Oradour-sur-Glane .
Sum barnanna í bænum væru enn á lífi í dag hefðu þau ekki verið myrt þennan örlagaríka dag .
