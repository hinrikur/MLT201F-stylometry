Oddur Eysteinn Friðriksson hefur vakið athygli undanfarið ár undir listamannsnafninu Odee en hann hefur nú opnað listsýningu í Dahlshúsi á Eskifirði þar sem hann sýnir listaverk sín sem gerð eru úr áli ; eins konar klippimyndir sem hann hannar á vinnustofu sinni og lætur svo brenna á yfirborð áls í New York .
Með því næst fram mjög sérstök áferð í litina og bjarmi .
Oddur hefur selt verk sín til bæði einstaklinga og fyrirtækja hér heima og ytra , hannað listaverk fyrir sýningu Íslenska dansflokksins og komst meðal annars í fréttirnar á síðasta ári fyrir að hafa selt eitt verka sinna til þekktrar raunveruleikapersónu í Bandaríkjunum ; Kenneth Joel Hotz úr þáttunum Kenny vs Spenny en hann hefur þar að auki skrifað handrit fyrir þættina Soutpark .
Þá hefur Odee haldið einkasýningu og tekið þátt í samsýningu en Gallerí Fold tók hann í umboðssölu síðastliðið haust .
Á sýningunni á Eskifirði gerir Odee upp sitt fyrsta ár sem listamaður og má þar sjá þá þróun sem orðið hefur í sköpun hans á þeim tíma en sýningin stendur til 19. júlí .
Oddur Eysteinn er sjálfmenntaður listamaður en stundar nám í viðskiptafræði við Háskólann á Akureyri og er þar á öðru ári en sjálfur er hann búsettur á Eskifirði .
