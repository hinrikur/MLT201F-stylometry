Ég sé aftan á Steinunni Eldflaug þegar ég geng út í garð kaffihúss í miðbæ Reykjavíkur á sólríkum júnídegi , þar sem við höfum mælt okkur mót .
Hún drekkur te og situr við lestur en gengur snögglega frá bókinni ofan í tösku þegar ég kynni mig .
" Vinkona mín gaf mér þessa bók en ég reyni alltaf að láta engan sjá kápuna , " útskýrir Steinunn nokkrum mínútum seinna og sýnir mér eitt bókarhornið , ég sé glitta í fimmarma stjörnu .
" Þetta er svona fræðibók um sögu norna um allan heim , " segir Steinunn .
" Ég hef haft áhuga á nornum frá því ég var lítil og sagði fólki að ég væri norn .
Mér datt einmitt í hug þegar ég sá þig að þú værir kannski norn líka .
" Ég get varla neitað því .
Við hefjum spjall .
Nafnið þitt er forvitnilegt .
Hver er Steinunn Eldflaug og af hverju " Eldflaug " ? Steinunn hlær .
" Ég er bara manneskja ...
ekki eldflaug .
En mig langar til þess að fara í eldflaug .
Það er draumurinn minn .
Ég hef alltaf verið heilluð af geimnum og öllu sem flýgur og fer með mann burt frá jörðinni og mig langaði að heita eftir einhverju sem mér finnst skemmtilegt .
Ég fékk þetta reyndar ekki samþykkt af mannanafnanefnd en gerði mitt besta .
Það er " ekki hefð fyrir því í íslensku máli að fólk heiti eftir farartækjum " en ég nota þetta samt núna og verð alltaf jafnglöð þegar ég man að ég heiti Steinunn Eldflaug .
Það er alltaf verið að spyrja mann hvað maður heiti og þá er mjög gott að nafnið gleðji mann þegar maður segir það , " segir Steinunn og brosir .
" Svo getur líka verið gott að hafa nafn sem er ekki manns eigið nafn , til dæmis þegar maður er feiminn .
Í mörg ár kynnti ég mig alltaf með einhverjum öðrum nöfnum , ég hét " Hannes " og " Bleikur vitleysingur " og svoleiðis .
Ég kunni bara ekki að kynna mig með mínu eigin nafni og er enn að hitta fólk sem þekkir mig bara sem Hannes ! Ég fattaði samt ekki að maður gæti skipt um nafn fyrr en pabbi ákvað að skipta um nafn þegar hann varð fimmtugur .
Nafn er ekkert sem maður verður að hafa .
Maður breytist og þá heitir maður kannski bara eitthvað annað einn daginn .
Maður er ekki nafnið sitt .
" " More is more " " Ég ólst lengst af upp í Breiðholtinu og mér leið alltaf eins og við byggjum uppi í sveit , Elliðaárdalurinn var rétt hjá .
Ég laumaðist þangað en mátti það ekki , " segir Steinunn sem byrjaði ung að hrífa fólk með sér inn í aðra veröld .
" Ég gekk um hverfið og spurði krakkana hvort þeir vildu koma með mér í " töfraland " og svo stalst ég með þau niður í Elliðaárdal .
Á einum stað var landamæravörður í glerbúri sem við þurftum að passa okkur á og ef einhver sagði mér að hann sæi ekki vörðinn , þá var það auðvitað af því að hann var ósýnilegur .
Mér fannst þetta ótrúlega skemmtilegt , að leiða fólk með mér inn í aðra veröld og þetta er ég enn að gera á tónleikum .
Það er svo gaman þegar maður nær því að allir tónleikagestirnir fari saman í einhvern annan heim .
Þá hefur maður búið til töfraheim fyrir fleiri en bara sjálfan sig .
Auðvitað er mjög margt í gangi á tónleikunum mínum og ég hef heyrt að sumum finnist það of mikið og verði ringlaðir .
En þeir verða þá bara að fara á einhverja aðra tónleika .
Í Listaháskólanum var alltaf verið að segja manni að " less is more " en ég hugsa frekar bara " more is more " og fylgi því , " segir Steinunn glettin og tekur nýlega tónleika sína á Secret Solstice sem dæmi , þar sem hún tók þrjú listaverk með sér upp á svið , tvö dýr með glóandi augu og eitt hvítt dýr sem hún varpaði myndbandi á .
" Svo var ég með ljós og reyk og allt það .
Auðvitað er líka heillandi að standa bara einn og nakinn á sviðinu og spila ...
" Steinunn hættir að tala og hugsar sig um .
" Já , kannski geri ég það einhvern tíma .
Þá er maður bara alveg með fólkinu .
Ef skrautið á tónleikum verður of mikið , þá missir maður nefnilega tengslin við fólk í salnum og það verður of mikil skipting á milli áhorfenda og " atriðisins " .
Mér finnst erfiðast að halda tengslum ef hlutirnir á sviðinu eru hvorki fáir né margir ...
það er allt í lagi að þeir séu vandræðalega fáir því þá er maður bara að spila .
Og ef þeir eru mjög margir , þá gerist eitthvað líka , það skapast einhver heild .
Svona töfraheimur .
" Byggir sjálf sinn töfraheim Ertu aldrei hrædd um að týnast í töfraheiminum ? " Jú ...
" Steinunn dregur seiminn .
" Þetta getur verið erfitt .
Manni finnst maður kannski vera með öllum en er í rauninni dálítið útundan og í sínum eigin heimi .
Ef maður vill ekki verða einmana þá verður maður að reyna að vera í hinum heiminum líka .
Ég áttaði mig eiginlega ekki á því fyrr en fyrir skömmu þegar ég var í partýi hjá vini mínum .
Á einum tímapunkti sagði hann : " ...
en þú veist að töfrar eru ekki til .
" Og það var eins og köld gusa í andlitið því ég hef aldrei pælt í því .
Maður byggir sjálfur sinn eigin heim og hjá mér er allt töfrandi , alveg síðan ég var lítil þegar mamma sagði mér að fíflarnir segðu að sumarið væri á næsta leiti .
Ég heilsa enn fíflum þegar ég sé þá og þakka þeim fyrir að minna mig á að sumarið sé að koma .
Það var mikið áfall fyrir mig að heyra þennan vin minn segja mér að töfrar væru ekki til en um leið langaði mig að kynnast heiminum sem vinur minn lifir í – heimi án töfra .
Þannig að þegar ég gekk heim um nóttina þá passaði ég mig að heilsa ekki ljósastaurunum eða blómunum og sagði sjálfri mér að staurarnir væru bara úr stáli og að blómin yxu bara þarna .
Ég reyndi að vera í þessum kalda heimi í tvo daga en það var mjög skrýtið .
Hvað vitum við líka um hvað er raunverulegt og hvað ekki ? Maður ákveður það sjálfur .
Sumir segja að tré hreyfi sig ekki en þau verða miklu eldri en menn .
Þau eru örugglega á fullu í sínum veruleika .
Við vitum líka ekki hvernig raunveruleikinn er út frá þeirra sjónarhóli .
Við höldum að fluga viti ekki neitt og sé ekki neitt af því að hún lifir ekki nema einn dag en fyrir henni er þessi dagur kannski eins og hundrað ár hjá okkur .
Það er alltaf verið að reyna að segja manni hvað sé raunverulegt og hvað ekki en ég held að það sé ekkert rétt og rangt í þessum efnum .
Maður sér það sem manni hefur verið sagt að sjá .
Börn sem aldrei hafa heyrt að himinninn " eigi " að vera blár , segja oftast að hann sé hvítur eða bara alls konar .
" Steinunn þagnar og lítur beint upp í himinhvolfið ofan okkar .
" Núna er hann til dæmis hvítur og smá gulur og rauður .
Himinninn er ekkert alltaf blár .
" Manneskja , ekki vélmenni Steinunn segist æfa mikið fyrir tónleika og vera lengi að læra lögin sín .
Hún er þó ekki hrædd við að gera mistök .
" Það er fínt að gera svona tvenn mistök þegar maður er að spila á tónleikum , því þau færa mann nær fólki .
Þá er maður ekki vélmenni heldur manneskja að spila tónlist .
En þau mega ekki verða mikið fleiri en tvenn því þá verða áhorfendurnir stressaðir og maður missir tengslin við þá alveg svona , " segir Steinunn og smellir fingrum .
" Svo eru auðvitað alltaf einhverjir sem vilja ekkert láta dáleiða sig þegar þeir koma á tónleika , hugsa bara að þetta sé eitthvað skrýtið bull og eru kannski að passa sig að láta ekki leiða sig út í einhverja vitleysu .
Það er líka allt í lagi , " segir Steinunn en bætir því við að það hafi verið talsverð uppgötvun þegar hún áttaði sig á því að sumir tónleikagesta væru raunverulega að hlusta á söng hennar , í stað þess að láta hrífast með stemningunni .
" Mér var bent á þetta um daginn og hugsaði bara já , sjitt ! Ég hef aldrei spáð í söngtækni áður en eftir þetta er ég búin að fara í nokkra söngtíma .
Það er fínt að ég sé búin að æfa mig að syngja , svo ég geti skilað einhverju til þeirra sem fíla ekki allt skrautið sem ég stóla svo mikið á .
Maður getur alltaf bætt sig .
" Tónlist Steinunnar er mjög ólík flestu öðru .
" Það var alveg óvart , " segir Steinunn .
" Þegar maður er að búa eitthvað til , þá fer það sem maður er að hugsa um í verkið .
Ef maður er með hugann við aðra heima , þá koma þeir inn í tónlistina .
En ég ætlaði aldrei að gera furðulega tónlist .
Ég heyrði til dæmis ekki muninn á popptónlist í útvarpinu og minni tónlist þegar ég var að gera hana ...
sem er mjög skondið ! " segir Steinunn og hlær en bætir því við að hún hafi lagst í rannsóknarvinnu á vinsælu nútímapoppi eftir að hafa verið bent á að tónlistin hennar væri " furðuleg " .
" Ég er farin að heyra smá mun núna , " segir listakonan .
Lærði lagasmíðar í Japan Nýverið gaf Steinunn út plötuna Nótt á hafsbotni hjá Mengi en síðasta plata hennar , Glamúr í geimnum , kom út fyrir tveimur árum .
" Fyrsta lagið sem ég gerði á nýju plötunni fjallaði um hafið og þaðan kemur titillinn .
Ég hafði verið að hugleiða og fór þá ofan í hafið til að kanna hafdjúpið – maður getur gert allt í hugleiðslu – en dýpst í hafinu var ég allt í einu komin út í geim .
Í hugleiðslunni komu síðan til mín marglyttur sem sögðu : " Myrkrið er mjólk fyrir stjörnurnar " .
Og mér fannst þetta magnað , því ég hef oft verið að hugsa að myrkrið sé vont og ljósið gott en allt í einu áttaði ég mig á því að stjörnurnar gætu ekki skinið ef þær hefðu ekki myrkrið .
Myrkrið þarf ekki að vera óvinur manns og það er hægt að yfirfæra þetta á margt í lífinu .
Það er svo mikið til af bókum sem segja fólki hvernig það eigi að láta sér líða vel og vera alltaf hamingjusamt og það er látið eins og það sé eðlilegt ástand að vera alltaf hamingjusamur .
Hluti af því hvað fólki líður illa stundum , held ég að sé örvæntingin sem kemur yfir fólk þegar það finnur að því líði illa , því það heldur að því eigi alltaf að líða vel .
Ég held að það sé ekki eðlilegt ástand og jafnvel ekki eftirsóknarvert .
Maður gerir skemmtilega , skapandi hluti , þegar manni líður illa , til að reyna að láta sér líða betur .
Ef öllum liði alltaf bara vel , þá held ég að færri skemmtilegir hlutir myndu gerast .
Hvað vorum við aftur annars að tala um ? " spyr Steinunn og hlær .
Talið berst aftur að nýju plötunni .
Steinunn segist hafa gert plötuna með það í huga að tónlistin væri ofan í hafinu .
" Lögin fjalla ekki öll um hafið en ég notaði sjávarhljóð og djúpa bassa til að reyna að ná sjávarstemningu .
Mér finnst þessi plata mjög ólík fyrri plötunni minni , þótt þetta sé auðvitað enn ég .
Þessi er ekki alveg jafn heimagerð og Glamúr í geimnum var , því ég er komin með miklu flottari græjur til að búa til hljóð .
Svo var ég líka send til Japans á síðasta ári sem fulltrúi Íslands til að búa til popptónlist með fleiri norrænum tónlistarmönnum .
Þar lærði ég hvernig popplög " eiga " að vera , til dæmis hvað " brú " er í lagi og ég gat notað það þegar ég kláraði plötuna mína .
Ég hef verið spurð hvort ég ætli þá ekki að halda áfram að gera DIY tónlist ( e. do it yourself ) og hvort ég sé enn að gera tónlist fyrir sjálfa mig eða hvort ég sé að breyta tónlistinni fyrir markaðinn .
En mér finnst gaman að þróast og læra nýja hluti , læra að syngja og nota trommuheila og gera popptónlist .
Maður getur notið þess að gera tónlist fyrir sjálfa sig en um leið lært hvernig maður getur útbúið tónlistina þannig að fleiri njóti hennar .
Er það ekki bara jákvætt , að gefa eins mikið og maður getur ? Ég er allavega geðveikt til í það .
" Lærði myndlist í LHÍ Upphaflega stóð til að létt yrði yfir nýju plötunni en listakonan segist ekki vera viss um að það hafi tekist .
" Ég var ein uppi í sveit að taka hana upp og mér leið ekki vel á þessu tímabili , þannig að platan er dálítið heavy , er mér sagt .
Annars hef ég gaman af því að setja skrýtin hljóð inn í þung lög .
Þungt lag með einu bjánalegu hljóði verður mjög fyndið , " segir Steinunn hlæjandi og bætir því við að nýja platan sé talsvert lengri en sú síðasta .
" Mér finnst ágæt lengd að platan endist fólki til dæmis á leiðinni í skólann ef það þarf að taka tvo strætóa en klárist ekki á miðri leið .
" Steinunn var nemandi við Listaháskóla Íslands í þrjú ár og lagði þar stund á myndlist .
" Mig langaði að læra allt .
Auðvitað átti ég að vera að gera myndlist en ég laumaðist alltaf til að koma tónlistinni inn í verkin .
Lokaverkefnið mitt var til dæmis dýragarður með skúlptúrum sem voru furðudýr úr geimnum .
Dýrin höfðu ljós í augunum sem blikkuðu ef þau heyrðu hljóð og ég fór og fóðraði þau með tónlist á hverjum degi klukkan þrjú .
Gestir gátu þá komið og fylgst með mér spila og syngja fyrir dýrin .
" Steinunn hefur einbeitt sér að tónlist eftir útskrift úr Listaháskólanum en er nú aftur byrjuð að mála myndir .
" Ég veit ekki hvernig þetta mun þróast í framtíðinni en þetta er hvort tveggja svo skemmtilegt , myndlist og tónlist .
Ég sé þetta eiginlega sem sama hlutinn .
Myndlistin er litir og form sem manneskjan meðtekur í gegnum augun en tónlist er í rauninni líka litir og form sem koma til manns sem hljóð í gegnum eyrun .
" Bæði daprari og glaðari en margir Hvar finnurðu innblástur ? Um hvað ertu til dæmis að syngja þegar þú semur tónlist ? " Maður setur sál sína í verkin án þess að átta sig á því .
Stundum koma lög til mín á einu kvöldi og ég syng bara eitthvað , textinn kemur án þess að ég þurfi að spá í honum sérstaklega .
" Trommuþrællinn " á Glamúr í geimnum var til dæmis svona lag og ég veit enn ekki um hvað hann er .
Það tekur mig oft nokkur ár að geta litið til baka og séð um hvað ég var að syngja .
Þegar ég svo átta mig á því , þá bregður mér stundum því þetta er oft eitthvað sem ég ætlaði ekki að setja í opinbert listaverk .
Kannski einhver strákur sem ég var skotin í og vildi alls ekki að neinn vissi um en svo er ég bara óvart búin að mála hann á málverk ! Á nýju plötunni er til dæmis jarðæta í einu laginu .
Hver veit hver jarðætan er ? Er hún manneskja eða er hún tilfinning ? Ég vissi það ekki þegar ég var að taka lagið upp en fékk áfall þegar ég hlustaði á plötuna í fyrsta sinn og fattaði um hvað ég var syngja .
" Af tónlistinni þinni að dæma og allri litadýrðinni í kringum þig , gætu einhverjir haldið að þú væri mjög hamingjusöm manneskja .
Ertu það ? " Það eru skin og skúrir , " segir Steinunn .
" Ég held að ég sé bæði daprari en margir og glaðari en margir .
Mér líður oft illa .
Fólk segir mér að það vildi vera í mínum heimi því ég sé alltaf hress og í góðu skapi .
Ég segi auðvitað ekkert en ég er alls ekki alltaf hress .
Kannski er töfraheimurinn minn flótti og kannski væri betra að geta verið sáttur í hinum heiminum en ég get ekki verið þar .
Stundum er ég bara að ganga og verð allt í einu mjög leið og finnst allt vera hræðilegt .
Þá fálmar maður eftir hverju sem er , litríku eða góðu , einhverri ástæðu til þess að halda áfram að vera til .
Það gleður mig að heilsa ljósastaurum og blómum , geta spilað tónlist og séð fólk brosa .
Og það hjálpar líka til að klappa mjúkum hundum , " segir Steinunn kímin á svip .
