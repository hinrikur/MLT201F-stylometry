Haukur Holm , fréttamaður hjá RÚV , svarar spurningum um eftirlæti fjölskyldunnar þessa vikuna .
Fjölskyldumeðlimirnir eru : Haukur Holm , Guðný Lára Ingadóttir og 16 ára sonur þeirra , Starri Holm .
Þátturinn sem allir geta horft á ? Graham Norton og svo auðvitað Simpsons .
Maturinn sem er í uppáhaldi hjá öllum ? Sítrónukjúklingur Guðnýjar , en svo sakna ég fiskibollanna hennar mömmu .
Skemmtilegast að gera saman ? Ferðalög virka alltaf .
Borðið þið morgunmat saman ? Á virkum dögum eru allir hálfsofandi á þönum , þannig að sameiginlegur morgunverður er fjarlæg hugmynd .
En um helgar er oft síðbúinn sameiginlegur morgunverður .
Hvað gerið þið saman heima ykkur til dægrastyttingar ? Horfum á eitthvað í sjónvarpinu sem samkomulag er um .
Annars finnst okkur feðgum fínt að spila á gítar , en þá þurfum við að vera hvor í sínu herberginu og húsmóðirin vill helst ekki vera í heyrnarfæri .
