Helena Jónsdóttir sálfræðingur hefur undanfarna sex mánuði starfað á spítala í borginni Kunduz í Afganistan á vegum Lækna án landamæra .
Hún segir heilbrigðiskerfi landsins langt frá því að vera nógu gott og dáist að æðruleysi og hörku fólksins í þessu stríðshrjáða landi .
Hún segir lífsreynsluna hafa breytt sér og hvetur fleiri Íslendinga til að ganga til liðs við samtökin .
Orri Páll Ormarsson orri@mbl.is Fyrsta verkefni hennar var að tilkynna foreldrum drengs sem misst hafði annan fótinn fyrir ofan hné í bílslysi að ekki hefði verið hægt að bjarga honum .
Drengurinn var á að giska fimm ára .
Allt var reynt á spítalanum í Kunduz en samt dó drengurinn , hann komst einfaldlega of seint undir læknishendur .
Helena Jónsdóttir er sálfræðingur að mennt og þjálfuð af Læknum án landamæra , þannig að hún var undir verkefnið búin .
Viðbrögð foreldranna voru þó á annan veg en hún gerði ráð fyrir .
Þau tóku þessum ömurlegu fréttum af miklu æðruleysi .
" Ef þetta er vilji Allah , þá er það bara þannig .
" Íslendingnum brá að vonum en Helena segir nauðsynlegt að setja málið í samhengi .
Stríð hafi geisað í Afganistan meira og minna í hálfan fjórða áratug og íbúar landsins beri þess óhjákvæmilega merki .
Lífaldur fólks er fjörutíu ár og barnadauði gríðarlegur .
Margt fólk eignast því mörg börn og gerir ráð fyrir því , frekar en hitt , að missa einhver af þeim .
Ekki ólíkt því sem tíðkaðist hér um slóðir á nítjándu öld .
Þegar þjóðin hokraði við nauman kost .
Helena tekur skýrt fram að ekki bregðist allir foreldrar eins við andláti barna sinna í Kunduz .
Skömmu áður en hún kom heim í byrjun vikunnar sinnti hún til dæmis fjölskyldu drengs sem var í algjöru áfalli vegna áverka sem hann varð fyrir í slysi .
" Ég get ekki hugsað þá hugsun til enda hefði ég þurft að tilkynna því fólki andlát drengsins .
Sem betur fer kom ekki til þess , honum var bjargað , " segir hún .
Helena hefur starfað á spítalanum í Kunduz í Afganistan undanfarna sex mánuði á vegum samtakanna Læknar án landamæra .
Hlutverki hennar átti þar með að vera lokið en hún var beðin um að vera áfram fram í október og heldur því aftur utan í byrjun ágúst , eftir stutt frí hér heima .
Ævintýragjörn að upplagi " Ég er ævintýragjörn að upplagi og mig hefur lengi langað að sinna hjálparstarfi í útlöndum .
Ég tók á sínum tíma ákvörðun um að eignast ekki börn og hef ekki verið í sambandi lengi .
Þannig að ef ég er ekki týpan til að gera þetta þá veit ég ekki hver er það , " segir Helena , spurð hvernig það hafi komið til að hún hélt til Afganistan .
Hún kveðst hafa tekið ákvörðun um að skrá sig hjá Læknum án landamæra eftir sumarfrí í fyrra .
" Mér líkaði alls ekki illa þar sem ég var að vinna en hugsaði samt með mér : Ég get ekki ekið sömu leið í vinnuna næstu þrjátíu árin .
Þetta var sem sagt ekki merkilegri metnaður en það að mér dauðleiddist .
" Hún hlær .
Ekki var flókið að leggja inn umsókn .
Helena skráði sig gegnum heimasíðu Lækna án landamæra í Belgíu en var bent á að snúa sér til skrifstofu samtakanna í Noregi sem hefur Ísland á sinni könnu .
Henni var vel tekið en við tók langt ferli enda inntökuskilyrðin ströng hjá Læknum án landamæra .
Samtökin taka ekki við hverjum sem er .
Umsækjandi þarf til dæmis að hafa að minnsta kosti þriggja ára faglega reynslu .
Helena uppfyllti þau skilyrði en hún útskrifaðist sem klínískur sálfræðingur frá Háskóla Íslands árið 2010 og hefur unnið við fag sitt síðan .
" Það vantar alltaf sálfræðinga til að taka að sér verkefni , eins lækna , hjúkrunarfræðinga og ljósmæður .
Fólk með gott verkvit er líka vinsælt .
" Eftir að umsókn Helenu hafði verið samþykkt hélt hún utan í tíu daga þjálfun í Ósló .
Það var í desember á síðasta ári .
Eftir það kom hún aftur heim til að bíða eftir sínu fyrsta verkefni .
" Maður sækir ekki um ákveðin lönd , þetta veltur þvert á móti á verkefnum sem losna .
Ég bjóst við að fara í eitthvert ebólu-verkefni , enda var þörfin brýn á þessum tíma , en þá losnaði staða í Afganistan og mér var úthlutað henni í janúar .
" Kunduz-borg er í samnefndu héraði í norðurhluta Afganistan og er hernaðarlega mjög mikilvæg í átökunum sem standa yfir í landinu .
" Kunduz er æðin yfir til Rússlands og Mongólíu og átök hafa staðið um hana lengi .
Afganski herinn ræður borginni en andstæðingar ríkisstjórnarinnar hafa reynt að ná henni á sitt vald á umliðnum árum .
Án árangurs , " segir Helena .
Læknar án landamæra opna stöðvar sínar þar sem þörfin er mest .
Til dæmis þar sem heilbrigðiskerfið á svæðinu er hreinlega fallið eða það er óaðgengilegt fyrir fólk , til dæmis vegna fjárhags , stöðu eða af öðrum ástæðum .
Helena segir gríðarlegan skort á heilbrigðisstarfsfólki í Afganistan enda sé kerfið undirmannað og alls ekki á því gæðastigi sem það þyrfti að vera .
" Markmið okkar er að þjálfa fólk upp og skilja kerfið eftir í höndum heimamanna .
Það gengur svona þokkalega í Kunduz .
" Starf Helenu er bundið við sjúkrahúsið og verkefnið að sinna andlegri heilsu sjúklinga og aðstandenda þeirra .
Íbúar Kunduz tala litla sem enga ensku og túlkur fylgir því Helenu hvert fótmál .
Hún segir samskiptin ganga vel .
Um 35% þeirra sem leita læknis í Kunduz gera það vegna stríðsins , þar á meðal fjölmörg börn .
Minna er um að konur leiti læknis vegna stríðsins enda eru þær mun minna á ferðinni en karlar .
" Þær koma meira vegna bílslysa eða átaka innan fjölskyldna þeirra , " segir Helena .
Þrjátíu manns aflimaðir í júní Hún segir alvarleg bílslys mjög algeng í Kunduz enda troði fólk sér gjarnan í bíla , allt að tíu manns í venjulegan fólksbíl .
Þá sé barna alls ekki nægilega vel gætt í Afganistan og mikið sé um höfuðáverka eftir til dæmis fall fram af húsþökum .
" Það liggur við að þetta sé átakanlegra en stríðið , " segir hún .
Eins og gefur að skilja kemur fólk inn á bráðamóttökuna í Kunduz með stærri og meiri áverka en tíðkast á Landspítalanum í Fossvoginum .
Í júnímánuði einum þurfti að aflima þrjátíu manns sem er reyndar töluvert meira en í meðalmánuði .
Helena segir flesta taka slíku áfalli af stóískri ró og nefnir sem dæmi 23 ára gamlan mann sem missti báða fætur fyrir skemmstu .
" Jæja , þetta er vilji Allah , " mun hann einfaldlega hafa sagt .
Helena segir trúna skipta miklu máli í lífi fólksins á þessum slóðum .
" Ég veit satt best að segja ekki hvar þetta fólk væri statt hefði það ekki trúna .
Andleg heilsa þess væri að minnsta kosti mun lakari .
Inn í þetta spila líka langtímaraskanir vegna stríðsátaka .
Fólk er löngu orðið dofið á líkama og sál .
" Helena ber afgönsku þjóðinni afar vel söguna .
Hún hafi ekki hitt gestrisnara fólk .
" Fólkið í Kunduz bauð mig strax hjartanlega velkomna og hefur baðað mig í gjöfum .
Fólk sem varla hefur til hnífs og skeiðar .
Ég veit ekki hvernig ég á að fara að því að flytja þetta allt með mér heim .
Fjölmargir hafa boðið mér að búa hjá sér og sumir meira að segja boðist til að gefa mér börnin sín .
Eins undarlega og það hljómar .
En þakklætið skín í gegn .
Þetta fólk vill öllum vel .
" Einu samskipti Helenu við heimamenn eru á spítalanum en reglum samkvæmt má hún ekki vera á ferli í borginni .
Henni er því ekið til og frá vinnu og ber að halda sig heima utan vinnutíma .
Unnið er tíu tíma á dag , sex daga vikunnar , og segir Helena fríið alls ekki mega vera meira enda sé drepleiðinlegt að hanga heima milli vakta .
" Þetta fyrirkomulag er mjög erfitt fyrir konu eins og mig , sem vill helst vera úti að hlaupa eða hjóla í frítímanum .
Ég reyndi tvisvar eða þrisvar að hlaupa kringum húsið en það var ekki að gera sig .
" Hún hlær .
Ekki bætir úr skák að loftræstingin hefur átt það til að bila á heimilinu – sem er alls ekki vinsælt þegar hitinn er 40 gráður og meira .
Hún býr með fimmtán til tuttugu öðrum starfsmönnum Lækna án landamæra og starfsmannaveltan er mikil .
" Það hjálpar manni að halda geðheilsunni að búa með öðru fólki en þessi innilokun er samt mjög erfið .
Ef ekki væri fyrir hana gæti ég vel hugsað mér að vera lengur í Afganistan .
" Einn annar Íslendingur hefur verið í Kunduz meðan Helena hefur dvalist þar , Lára Jónasdóttir .
Hún sinnir nú sérverkefnum í höfuðborginni , Kabúl .
Helena segir konur búa við þröng félagsleg skilyrði í Afganistan .
Þær megi til dæmis aðeins hafa samskipti við karla sem eru tengdir þeim nánum fjölskylduböndum .
Þær mega heldur ekki fara út fyrir borgina nema í fylgd karlmanns og þurfi að hylja sig frá hvirfli til ilja .
Búrkurnar séu þannig gerðar að aðeins sé net fyrir augum .
Þar sem Helena er heilbrigðisstarfsmaður á þetta ekki við um hana .
" Ég má umgangast karla eftir þörfum og ekkert tiltökumál þótt ég sé í nánari samskiptum við þá en gengur og gerist með heimakonur , " segir hún brosandi .
Eftir hryðjuverkaárásirnar á Bandaríkin árið 2001 var gengið milli bols og höfuðs á stjórn talíbana í Afganistan og hefur herinn farið með völd í landinu síðan .
Skærur eru þó miklar enda hafa andstæðingar ríkisstjórnarinnar verið að sækja í sig veðrið á ný .
Helena segir almenning í landinu þrá frið og undanfarið hafa staðið yfir viðræður á milli ríkisstjórnar og andstæðinga hennar í því skyni að hleypa andstæðingum hennar að borðinu aftur .
Finnst hún örugg í Kunduz Vígamenn andstæðinga ríkisstjórnarinnar koma reglulega niður fjöllin frá Pakistan í þeim tilgangi að ná hernaðarlega mikilvægum svæðum á sitt vald .
Það á við um Kunduz en þeim hefur ekki orðið kápan úr því klæðinu enn sem komið er .
Þrátt fyrir þessi átök finnst Helenu hún örugg í Kunduz .
" Það er kannski skrýtið að segja það þegar flugskeyti eru daglegt brauð .
En það er allt herinn að verja borgina fyrir ágangi andstæðinga sinna .
Skeytin fara sem sagt út úr borginni en ekki inn í hana .
Eina skiptið sem ég hef orðið virkilega hrædd var í jarðskjálfta eina nóttina .
Þá skalf allt og nötraði enda þótt skjálftinn væri ekki nema 3,2 á Richter – sem þykir ekki mikið hér heima .
Þessa nótt áttaði ég mig á því að búið er að kenna okkur allt , nema að bregðast við jarðskjálfta .
" Í eitt skipti var Helenu og félögum hennar snúið frá spítalanum á síðustu stundu vegna stríðsástands innan veggja hans .
Á daginn kom að þar voru á ferðinni stjórnarhermenn í leit að andstæðingum sem ekki voru á spítalanum .
Herinn baðst síðar afsökunar á atvikinu .
Eigi að síður var hart tekið á málinu enda um skýlaust brot á Genfarsáttmálanum að ræða .
Spítalanum var lokað í fjóra daga á eftir , aðeins tekið við fársjúku eða stórslösuðu fólki , til að senda út skýr skilaboð .
Svona lagað verður ekki liðið ! Helena segir það auka á öryggið að andstæðingar ríkisstjórnarinnar vilji erlendu hjálparstarfsfólki ekki illt .
Þvert á móti njóti þeir góðs af þjónustunni eins og aðrir .
" Stríðandi fylkingar hafa ekki horn í síðu Lækna án landamæra og við sinnum einfaldlega þeim sem á læknis- eða sálfræðiþjónustu þurfa að halda .
Á spítölum er ekki spurt um pólitík .
Stríðandi fylkingar vita líka að falli erlent hjálparstarfsfólk við störf sín verða kollegar þeirra sendir heim með það sama .
" Helena segir dvöl sína í Kunduz hafa verið einstaka lífsreynslu .
" Það er mjög gefandi starf að hjálpa fólki sem býr við svona erfiðar aðstæður .
Ég hef upplifað ótrúlegustu hluti í Kunduz , fólk lifir af skelfilegustu slys og kveinkar sér ekki einu sinni .
Ég veit ekki úr hverju þetta fólk er eiginlega gert .
Það eru forréttindi að sjá kraftaverkin verða til .
Ég renndi blint í sjóinn með þetta verkefni , hafði til dæmis aldrei komið inn á skurðstofu .
Til allrar hamingju komst ég að því að mér líður vel innan um sjúklinga og virka ágætlega við þessar aðstæður .
Þoli til dæmis alveg að sjá blóð renna og taka á móti fólki sem misst hefur útlimi .
Það kom mér á óvart .
Fólk er misjafnlega útsett fyrir svona löguðu .
Ég er greinilega meiri töffari en ég gerði mér grein fyrir .
" Hún hlær .
Helena segir þessa lífsreynslu óhjákvæmilega hafa breytt sér .
Mikilvægt sé þó að setja hlutina áfram í samhengi og hneykslast ekki á fólki hér heima sem kveinkar sér undan lítilsháttar hnjaski .
Það séu vitaskuld forréttindi að búa á landi þar sem stríð eru fjarlæg og hamfarir sjaldgæfar .
" Maður má heldur ekki verða of heilagur , þó maður fáist við hjálparstörf .
Ég millilenti til dæmis í Vínarborg á leiðinni heim um daginn og leyfði mér alveg að kíkja inn í HM-búð .
" Hún hlær .
Fer pottþétt út aftur Þegar skyldum Helenu líkur í Kunduz í október kemur hún heim aftur og vonast til að stoppa í tvo mánuði eða svo .
Þá tekur við næsta verkefni á vegum Lækna án landamæra .
" Ég fer pottþétt út aftur .
Þetta er líf sem mér líkar vel að lifa .
Samtökin fjárfesta líka í manni í upphafi og vilja því gjarnan nota mann í fleiri en eitt verkefni .
Á þessari stundu hef ég ekki hugmynd um hvert ég verð send , Læknar án landamæra eru með starfsemi í 63 löndum .
" Hún lýkur lofsorði á samtökin .
" Ég gæti ekki mælt meira með Læknum án landamæra .
Samtökin eru fagmennskan uppmáluð og allt gengur eins og vel smurð vél .
Ég er svolítið hissa á því að fleiri Íslendingar hafi ekki gefið kost á sér gegnum tíðina .
Ég hvet alla sem hafa áhuga til að kynna sér starfsemi samtakanna , lækna , hjúkrunarfræðinga , sálfræðinga og aðra .
Það er sannarlega þess virði .
" 