Þrjátíu ár eru síðan Reynir Pétur Steinunnarson gekk hringveginn fyrstur Íslendinga .
Göngugarpurinn vakti verðskuldaða athygli og varð að þjóðhetju .
Hann minnist göngunnar sem breytti lífi hans og talar um lífið á Sólheimum , dellurnar sínar og ástina .
Myndir og texti : Ásdís Ásgeirsdóttir asdis@mbl.is Nú skaltu passa þig ! " segir Reynir Pétur stríðnislega og hlær sínum einlæga og smitandi hlátri þegar hann tekur á móti blaðamanni í spjall í gróðrarstöðinni þar sem hann vinnur .
Sólheimar bera sannarlega nafn með rentu þennan júlídag því úti skín íslenska sólin en inni í gróðurhúsinu er hitabeltisloftslag .
Reynir Pétur er á stuttbuxum einum fata .
Hann er kvikur og léttur í hreyfingum og stikar rösklega inn á kaffistofu og býður mér til sætis .
Hann er strákslegur , brúnn og stæltur og ekki að sjá að þar fari maður kominn af léttasta skeiði .
Þegar blaðamaður spyr um aldur svarar hann sposkur : " HALLÓ HALLÓ , bíddu nú við , ég er fæddur 1948 , 25. október , og lengra fer ég ekki með þig yfir brúna ! Þú bara ferð restina , " segir hann hlæjandi og bætir við : " En ég var 36 ára þegar ég gekk hringinn fyrir þrjátíu árum þannig ég ætla ekkert að hjálpa þér , þú getur bara labbað sjálf , " segir hann og við skellihlæjum bæði tvö .
Fyrstur að ganga þjóðveg eitt Við hefjum samtalið á göngunni miklu , en í ár eru þrjátíu ár síðan Reynir Pétur gekk fyrstur Íslendinga í kringum landið .
Flestir Íslendingar sem komnir voru af bleiu árið 1985 muna vel eftir þessu , en Reynir Pétur varð á svipstundu " heimsfrægur á Íslandi .
" Gangan vakti gífurlega athygli og þjóðin fylgdist grannt með og elskaði þennan sérstaka og glaðlynda göngugarp .
Gangan hjálpaði mikið að rjúfa fordóma í þjóðfélaginu gagnvart fólki með þroskaskerðingu eða aðra fötlun .
" Gangan gaf mér mikið .
Hún hefur verið mér mikils virði og gefið mér sjálfstraust líka , ég er sterkari .
Ég var fyrsti maður að labba þjóðveg eitt .
Það var ekki bara til að safna peningum , þú verður líka að athuga að ég var að vekja athygli á málstað þessa fólks .
Og hvaða fólk er þetta ? Þetta er bara fólk eins og þú og ég , Pétur og Páll , " segir hann og á þá við íbúa Sólheima og annarra stofnana .
Að hoppa út í djúpu laugina Hugmyndin kviknaði í heitum potti á Sólheimum í desember 1984 .
" Ég var spurður hvort ég gæti næsta vor labbað í kringum landið en það var framkvæmdastjórinn á Sólheimum , Halldór Júlíusson , og byggingarmeistarinn Árni Leósson sem spurðu .
Ég held að þetta hafi verið á föstudegi , einhvern tímann í desember .
Ég vildi fá tíma til að hugsa hvort ég ætti að gera þetta .
Þú hoppar ekki út í djúpu laugina nema þú vitir hvort hún sé djúp , " segir Reynir Pétur .
Hann segist hafa þurft að hugsa um hvort hann teldi sig ráða við þetta .
" Að labba í kringum landið ! Þó að maður labbi hér um helgar í Sólheimum hringinn sem er 24 kílómetrar þá er hringurinn í kringum landið 1.370 kílómetrar .
Ég hugsaði mig vel um og ákvað að gera þetta .
Ég fór eiginlega blákalt út í þetta en fór svo að æfa mig .
Og svo þegar dagurinn rann upp þá réð ég við þetta , " segir hann .
Of upptekinn til að vera þreyttur Á göngunni naut Reynir Pétur þess að skoða Ísland .
" Ég sá alltaf nýtt og nýtt landslag þannig ég var upptekinn af því og mátti ekki vera að því að vera þreyttur .
Ég var spurður um daginn hvort aldrei hefði komið sá dagur að ég hefði hugsað : Æi , ég er alveg að gefast upp .
NEI , það kom aldrei til tals .
Það var aldrei svo erfitt , " segir hann .
" Ég var mjög feginn að koma í mark en þú sérð það á mynd sem var tekin þar sem ég sit á malbiki að það eru ekki þreytumerki á andlitinu , heldur gleði að hafa gert þetta .
Það var ekkert " guði sé lof " heldur bara gleði .
Ég hugsaði frekar : ÉG GAT ÞETTA , ég trúi þessu ekki , " segir hann .
Blaðamaður spyr út í frægðina sem fylgdi og Reynir Pétur verður hálffeiminn .
" Já , seg þú mér það .
Einhver spurði mig , varstu ekki smámontinn ? Verði manni að góðu ef svo er .
Ég fékk , eins og margir krakkar fá , stríðni í bernskunni .
Gangan sjálf hefur gefið mér alveg feikilega mikið .
Ég þjáðist af minnimáttarkennd áður og hún er náttúrlega alltaf til staðar , en ég er miklu sterkari , " segir hann .
" Fantagangan " erfiðust Gangan tók 32 daga .
Reynir Pétur man ekki eftir neinum erfiðleikum .
" Dagarnir voru auðvitað misjafnir og það er ekki neitt sem ég vil kalla erfitt , það gengur ekki .
En eina göngu kalla ég fantagöngu , þá er ég segja það af því að mörgum hefði þótt hún of löng dagleið en það var frá Vík og í áttina að Kirkjubæjarklaustri .
Það voru 60 kílómetrar sem ég gekk þann daginn .
Mörgum hefði þótt hún heldur strembin ganga og ég kalla hana í gríni fantagöngu , svona : bölvaður fantur ertu ! " segir hann og sýpur hveljur yfir tilhugsuninni .
Veðrið segir hann hafa verið ágætt .
" Ég fékk ágætisveður , ég fékk stundum sudda , það var ekkert til að væla yfir .
Það var fylgdarbíll með mér og ég gat alltaf fengið fleiri flíkur ef þurfti , " segir hann .
Börnin voru besta fólkið Tilgangur göngunnar var að safna fé til byggingar á Íþróttaleikhúsi sem síðar var reist á Sólheimum .
" Það gekk bara ágætlega og það söfnuðust í það heila svona sjö milljónir og þótti það bara voða fínt , " segir hann .
" Það var gott fólkið sem kom á bílunum og spjallaði og rétti mér pening .
Þau voru vingjarnleg en albesta fólkið voru krakkarnir sem komu frá bæjunum .
Þau löbbuðu á móti mér , " segir hann og brosir að minningunni .
" Það þótti mér vænt um .
Það var nándin sem skipti aðallega máli , að finna nálægðina við börnin .
" Slapp fyrir horn Reynir Pétur hefur búið á Sólheimum nánast alla ævi eða frá fjögurra ára aldri .
Hann byrjar á byrjuninni .
" Fyrst þú ert að spyrja mig , þá kem ég til Sólheima 1952 og af hverju ég kem hingað er vegna þess að þegar ég er 3-4 mánaða kemur veiki sem mörg börn fengu og þessi veiki skilaði mörgum börnum misvel út í þjóðfélagið en gleypti sum .
Semsagt þau dóu .
En það er það skrítnasta við það að ég átti að hafa verið mjög veikur og ég ætti að vera mjög skaddaður en ég held að ég hafi sloppið rétt fyrir horn .
Það er lyginni líkast , " segir hann en sjúkdómurinn sem um ræðir er heilahimnubólga .
Dellurnar gefa lífinu lit " Það voru plúsar og mínusar á mínum farvegi .
Plúsarnir mínir eru flottu dellurnar mínar .
Þær hafa gefið lífinu mikið gildi og gefið mér tilgang í lífinu .
Ég var dellumaður .
Ég var með fánadellu og margar skrítnar dellur sem hafa með yndisleika sínum haldið mér á floti og haldið mér í góðri tilveru , " segir hann .
Þegar hann er inntur eftir því hvort hann þekki alla fána , svarar hann : " Ég þekki marga fána en alls ekki alla , ekki alla fylkisfánana , þeir skipta fleiri þúsundum , ertu alveg snargeggjuð , " segir hann og brosir sínu breiða brosi .
" Þessar dellur hafa bjargað minni tilveru .
Ég væri nú ekkert að tala við þig hér því án þeirra væri lífið tilgangslaust , " segir hann .
Einnig hefur hann mikinn áhuga á stærðfræði , geimvísindum og flugvélum og nýtur hann þess að grúska í tölvunni sinni heima hjá sér .
Hann segist kunna vel við sig á Sólheimum og telur vinskap sem þar hefur myndast einna mikilvægastan .
" Þegar ég var í dellugeiranum þá náttúrlega rakst ég á vini sem vildu tala um dellumálin .
Maður verður stundum að deila með öðrum , til dæmis við þann sem hefur gaman af fánum eða flugvélum .
Þá er gaman að eiga vin , einhvern sem getur hlustað á þig , " segir Reynir Pétur .
Týrólatónlist í uppáhaldi Tónlist er einnig áhugamál hjá Reyni Pétri en hann hlustar mikið á þjóðlagatónlist og semur jafnvel sjálfur en í uppáhaldi er kántrítónlist , harmonikkutónlist og týrólatónlist frá Austurríki .
" Ég hef fengið innblástur frá þessu og ég hef verið að leika á munnhörpu og tek upp og klippi og set á vefinn .
Bara gaman að því , þá get ég klippt bútana og svo hef ég stundum talað inn á og haft svona millirödd .
Og ég hef þennan innblástur úr fortíðinni en hér voru margir Þjóðverjar í gamla daga og mikil músík frá Þýskalandi .
Svo var ein fósturdóttir Sesselju sem heitir Hulda og hún átti það til að vera að syngja með krökkunum en hún var sko snillingur að gera millirödd og þetta er í minningunni og hefur veitt mér innblástur seinna meir , " segir hann .
Beið eftir kærustunni " Þetta eru plúsarnir en mínusarnir eru reglur , fáránlegar reglur .
Jú , gott að hafa reglur en sumar geta gengið of langt .
Reglurnar gengu svo langt að ég mátti ekki hitta stelpur ! Svona lagað var ekki leyfilegt , nei nei nei , " segir hann og bætir við að kynin hafi verið aðskilin .
" Rétt fyrir unglingsárin var þetta sorterað eða talsvert fyrr .
Ég ólst upp við þetta .
Þá var ég svo upptekinn í gulldellunum mínum sem ég svo kalla og ég var mjög upptekinn og var ekkert að spá í reglurnar , " segir hann .
Síðar fór hann þó að hafa áhuga á hinu kyninu eins og aðrir ungir menn .
Reynir Pétur er í sambúð með Hanný Maríu en þau hafa þekkst frá bernsku .
Reynir Pétur segir að reglunum varðandi samskipti kynjanna á Sólheimum hafi verið breytt um 1980 og máttu þau þá hittast .
En Reynir Pétur þurfti að bíða í fjögur ár eftir æskuástinni sinni því hún átti fyrst annan kærasta .
" Þá var annar búinn að grípa kærustuna mína og varði það í fjögur ár en svo þegar hún var á lausu 1984 þá greip ég hana , þá greip ég boltann ! Og ég hef verið með henni síðan , " segir hann en þau eru trúlofuð .
Að upplifa það sama og aðrir Hann segir að þessi mál hafi verið erfið á þessum tíma vegna reglnanna .
" Ég vildi fá að eiga sömu reynslu og þú .
Hvernig það er að búa með kvenmanni .
Allt sem gerist á bak við tjöldin fékk ég að upplifa , sama og þú , sama og Pétur og Páll , " segir hann .
Hann segir sambúðina ganga nokkuð vel .
" Þetta gengur .
Auðvitað komum við stundum að hrjúfum jarðvegi en samt er ég mjög ánægður að fá að upplifa það sama og þú og aðrir .
Mér fannst ég ekki sannur karlmaður fyrr en ég hafði upplifað þetta , þetta er bara gaman , " segir hann " Aðalatriðið er að hafa upplifað það hvernig er að sofa hjá kvenmanni .
Það er mikið frelsi , en áður fyrr var þetta bann .
Minnir mig á þegar beljum er hleypt út á vorin , " segir hann og skellihlær .
Borðar líka arfann Reynir Pétur vinnur fulla vinnu í Gróðrarstöðinni Sunnu og líkar það vel .
Þar vinnur hann ýmis störf eins og að tína tómata , reyta arfa og vökva svo eitthvað sé nefnt .
Þar eru ræktaðir tómatar , gúrkur , paprika og ýmsar salattegundir .
Hann segist borða þetta allt saman .
" Já , hvað heldur þú ! Heldur þú að maður verði ekki að borða það sem maður ræktar ? Ég hefði nú haldið það , " segir hann og bætir við : " Ég smakka líka stundum arfann , mér finnst hann bara ágætur , hann er ekki sem verstur .
Ef ég sé grænan arfa í brúsk , þá finnst mér svo gott að borða hann .
" " Ertu brjáluð ? " Reynir Pétur segist ekki ætla að leggjast í kör þegar hann nær 67 ára aldri en hann er í fantaformi .
Hann notar frítímann í hjólreiðar og göngutúra , ásamt að grúska í dellunum .
" Heldurðu að ég ætli að hætta að hjóla þegar ég er 67 ? Ertu brjáluð ? Þakka þér fyrir .
Ég bara læt boltann rúlla og spila þetta eftir hendinni .
Auðvitað getur komið fyrir að maður geti orðið slappur tímabundið , " segir hann , en hann hjólar eða labbar daglega .
" Ég elska að hjóla .
Þá fer ég í sumarbústaði að selja diskinn með myndinni minni og svo er ég að selja fyrir aðra .
Og ef ég sel fyrir aðra fæ ég bita af kökunni .
Ég tek mína sneið , " segir hann og skellir upp úr .
Reynir Pétur úr pappa Við höldum úr gróðurhúsinu í smábíltúr um Sólheima og Reynir Pétur sýnir mér skilti þar sem hann er í fullri stærð úr pappa við aðkeyrsluna að Sólheimum .
Nú stendur yfir sýning í tilefni af þrjátíu ára gönguafmæli Reynis Péturs .
Við stöldrum við á kantinum til að taka myndir af þeim saman , alvöru og pappa Reyni Pétri .
Við klöngrumst yfir lúpínur til að komast að pappa Reyni Pésa .
" Ertu með bílinn í gangi , ertu alveg galin ? " spyr hann og blaðamaður skammast sín niður í tær .
Reynir Pétur stillti sér upp í myndatöku og svo héldum við að næsta pappa Reyni Pétri og nú passaði ég mig á að drepa á vélinni .
Hann býður mér næst heim til sín í afar huggulegt timburhús og sýnir mér heimilið og við spjöllum um dellurnar , fánana og fleira .
Gengum hringinn á mínútu Næst lá leiðin á sýninguna .
Stórar ljósmyndir fylla veggina .
Myndir sem sýna Reyni Pétur 36 ára ungan göngugarp .
Manninn sem varð að þjóðhetju á svipstundu .
Maður sem með sínum sérstöku persónutöfrum heillaði alla , jafnt börn sem fullorðna og sýndi okkur að fötlun eða þroskaskerðing þarf ekki að standa í vegi fyrir að sigrast á erfiðleikum og sigra sjálfan sig .
Þar á gólf er búið að leggja risastórt Íslandskort þar sem gönguleiðin er merkt með grænu punktastriki .
Reynir Pétur gengur sem leið liggur hringinn .
Hann býður mér að ganga hringinn sem ég geri og leiðbeinir hann mér rétta leið .
" Hugsa sér að ég hafi labbað þetta .
Nú tók þetta bara mínútu en þá tók þetta 32 daga .
Stundum trúi ég ekki að þetta hafi gerst .
Þetta er lyginni líkast .
" " Hann var góður og alltaf brosandi " Árni Alexandersson er vinur Reynis Péturs en hann flutti til Sólheima árið 1949 , þá tæplega átta ára gamall .
Hvað ertu búinn að þekkja Reyni Pétur lengi ? Síðan 1949 .
Hvernig var hann sem barn ? Góður vinur minn og við höfðum sömu áhugamál .
Var hann stilltur ? Hann var góður og alltaf brosandi .
Uppátækjasamur ? Já , þegar sveitasíminn var hér og þurfti að snúa , tengdum við heyrnartól við loftlínuna þar sem hún kom niður svona um meter .
Ein snúran fór í línuna og hin í jörðina og við gátum hlustað á Huldu Hermanns og Jón á Svínavatni rífast , við hlógum mikið þá .
Hvaða mannkosti telur þú hann hafa ? Jákvæður og segir ekki nei .
Duglegur að vinna , að ganga og hjóla og klár ! Hann veit allt .
Hvernig er hann í vinnu ? Í félagsskap annarra ? Duglegur og gott að vinna með honum og það er skemmtilegt í kaffitímanum .
Hvað finnst þér gangan hafi gert fyrir hann persónulega ? Hann varð frægur og með meira sjálfstraust .
Kanntu einhverja góða sögu af honum ? Ég , Kristján Már og Reynir Pétur klifruðum yfir hurðina á búrinu og stálumst í kökuboxið og sælgæti sem þar var og fylltum vasana okkar og Sesselja sá súkkulaði leka niður vasana hjá einum okkar og þá komst það upp .
Sesselja skammaði okkur samt ekki mikið ! Hvernig tengist þú honum ? Vinur .
Hver er þín staða á Sólheimum ? Ég er Legómeistari Íslands og starfa í Kertagerð Sólheima , hlusta á tónlist og hef áhuga á tölvum og tækni .
