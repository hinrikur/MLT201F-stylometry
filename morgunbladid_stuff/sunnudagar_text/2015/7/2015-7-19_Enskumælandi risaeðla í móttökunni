Púlsinn sló ekki í starfsmönnum nýs hótels sem var opnað í Japan í vikunni , og ekki hjartað heldur ef út í það er farið .
Það vill svo til að allir starfsmenn hótelsins eru vélmenni af einni eða annarri sort .
Talið er að " daman " og enskumælandi risaeðla sem starfa við móttökuborðið muni vekja mesta lukku meðal gesta en auk þeirra er fjöldi annarra vélmenna sem vinnur ýmiss konar störf á hótelinu .
Vélmenni sjá til að mynda um að flytja farangur fyrir gesti og svo má nefna að hinn viðkunnanlegi og tvítyngdi Nao er í húsvarðarhlutverki .
Til stendur að vélmenni sjái um herbergisþjónustu , væflist um og veiti upplýsingar um skemmtilega viðburði í nánd við hótelið .
Loks ber að nefna einkaþjóninn Kawaii sem fylgir öllum herbergjum og sér um daglega dynti , stjórnar t.d. ljósum og fylgist með veðrinu svo gestir viti hvort þeir þurfi að taka regnhlíf með sér út í skoðunarferðina .
