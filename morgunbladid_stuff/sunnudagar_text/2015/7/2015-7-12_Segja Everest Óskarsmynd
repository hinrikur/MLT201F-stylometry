Nýjasta kvikmynd Baltasars Kormáks , Everest , var í breska blaðinu The Times sögð afar líkleg til að taka þátt í baráttunni um Óskarsverðlaunin á næsta ári en í greininni sem birtist í gær var fjallað um myndina og að það mætti nær slá því föstu að myndin yrði tilnefnd .
Daginn þar á undan birtist einnig grein í Guardian þar sem fjallað var um miklar líkur á því að myndir sem eru opnunarmyndir hátíðarinnar eigi mikla möguleika á Óskarsverðlaunatilnefningu .
Er þá til dæmis litið til þess að Óskarsverðlaunamyndirnar Birdman og Gravity voru opnunarmyndir hátíðarinnar tvö síðastliðin ár sem þykir gefa góð fyrirheit um hvað bíði mynda sem fá þann heiðurssess .
Hátíðin í Feneyjum hefst 2. september en myndin var forsýnd fyrir evrópska gagnrýnendur í Barcelona í síðustu viku .
