Leikfélagið Improv Ísland er fyrsta hérlenda leikfélagið stofnað í kringum svokallaðan langspuna , eða " long form improv " , sem er að sögn meðlima rótgróin tegund gríns og spunaleikhúss í Bandaríkjunum .
Dóra Jóhannsdóttir , stofnandi félagsins , hefur stundað nám við langspuna í New York undanfarin ár og kennt hér á landi , en nýlega hélt hópur innan félagsins á alþjóðlegt spunamót í New York og tókst vel til .
Til stendur að halda vikulegar langspunasýningar í Þjóðleikhúsinu .
Matthías Tryggvi Haraldsson mth@mbl.is Eins og gefur að skilja þegar hópur stórra persónuleika og leiklistamanna kemur saman var mannskapurinn hinn hressasti þegar blaðamaður leit inn á æfingu .
Mér tókst að ná tali af þremur úr hópnum og við drógum okkur afsíðis , á meðan hinir héldu ótrauðir áfram að æfa sína list , eins og gjörla mátti heyra á upptöku blaðamanns .
Aðspurð hvað felist í því sem félagsskapurinn sé að fást við , svonefndum langspuna eða " long form improv " eins og það heitir vestanhafs , er Dóra Jóhannsdóttir , stofnandi og listrænn stjórnandi lékfélagsins Improv Ísland , ekki með einfalt svar á reiðum höndum .
" Það er merkilegt hvað það er rík hefð fyrir þessu spunaformi í Bandaríkjunum , þótt það þekkist varla hér heima .
Margir handritshöfundar og grínistar koma úr þessum bakgrunni , með þjálfun í long form spuna frekar en hefðbundnu leiklistarnámi .
Þetta er búið að vera í gangi í rúm fimmtíu ár , " segir hún .
" Sýningar fara í grófum dráttum þannig fram að við fáum eitt orð til að vinna með úr salnum , hvaða orð sem er , og við búum til hálftíma grínsýningu á staðnum .
Til þess er notuð margvísleg tækni sem við erum að læra og æfa okkur í .
" " Þetta er í raun tegund af gríni sem er alveg ný á Íslandi , eins og uppistand var fyrir örfáum árum .
Dóra er að flytja inn þetta fyrirbæri sem er orðið rótgróið í New York og Los Angeles , " segir Auðunn Lúthersson , leikari í Improv Íslandi og einn þeirra sem fóru á alþjóðlegt spunamót í New York á dögunum .
" Við erum að vinna með ákveðið form eða ákveðna beinagrind , til dæmis hversu margir fara inn á svið í hverri senu , en það er aldrei fyrirfram ákveðið hvað gerist , " bætir Ólafur Ásgeirsson við , annar New York-fari úr röðum Improv Íslands , en hann er auk þess nýútskrifaður leikari .
" Það merkilegasta við þessar sýningar er kannski það að þær fæðast á staðnum , þetta eina kvöld , og eru aldrei endurteknar .
Við erum að æfa tæknina bakvið það að setja upp einmitt þannig sýningu .
" Byrjaði allt á Seyðisfirði Dóra byrjaði að kenna langspuna hérlendis fyrir tveimur árum á LungA listahátíðinni á Seyðisfirði .
Hátíðin gekk í garð í fimmtánda sinn í vikunni og efndi leikfélagið Improv Ísland til sýningar í tilefni þess .
" Við sýndum á LungA á mánudaginn , sem mér fannst viðeigandi því þetta byrjaði allt á LungA , " segir hún og kveðst vel hafa tekist til .
Síðan Dóra hélt sitt fyrsta námskeið á Seyðisfirði hefur hún notað hvert tækifæri sem gefst , þegar hún er ekki í New York að sinna sínu eigin námi við spunann , til að kenna eyjarskeggjum tæknina sem til þarf .
Upp úr þeirri kennslu hefur sprottið það námskeið , sem er kallað " Haraldurinn " af þeim sem vit hafa á málinu .
" Haraldurinn er bara bein þýðing á " The Harold , " sem er nafn yfir algengustu og vinsælustu tæknina í langspuna , og á rætur að rekja til Chicago , " útskýrir Dóra .
" Sagan segir að Del Close , frumkvöðullinn bak við þessa tilteknu tækni , hafi verið spurður hvað hún héti af blaðamanni og spunnið nafnið " The Harold " á staðnum , og séð eftir því síðar .
" Margir fyrrverandi nemendur Del Close eru þekkt nöfn í dag , að sögn Dóru .
" Bill Murray , Tina Fey , Steve Carell og fleiri frægir leikarar lærðu hjá Del Close .
Hann byrjaði fyrir rúmum fimmtíu árum að þróa þennan strúktur og þessa tækni og álpaðist síðan á þetta hörmulega nafn þegar að því kom að skýra hana .
" Um þrjú hundruð manns hafa sótt námskeið tileinkuð Haraldinum hér á landi og Dóra spáir því að þeim muni fjölga sem leggja hann fyrir sig .
" Fólki á námskeiðinu hefur farið fjölgandi og fleiri eiga eftir að bætast við eftir því sem námskeiðin ganga lengur , ég efast ekki um það .
Við kennum á nokkrum stigum , ef svo má segja , og fólk færir sig ofar í stiganum eftir því sem það æfir sig meira .
Hver sem er getur komist í leikfélagið Improv Ísland ef hann skráir sig í Haraldinn og æfir sig .
" " Haraldurinn er stærra samfélag allra þeirra sem hafa komið á námskeið til okkar , en Improv Ísland er fámennari hópur þeirra sem lengst eru komnir , sem hafa sinnt Haraldinum af kappi og alvöru , " segir Ólafur .
Búin að kryfja grínið Ýmislegt felst í tækninni bakvið að setja upp langspunasýningu , eins og heyra mátti af útskýringum þríeykisins úr Improv Íslandi .
" Eins og margar kenningar um hvernig best er að skrifa handrit byggjum við á þriggja þátta umgjörð : upphafi , miðju og endi .
Ofan á það koma alls kyns tækniatriði , sem er það sem við æfum á námskeiðinu , en þar er Haraldurinn þekktasta formið sem við æfum hvað mest , " segir Dóra .
Auðunn grípur til tónlistarinnar til að útskýra Haraldinn og langspuna fyrir blaðamanni .
" Þetta er svolítið eins og Dóra sé að kenna okkur hvar sé best að hafa vers , brú eða viðlag í laginu , en síðan er það okkar að finna út úr því hvað við syngjum , " segir hann .
" Galdurinn er samt sá að lagið verður eiginlega alltaf fyndið , svo ég noti tónlistarmyndlíkinguna hans Auðuns .
Þetta er fyrst og fremst ótrúlega fyndið , " bætir Ólafur við .
" Þetta er nefnilega einskonar grínfræði , " segir Dóra .
" Það er búið að greina hver eru helstu element þess sem gerir gott grín fyndið og við tileinkum okkur kjarnann í því til að geta spunnið það á staðnum .
Það er búið að greina grín eins og náttúrulögmál og það virkar .
Það sést kannski best á því að margir handritshöfundar stærstu þáttanna úti nýta sér þessa þjálfun og eru djúpt sokknir í þessar pælingar .
Haraldurinn er eins og blanda af dramatúrgíu og fræði í kringum uppbyggingu sýningar og fleiri tæknilegum atriðum , með það markmið að gera hana sem fyndnasta án þess að innihaldið sé nokkurn tímann það sama .
" Eins og áður sagði fer þeim fjölgandi sem leggja Haraldinn fyrir sig .
Þeir lengst komnu hafa áunnið sér sess í leikfélaginu Improv Ísland , en það var hópur innan þess sem hélt til New York á dögunum til að taka þátt í alþjóðlegu spunamóti , sem einmitt er kennt við fyrrnefndan frumkvöðul , Del Close .
" Það vakti athygli þegar við vorum í New York hvað við vorum mörg miðað við að senan hérlendis er ekki nema eins árs gömul , eða jafnvel bara ófædd , " segir Dóra og spyr sig : " Er hægt að tala um senu ef það eru ekki sýningar reglulega ? " " Þeim fannst það frekar fyndið .
Yfirleitt voru svona níu manns á sviðinu en við vorum sextán , frá landi þar sem senan í kringum langspuna er varla til , " bætir Auðunn við .
Spunnu nýja Íslendingasögu Hópurinn sem lagði svið Nýju Jórvíkur undir fætur sér fékk heitið " The Entire Population of Iceland , " eða Gjörvallur íbúafjöldi Íslands , en frásögnin af sýningu hópsins af mótinu er í skrautlegri kantinum .
" Við báðum um orð úr sal sem yrði nafn á Íslendingasögunni sem við vorum að fara að spinna .
Einhver þekkti greinilega til Njáls sögu og öskraði það : " Njáls saga ! " en við þóttumst ekkert heyra því við vildum að sjálfsögðu spinna Íslendingasögu sem ekki var þegar til , " segir Dóra .
" Fyrst skildum við ekki orðið sem við fengum , þannig að við þurftum að spyrja áhorfendur hvað orðið þýddi , sem var frekar fyndið .
Við fengum skýringu á orðinu , sem var " choppy drive " eða " torfær akstur , " og byrjuðum sýninguna síðan á að flytja spunninn fimmundasöng í kór , " heldur Ólafur frásögninni áfram .
Þríeykið sammælist um að vel hafi tekist til og segir að mikill fjöldi spunaáhugamanna hafi þar verið saman kominn í salnum .
" Mér fannst salurinn geggjaður .
Ég held að Bandaríkjamenn hlæi hærra en Íslendingar , eða þá að við vorum bara fyndnari þarna en vanalega , " segir Auðunn kátur .
" Okkar sýning var á mjög hentugum tíma í einu stærsta leikhúsinu , þannig að við vorum mjög heppin með aðsókn .
Á eftir okkur voru algjörar kanónur að sýna , þannig að fólk beið í marga klukkutíma eftir plássi á okkar sýningu , " segir Ólafur .
Bannað að reyna að vera fyndinn Spurðir nánar út í hugmyndina bak við spunann eru viðmælendur ekki seinir til svara .
" Hugmyndafræðin bak við þetta er mjög falleg .
Þetta byggist á því að styðja við bakið á þeim sem leikur á móti þér .
Fólk fer út í óvissuna hönd í hönd , " segir Ólafur .
" Vinnubrögðin fela í sér mjög mikla jákvæðni .
Það er innbyggt í þessi fræði að engin einn sé stjarnan .
Það má ekki reyna að vera fyndinn og það má ekki koma með fyrirfram mótaðar hugmyndir á borðið .
Maður þarf að vera tómt blað , alveg í núinu og fullkomlega einbeittur , " segir Dóra .
" Í rauninni þarf fólk að líta á mótleikara sinn sem mesta snilling í heimi .
Ef maður nær tökum á því lítur maður sjálfur út eins og snillingur .
Það eru alls konar svona pælingar í kringum þetta sem eru bæði fallegar og svínvirka .
" Aðspurð hvaða áhrif langspuninn muni hafa á leikhús framtíðarinnar svarar Dóra : " Það er ekki gott að segja .
Í rauninni væri alveg eins hægt að spyrja hvaða áhrif þetta muni hafa á grín framtíðarinnar .
" " Það er kannski hægt að bera þetta saman við uppistand , " segir Ólafur .
" Langspuni er hópíþrótt í gríni , eins og fótbolti , en uppistand er kannski eins og stangarstökk .
" " Við tengjum okkur meira við grínið en leikhúsið , " heldur Dóra áfram , " þótt við séum að vinna með alls kyns tæknileg atriði sem leikhúsfólk þarf að kunna .
Ég vil að við lítum á langspuna sem listform í sjálfu sér , " segir Dóra .
" Ég trúi ekki öðru en þetta sé komið til að vera , " segir Auðunn .
" Þetta er eins og ný hreyfing í gríni á Íslandi .
" " Við erum allavega öll komin með delluna , segir Ólafur .
" Og hún er bráðsmitandi .
" Áhugasamir um langspuna geta mætt á spunamaraþon Improv Íslands á menningarnótt .
Þá stendur til að efna til vikulegra sýninga eftir áramót í Þjóðleikhússkjallaranum .
