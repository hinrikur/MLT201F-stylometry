" ...
en myndirðu í alvörunni setja skærbleika húfu á nýfæddan son þinn ? " spurði samstarfskona mín þegar við ræddum efni þessa pistils – bleika litinn .
Sá litur er í hugum flestra tengdur kvenleikanum nær órjúfanlegum böndum en ég komst að því í vikunni að sú hefur ekki alltaf verið raunin .
Á 18. öld klæddust jafnt karlar sem konur bleikum fötum .
Ekkert þótti heldur athugavert við að karlmenn gengju í rósóttum fötum með blúndum og pífum og bleiki liturinn var jafnvel tengdur krafti og karlmennsku , enda skyldur rauðum , sem var stríðslitur .
Þekkt er að í dag eru bleik og blá föt notuð til að greina kyn nýbura í sundur en ef bleiki liturinn var notaður til einhverrar aðgreiningar fyrr á tímum , þá var það til að greina yngra fólk frá eldra – bleikur var litur hreysti og æsku .
Í bókinni In A Journey Around My Room , sem gefin var út árið 1794 , ráðleggur höfundur bókarinnar , hinn franski Xavier de Maistre , karlmönnum að mála svefnherbergi sín bleik og hvít til að bæta skapið .
Árið 1918 mælti barnafatavörulisti með því að klæða stúlkur í blátt – því blár væri " fíngerður " litur – en drengi í bleikt því í bleikum byggi meiri ástríða .
Hvað svo sem fólki þykir um þessa röksemdafærslu , er greinilegt að bleika litnum hefur ekki alltaf verið haldið að stúlkum í þeim mikla mæli sem nú er gert .
Svo enn eitt dæmið sé tekið , má nefna bleik jakkaföt herramannsins Gatsby , einnar söguhetjunnar úr bók F. Scott Fitzgerald , The Great Gatsby , sem kom út árið 1925 .
Þar bendir hinn kokkálaði eiginmaður , Tom Buchanan , á fataval Gatsbys , ekki til að vega að karlmennsku hans , heldur til að draga gáfnafar hans og æðri menntun í efa – bleikur þótti litur verkamanna .
Af öllu ofantöldu má því ljóst vera að sú bleika árátta sem grípur mörg stúlkubörn um fjögurra ára aldur er ekki meðfædd tilhneiging heldur lærð .
Af því leiðir að tilhneigingunni má breyta með breyttu hugarfari .
Ekkert er að því að vera hrifin / n af bleiku – en þegar gys er gert að drengjum á barnsaldri fyrir að langa að mæta í bleikum buxum í leikskólann , þá þarf að athuga hugsanaganginn .
Góð byrjun er að sleppa kynaðgreinandi fötum fyrir ungbörn – og í leiðinni að spyrja sig hver tilgangurinn með slíkri aðgreiningu gæti eiginlega verið .
Til að svara spurningu samstarfskonunnar , þá á sjálfskipuð , barnlaus piparjónka , sem rétt er skriðin yfir tvítugt dálítið erfitt með að sjá fyrir sér hvers kyns klæðnað hún veldi barni sínu , ef til þess kæmi .
Kettinum mínum myndi ég hins vegar umhugsunarlaust skella í bleikt – eða blátt – alls óháð kyni .
