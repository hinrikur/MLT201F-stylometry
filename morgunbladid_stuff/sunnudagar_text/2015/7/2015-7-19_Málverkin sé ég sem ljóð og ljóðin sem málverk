M ér finnst unaðslegt að gleyma mér í málverkinu , tímunum saman , " segir Harpa Árnadóttir myndlistarkona þar sem við skoðum athyglisverða sýningu hennar sem nú stendur yfir í Hverfisgalleríi að Hverfisgötu 4 .
Hún bætir við : " Að gleyma mér með lítinn pensil , litina og uppgötvanirnar þegar einn litur fer vel með öðrum .
Litirnir gefa mér svo mikið .
Í málverkinu felst þessi nautn yfir litunum , áferðinni og kyrrðinni þegar maður er að vinna og er einn með hugsununum og náttúruhljóðum umhverfisins – auk þess sem mér finnst lyktin af efnunum svo góð ! Þetta vinnulag er mjög gjöfult og ég fer í einskonar ferðalag , hvort sem verkið er stórt eða lítið , rétt eins og þegar maður mótar hugsun við að skrifa hana niður í bókina sína .
" Þegar Harpa talar um verkin sín , og sköpunina , dylst engum ástríða hennar fyrir viðfangsefninu .
Þessa nýju sýningu kallar hún Hreintjarnir , eftir ljóðabók skáldsins Einars Braga frá árinu 1962 .
Í kynningartexta um sýninguna segir hún um myndverkin : Einskonar ljóð í lit um andrá og eilífð , söknuð , gróandann og hið hverfula .
Og hún segir að líf sitt hafi verið samofið ljóðum allt frá bernsku , þegar faðir hennar , séra Árni Bergur Sigurbjörnsson sem sýningin er tileinkuð , las fyrir hana Ljóð ungra skálda og hún hlustaði með " öll skilningarvit opin " .
Þetta er ljóðræn sýning .
Málverkin bera titla á borð við " Sumarsólstöður " , " Móinn " , " Maurildin við Veðureyjarnar " og " Rauðisandur – Sárin blæða inn " .
Og sjá má áframhald á þeirri þróun listsköpunar Hörpu að hún notar sífellt meira texta ; árið 2011 gaf Crymogea út safn texta og vatnslitaverka eftir hana undir titlinum Júní og hér getur að líta á stöpli bókverk með textum , það er hluti innsetningar sem þekur einn vegginn og þar á eru ljóðrænir textar , náttúruupplifanir , hugleiðingar og minningar , í bland við myndverk .
" Þessi stóra mynd hér heitir Hreintjarnir , " segir Harpa og gengur að einu stærsta verkinu í salnum .
" Þetta er í raun vatnslitaverk og ég var lengi með hana .
Það er mikil ást í henni , innri friður .
Ég hef tekið hana fram öðru hvoru og unnið í hana .
" Minni verk á gagnstæðum vegg kallast Foss .
" Ég málaði svo mikið fossa í Myndlista- og handíðaskólanum , risastórar myndir , algjör axjónmálverk , " segir Harpa .
" Þetta var einhver þörf fyrir að mála kraft .
Ég var búin að eignast fyrsta barnið , var að gefa því brjóst á nóttunni og hafði þessa furðulegu orku .
Svo fóru fossarnir að verða hvítari og hvítari og við tók úðatímabil í málverkunum .
Þetta er brjóstamjólk , sagði ég .
" Þess má geta að rétt eins og myndverkunum fjölgaði þá fæddust Hörpu og Birni Zoëga , eiginmanni hennar , fleiri börn , þau eru fimm .
Hugsanaflökt á vinnustofunni Harpa er fædd árið 1965 á Bíldudal en ólst upp í Ólafsvík .
Eftir að hafa lokið BA-prófi í bókmenntum og sagnfræði við Háskóla Íslands snéri hún sér að myndlistarnáminu , hún hefur því unnið mikið með skrif og texta þótt þau séu fyrst að verða áberandi í listsköpun hennar á síðustu árum .
Harpa lagði stund á framhaldsnám í myndlist við Konsthögskolan Valand í Gautaborg og síðan hafa verk hennar verið sýnd og keypt af söfnum víða í Evrópu , auk þess sem Harpa hefur sýnt víða hér á landi .
" Í þessu bókverki birtist hugsanaflökt á vinnustofunni , " segir hún og tekur verkið af stöplinum .
" Þetta eru allt textar .
Og hér á veggnum eru líka textar .
Þessi , " hún bendir , " varð til í Berlín þegar ég var þar í vinnustofu í hrollköldum febrúarmánuði fyrir þremur árum og er að skrifa um hvað ég þrái að upplifa sumar þar í borginni .
Seinna kom Rannveig föðursystir mín til mín með bunka af bréfum sem höfðu farið á milli ömmu og afa og pabba og þar var þetta póstkort sem hann sendir sem ungur maður frá Berlín í maí árið 1962 .
" Harpa hefur sett póstkortið upp á vegginn svo lesa má hvað Árni Bergur skrifaði foreldrum sínum , Sigurbirni Einarssyni biskup og Magneu Þorkelsdóttur .
" Hann er að lýsa angan sumarsins og litunum og þegar ég las þetta fannst mér eins og þetta væri hreinlega handtak að handan , " segir Harpa .
" Ég lýsi því hvernig ég myndi vilja upplifa Berlín , þegar ávaxtatrén standa í blóma , og svo fékk ég þetta kort í hendurnar og fékk hreinlega gæsahúð .
Mér þótti mjög vænt um það .
" Í sumum textanna birtast náttúruupplifanir en aðrir mótast af sorg og trega .
" Sorgin hverfur aldrei , hún er eins og ferðalag .
Myndlistin er engin þerapía heldur er ég bara að hugsa beint á dúkinn , í þessari einveru á vernduðum vinnustað .
Þá gefst tími , hlutirnir fá að koma til mín .
Þegar ég er úti í náttúrunni , hrossagaukurinn steypir sér og heilsar og það heyrist í kríum , þá er ég viss um að genetískt minni streymi fram við að heyra þessi hljóð .
Það hefur sest í frumurnar í okkur að hlusta á Ísland .
Heldurðu það ekki ? " spyr hún .
Bætir svo við : " Ísland er svo nakið .
Það liggur fyrir fótum okkar eins og opinn faðmur .
" Undir gleri í sýningarkassa í innra sýningarrými Hverfisgallerís eru fleiri textaverk , þar á meðal eitt sem nefnist " Að mála ástina " – " um það þegar ég var 12 ára og ástfangin í fyrsta skipti , " segir Harpa hlæjandi – ljósmyndir frá vinnustofudvöl í Bæ á Höfðaströnd fyrir fimm árum og vatnslitamyndir þaðan af smágerðum blómum .
" Þegar ég var að nálgast þessi litlu blóm fannst mér það vera eins og að mála ástina sjálfa , skjálfandi fegurð sem maður getur í raun aldrei náð .
Það er eins og að reyna að komast undir regnbogann .
" Sorgin er ferðalag " Ég kann ekki annað en að vera einlæg í því sem ég geri .
Ég er nú í lífinu miðju , er að skapa fyrir sjálfa mig og kem til dyranna eins og ég er klædd , " segir Harpa og brosir .
" Nú leyfi ég skrifunum meðvitað að fljóta saman við hitt .
Ég vinn þannig , jöfnum höndum .
Og ég skrifa meira en ég nokkurn tímann mála .
Ég mála í skorpum og ligg í dvala yfir harðasta veturinn , er ekki með raflýsingu á vinnustofunni , nota bara dagsbirtuna og ég vakna til lífsins með birtunni og náttúrunni .
Ég er svo heppin að vera með gríðarlega fegurð í kringum vinnustofuna úti á Seltjarnarnesi , þar sem ég get runnið saman við hana í huganum , við að sjá birtuna yfir hafinu og fylgjast með sjónarröndinni , vitinn er eins og púls í fjarska og handan hafs er jökullinn og þá bernskan mín .
Mér finnst það mjög gott og hjálpa mér að ná jafnvægi í lífinu að geta horfst í augu við bernskuna og minningarnar .
Þær geta verið sárar , mikill söknuður , en maður verður líka að fara í gegnum sorgina því hún er ferðalag og hverfur aldrei .
Nú er það fjarvera þeirra sem maður elskar sem er nálægt manni í hversdeginum , ekki nærveran .
" Harpa þagnar hugsi og segir síðan : " Því meira sem ég skrifa , því fleiri málverk og teikningar verða til .
Það er eins og þetta fljóti saman .
Málverkin sé ég sem ljóð og ljóðin sem málverk " Þegar Harpa var að útskrifast úr hugvísindum hafði hún skipt yfir í myndlistina og þar var ekki verið að nota orðin mikið .
" Málverkin máttu ekki hafa titla , " segir hún og brosir .
" Ég setti mér leikreglur sem voru í tísku þegar ég var í MHÍ , við útskrift mátti helst ekki gera falleg málverk , það þótti hallærislegt að fást við fegurð .
Ég var því að laumupokast með mína þrá til fegurðarinnar ! " Hún hlær .
" Sem krakki var ég síteiknandi , langaði snemma að ná að skila þannig frá mér því sem orkaði sterkt á mig og það var líka auðvelt fyrir mig að vinna fígúratíft .
Í skólanum fór ég hratt í gegnum alla málarasöguna .
Fyrsta árið mitt í málaradeildinni var ég kölluð " Ásgríma " , var að mála Heklu og svona , " segir Harpa og skellir upp úr .
Hún fann sér síðan sína eigin leið og margir þekkja málverk hennar , iðulega þakin fínlegum sprungum , blæbrigðarík og með sterkar náttúrutengingar .
" Það er eitt að segja öllum frá tilfinningum eða benda á fegurðina en svo er það ekki nóg , ég fæ svo mikið kikk út úr því að eiga í samtali um þessa hluti við strigann .
Mér finnst líka alltaf svo góð lykt af olíunni , svo ég minnist ekki á lyktina af Feneyjaterpentínu ! Svo eru heitin á sumum litunum unaðslega fögur .
" Harpa lygnir aftur augunum og telur þau upp : " Scarlet lake , Vermillion hue ...
Þetta er hrottalega ljóðrænt .
Ég keypti slíka liti bara út á nafnið .
" Aftur hlær hún .
" En á löngu tímabili fannst mér ég vera í spennitreyju með sjálfa mig , eiginlega skúffuskáld , alltaf að skrifa í einhverjar bækur , alltaf að búa eitthvað til .
Þannig var það þegar ég var krakki og ég er á sama stað í lífinu nú , er ýmist úti í náttúrunni eða á vinnustofunni að " leika mér " en það er samt grafalvarlegur leikur .
Ég fæ heljarmikið kikk út úr því og ef það er hægt að gleðja aðra í leiðinni með verkunum þá veitir það mér enn meiri gleði .
" Reyndi við fullkomið málverk Eins og Harpa segir tekst hún meðal annars á við fegurðina í verkum sínum og nú getum við líka lesið textaverkin þar sem birtast afgerandi tilfinningar , sorg , tregi , ást , náttúruskynjun .
Er hún með textunum að gefa okkur lykla að sínum sköpunarheimi ? " Sennilega er ég að leyfa mér að opna meira á þetta .
Ég byrjaði árið 2004 að leyfa mér að hafa titla á verkunum .
Þá var ég úti í Gautaborg að vinna stóra sýningu sem sett var upp í listasafni borgarinnar .
Eitt stórt verk fékk titilinn " Mitt japanska kirsuberjatré " .
Þetta var verk með bleikum doppum og ég hugsaði að þær væru eins og þegar kirsuberjablöðin þarna úti liggja á jörðinni .
Það er mikil dásemdarfegurð í vorinu í Gautaborg og ég lék mér stundum með krökkunum mínum að því að raða upp blómblöðum sem fallið höfðu á jörðina .
Fyrsta vorið þarna úti hafði gríðarleg áhrif á mig , það var svo fallegt .
Það var eins og ganga á vegg af blómailmi .
Þá skildi ég svo vel hvernig við bíðum alltaf hér á Íslandi eftir vori og sumri , allan veturinn .
Það er eins og vorið ætli aldrei að koma , þótt maður reyni sífellt að sannfæra sig um að það sé rétt handan við hornið .
Íslenska vorið er svo mikið skynjun á sjónsviðinu .
Og svo heyrnin þegar blessaðir fuglarnir koma heim .
En titlarnir komu hægt og bítandi og ég fór að þreifa mig áfram með þá og fannst eins og ég gæti andað léttar , að ég væri að segja sannleikann um tilfinningarnar sem ég setti í verkin .
Fólk var alltaf að spyrja hvað ég væri að fara .
Um leið ég sagði bleiku doppurnar koma frá japanska kirsuberjatrénu í garðinum mínum í Gautaborg , þá skildi fólk verkið betur .
" Harpa segist alltaf vera mjög afslöppuð við vinnuna og skipuleggja aldrei fyrirfram hvernig verk hún skapi næst .
" Sem betur fer losnaði ég við þá þrá sem ég hafði lengi vel í námi , að gera " hið fullkomna málverk " .
Þegar ég óvart gerði fyrsta sprungumálverkið þá var málið dautt .
Það voru mistök og ég reyndi að laga sprungurnar , en svo fór ég að horfa á blessað verkið , sem átti að vera hálfgerð altaristafla , og þá upplifði ég einhverskonar ljúfsára fegurð í þessum sprungum sem voru í raun mjög áhugaverðar .
Mér fannst þetta vera spegill sem spurði mig : Harpa , hvað ert þú að reyna að skapa fullkomnum á striganum , þegar lífið þitt , og þú sjálf , er allt annað en fullkomið .
Við erum bara manneskjur af holdi og blóði .
Og gerum okkar besta .
" Hjálpar það Hörpu í vinnunni við málverkin þegar hugsanir eða minningar kvikna , að setja þær á blað ? Til að hreinsa hugsunina og skilgreina ? " Já , ég held það .
Stundum skrifa ég langan texta , stundum stuttan , orða eða texta – en fyrir mér standa málverkin sjálfstæð og þurfa enga skýringu í sjálfu sér .
En þó mér finnist mikið af málverkunum vera sjálfsprottið , þá er oft einhverskonar minning eða hugsun sem togar mig áfram .
Það að tipla milli steina yfir læk eða í fjöru og finna þann rétta að fá fótfestu á , mér finnst það vera eins og að finna réttu nálgunina við málverkið .
" Harpa bankar með hendinni út í loftið , " dúm , dúm , dúmm " , eins og hún stikli á steinum .
" Það er einhver djass í því , " segir hún svo .
" Maður vefur sig áfram .
Tiplar á þessu hála , slýuga grjóti , finnur þau réttu en horfir á öll hin í leiðinni .
" Ástfangin af landinu mínu Tal okkar berst alltaf aftur að náttúru landsins og tengingum við hana .
Harpa segir að skiljanlega hafi það mótað sig að fæðast og búa fyrstu árin við Arnarfjörð , sem sé stórkostlegur staður sem hún snúi alltaf aftur til .
" Þegar ég var sjö ára vígðist pabbi síðan til Ólafsvíkurprestakalls og þar ólst ég upp til fimmtán ára aldurs , þegar við fluttum í bæinn og hann varð prestur í Áskirkju .
Þegar ég flutti út til Valand í Gautaborg fór ég að hugsa mjög mikið heim og að hvíla í bernskuminningum .
Sem krakki varð ég strax meðvituð um að vera bara einn hlekkur í keðju erfingja Íslands .
Mér finnst ég finna gegnum merg og bein þá ást til landsins sem forfeðurnir höfðu , þetta fólk sem barðist harðri lífsbaráttu og hafði samt nákvæmlega sömu tilfinningar og við , var að kljást við ástina , fæðinguna , dauðann , sorgina , allt sem gerir okkur að manneskjum .
Ég ræð ekki við mig á vorin og sumrin , ég er svo ástfangin af landinu mínu .
" Það hafði mikil áhrif á Hörpu þegar hún tók fyrir fimm árum boði um að starfa í mánuð í vinnustofu á Bæ á Höfðaströnd .
Það var um leið afskaplega erfitt því í bænum var fjölskyldan og yngstu börnin skildu ekki af hverju mamma gæti ekki unnið hjá þeim eins og hún var vön .
" Ég var þá nýbúin að ljúka þessari viðamiklu og dýru sýningu í Gautaborg , var uppgefin og fannst að ég gæti aldrei málað aftur .
En þegar ég kom norður var ég sífellt úti að ganga og þegar ég hugsa aftur finnst mér eins og ég hafi runnið saman við þessa áhrifamiklu náttúru fyrir norðan .
Þá fór ég að mála blóm , safna steinum , jurtum , fjörðum , teikna , mála og skrifa .
" Þessi erfiði tími varð afskaplega gjöfull fyrir hana um leið .
" Ferlið síðustu mánuði hefur líka verið mjög gjöfult , vinnan fyrir þessa sýningu ; að finna hvernig hún hefur raðast saman , hægt og bítandi , og hvernig skrifin hafa tengst þessu , meðvitað og ómeðvitað .
Ég hef verið að horfast í augu við bernskuna , og þá sjálfa mig , handan hafs og vita .
Þetta hér er sannleikurinn , " segir Harpa og lítur yfir verkin sín .
" Ég hef ekkert að fela .
Og það eru líka algjör forréttindi að vinna við það sem maður elskar .
" 