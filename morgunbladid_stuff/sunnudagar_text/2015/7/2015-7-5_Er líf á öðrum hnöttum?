Frá því að maðurinn áttaði sig á því að alheimurinn væri stærri og flóknari en eingöngu vistkerfi jarðarinnar höfum við spurt okkur hvort líf sé að finna á öðrum hnöttum .
Áhuginn er ekki eingöngu hjá hámenntuðum vísindamönnum því hann má einnig finna í dægurmenningu bókmennta , útvarpsleikrita , sjónvarps , kvikmynda og tölvuleikja þar sem settir eru fram heimar fullir áhugaverðra lífvera frá ólíkum hnöttum .
Nærtækast er að nefna framtíðarsýn Gene Roddenberry , sem skapaði Star Trek , en í hugarheimi hans mun mannkynið vinna saman með fjölda ólíkra samfélaga frá hinum ýmsu hnöttum að rannsóknum og könnun í geimnum .
Þá má ekki sleppa því að nefna Star Wars , ævintýraheim ólíkra mannvera að berjast fyrir frelsi sínu og annarra .
Raunveruleikinn virðist órafjarri þessum sköpunarverkum afþreyingargeirans og vísindaskáldsagnahöfunda en er engu að síður vísbending um þekkingarþorsta mannsins og áhugann á að finna líf á öðrum hnöttum .
Finnst líf á Evrópu ? Enn sem komið er höfum við ekki fundið líf á öðrum hnöttum en jörðinni .
Margir telja þó líklegt að finna megi líf á öðrum hnöttum í okkar eigin sólkerfi .
Vísindamenn , m.a. hjá NASA , geimferðastofnun Bandaríkjanna , telja að mögulega geti leynst örverulíf eða einhvers konar bakteríur á t.d. Mars eða einu tungla Júpíter , Evrópu .
Slík uppgötvun væri á engan hátt jafn spennandi og að hitta talandi og hugsandi geimverur en engu að síður væri um merkan viðburð í sögu vísinda að ræða enda ómögulegt að segja fyrir hvað slíkur fundur gæti haft í för með sér .
Stjarneðlisfræðingurinn Neil deGrasse Tyson , sem flestir Íslendingar þekkja úr heimildarþáttunum The Cosmos , hefur verið ötull talsmaður þess að sent verði könnunarfar til Evrópu í þeim tilgangi einum að leita að lífi á tunglinu en hann hefur m.a. bent á að finnist líf á Evrópu svari það ekki bara einni stærstu spurningu vísindanna , þ.e. hvort við séum ein í alheiminum , heldur gæti það orðið til framþróunar í læknavísindum , efnafræði og auðvitað hvers konar náttúruvísindum og víðar .
NASA sendir könnunarfar Draumur Tysons um að leita lífs á Evrópu gæti orðið að veruleika , en áætlun um að senda könnunarfar til hnattarins hefur verið samþykkt af NASA og gangi allt að óskum mun geimflaug skjóta könnunarfarinu á loft árið 2020 .
Geimfarið , sem verður ómannað , mun þó ekki lenda á hnettinum sjálfum heldur hringsóla um hann 45 sinnum og gera margs konar mælingar .
Í kjölfarið geta sérfræðingar NASA metið hvort ástæða sé til að gera frekari rannsóknir á hnettinum .
Íslenskir vísindamenn eru ekki síður spenntir fyrir könnunarleiðangri NASA , en Sævar Helgi Bragason , jarðfræðingur og formaður Stjörnuskoðunarfélags Seltjarnarness , segir mögulegt að rannsóknir á Evrópu muni svara spurningunni um hvort líf sé að finna annars staðar en á jörðinni .
" Evrópa er einn áhugaverðasti staður sólkerfisins .
Hnötturinn er svipað stór og tunglið okkar og hefur að geyma meira vatn en jörðin .
Það sem gerir Evrópu fyrst og fremst spennandi er vísbendingar um að undir íshellu hnattarins sé að finna saltvatnssjó , " segir Sævar , en mælingar Galileo-geimfarsins , sem hringsólaði kringum Evrópu ellefu sinnum á árunum 1995 og 2003 , gaf vísbendingar um fljótandi vatn á plánetunni og einnig myndir sem náðust fyrir tveimur árum með Hubble-geimsjónaukanum .
Af myndum hans að dæma er vatnsgufa yfir suðurpólssvæðum Evrópu .
" Við teljum að á hafsbotni sé mögulega eldvirkni vegna öflugra flóðkrafta frá Júpíter og öðrum tunglum í nágrenni Evrópu .
Þá er kominn grundvöllur fyrir líf , þ.e. bæði rennandi vatn og mikil orka .
Hins vegar erum við ekki viss um hve þykk íshellan er og hún gæti þess vegna verið 50 eða 100 metrar á þykkt .
Það sem gerir áætlaða för NASA til Evrópu spennandi er að könnunarfarið hefur alla möguleika til að svara mörgum spurningum sem brenna á vísindamönnum og verður búið betri tækjum en eldri geimför sem farið hafa framhjá Evrópu .
" 