Það þykir ljóst að Facebook ætlar að freista þess að fá hluta af þeirri risastóru köku sem myndbandssíðan YouTube situr nú nánast ein að .
Fyrr á árinu hóf Facebook að bjóða notendum sínum upp á að " embedda " myndbönd frá Facebook yfir á aðrar síður , rétt eins og YouTube hefur gert .
Nú hefur Facebook tilkynnt að þeim tekjum sem verða til vegna myndbanda sem sett eru inn á samfélagsmiðilinn verður deilt með rétthöfum myndbandanna , en það hefur YouTube einnig gert .
Wall Street Journal greindi frá þessu en þar segir ennfremur að til að byrja með yrði hluta tekna Facebook vegna myndbandanna deilt með nokkrum útvöldum aðilum , m.a. Funny Or Die , NBA , College Humor og fleirum sem hafa notið mikilla vinsælda á meðal notenda YouTube .
Samkvæmt því sem fram kemur í frétt Wall Street Journal mun Facebook greiða þeim rétthöfum sem verða í samstarfinu 55 prósent þeirra auglýsingatekna sem verða til vegna myndbandanna , líkt og YouTube gerir , og fá rétthafar greitt í samræmi við það hversu margir Facebook-notendur horfa á myndböndin frá þeim .
Tæplega einn og hálfur milljarður manna notaði Facebook reglulega á fyrsta fjórðungi þessa árs og því ekki ósennilegt að stjórnendur YouTube og móðurfélagsins , Google , súpi hveljar yfir þessum tíðindum .
