Til stendur að setja upp nýtt leikverk í Borgarleikhúsinu á næsta leikári sem Tyrfingur Tyrfingsson skrifar .
Þrátt fyrir að vera aðeins 28 ára gamall hefur hann þegar skrifað þrjú leikverk fyrir tvö stærstu leikhús landsins .
Grande var sýnt í Þjóðleikhúsinu árið 2011 en Skúrinn á sléttunni og Bláskjár í Borgarleikhúsinu 2013 og 2014 .
Tyrfingur vann til Grímuverðlauna fyrir hið síðastnefnda .
Það liggur beinast við að spyrja leikskáldið fyrst um hvað nýja verkið fjallar ? " Það heitir Auglýsing ársins , og ég veit eiginlega ekkert um hvað það er .
" Tyrfingur hlær með sjálfum sér og bætir við að það gerist í samtímanum .
Hann svarar seint og varfærnislega .
Kannski er það lýsandi fyrir hvernig hann skrifar .
Úthugsað .
Ertu kominn langt á veg með verkið ? " Það er eiginlega tilbúið .
Ég var einmitt að hitt Berg Þór Ingólfsson sem mun leikstýra því .
Við hittumst áðan til þess að ganga frá leikaramálum .
Það eru sex leikarar í því .
Elma Stefanía verður í þessu og Björn Thors , Teddi Júl og Kristín Þóra og Hjörtur Jóhann og svo vantar okkur eina dívu sem getur sungið Bésame mucho .
" Þetta eru stór nöfn .
Er það af því þú ert sjálfur að verða stórt nafn ? " Ég held það spyrjist frekar út að ég skrifi fyrir leikara .
Það er einhver svona tækni sem þjálfast með manni .
Það er svo algengt að fólk sem fæst við leikritun fyrirlíti leikara – sem er rugl .
Það er leikarinn sem á leikhúsið .
Við hin fáum bara að koma og vera með .
Þetta er þeirra vinnustaður .
Þau eru sýningin og við erum bara hérna til þess að hjálpa til .
Þetta er bara praktískt mál .
Leikarar mæta og standa þarna öll kvöld .
Ég fer heim .
Það er viðveran sem skilgreinir leikhúsið .
" Blaðamaður spyr í framhaldi af þessu af hverju Tyrfingur hafi þá ekki orðið leikari .
" Ég á svo erfitt með að mæta , " svarar hann .
Mörk auglýsinga og listar Tyrfingur segir nýja verkið , Auglýsingu ársins , svo sorglegt að það verði á endanum að gamanleikriti eða gleðileik .
Enda sé kominn tími á grín .
" Verkið fjallar um mörk auglýsinga og listar .
Þetta er fólk á auglýsingastofu og þetta er svolítið úr sér gengin auglýsingastofa .
En á stofuna kemur þarna loksins kúnni og biður þau að gera auglýsingu ársins .
Allt verkið snýst um þetta fólk að gera auglýsingu ársins .
Það er spurt hver varan er en það er aldrei gefið upp .
Skiptir engu máli .
" Er þér umhugað um þessi mál ? Neytendamenningu og slíkt .
Ertu uppi á sápukassanum ? " Nei , ég er hömlulaus neytandi , vann sjálfur á auglýsingastofu og dýrka Pepsi Max , " svarar hann skjótt .
" Ég er bara að skoða þetta .
Á svona litlu landi verður þetta svolítið eins og með " Inspired by Iceland " herferðina .
Þegar ráðherra bað þegnana um að deila auglýsingu um landið þar sem allir Íslendingar voru rassgatarófur og búálfar og rugl .
Það getur verið svo niðurlægjandi að búa á litlu landi .
Það er svo auðvelt að tapa áttum .
Það kemur aldrei neinn fullorðinn , einhvern veginn .
" Blaðamaður tæpir á því hvort ekki sé hart að vera ungt leikskáld á Íslandi og fær þau svör að fólk hafi aldrei neinn áhuga á því sem aðrir gera , aðeins á því hvernig þeir fá greitt .
Þetta séu einu spurningarnar sem hann fái .
Það er því skipt um stefnu og spurt hvort Tyrfingur hafi nóg fyrir stafni ? " Þetta er þannig að hafi maður einhverja hæfileika , þá kemur bara einhver og sækir mann .
Leikhúsið kemur og segir : " Ég vil vinna með þér " .
Allt þetta að koma sér á framfæri er bara tímaeyðsla og rugl .
Ef þú vinnur vel þá tekur einhver eftir því og býðst til að vinna með þér .
Ég er svo heppinn að ég vinn bara með fólki sem vinnur vel .
En það er mikið púl að pína sig og dvelja lengi í sama handriti .
Ég er búinn að vera í nokkur ár að koma alltaf aftur að því sama .
Þetta er svo ómannlegt .
Maður kúkar og svo sturtar maður niður .
Maður skrifar til þess að losna við það .
En svo þarf maður einhvern veginn að ata sig aur .
Koma aftur að sama skítnum aftur og aftur .
Mér tókst það ekki með fyrstu verkin mín .
Þá hafði ég ekki eirðina .
En þá kemur æfingin og mér finnst mér núna vera að takast að standa inni í verkinu þar til það er tilbúið .
Mér gengur betur að þjálfa með mér frið og þolinmæði .
" Er nýja verkið líkt þínum fyrri verkum ? " Það eru fleiri persónur en áður og verkið er allt lengra og stærra .
Það er rosalega gaman þegar maður er að skrifa eitthvað sem heitir Auglýsing ársins .
Það tekur endalaust við .
Þetta er svona Disneyland svarthol .
Ég get skrifað endalaust af drasli og senum og verkið virðist botnlaust .
Það tilheyrir einhvers konar ofgnóttarheimi .
Listaverk um auglýsingu á sér engin takmörk .
" Tyrfingur svarar því neitandi að hann sé að skapa sér rödd í verkunum eða að hann sé meðvitaður um slíkt .
Svona komi þetta bara beint af kúnni , raddir komi honum ekki við .
Yfirgefinn túrakarl Tyrfingur segir hins vegar að hann beiti sig hörðu við skrifin .
Taki túra .
" Ég fer oft til útlanda og líka í sumarbústað að skrifa .
Það er að einhverju leyti hættulegt .
Maðurinn er hvergi eins einn og í sumarbústað .
Ég er kannski aleinn og yfirgefinn í langan tíma og er svo sjálfur að leiklesa fyrir sex persónur .
Ég hef staðið sjálfan mig að því að vera allt í einu öskrandi , því maður er svo inni í öllu sem er að gerast á blaðinu .
Þá er kominn tími til að fara heim .
" Hvernig er að halda um taumana á þessu öllu saman ? " Það reynir á fleiri stöðvar .
Skáldgáfan sem maður fæðist með dugar ekki ein til .
Heldur þarf maður að nota vitið og hafa yfirsýn .
Þá koma líka leikararnir oft inn í ferlið .
Þá er svo gott að geta átt leikara að vinum og geta leiklesið nokkuð reglulega .
Ég hef til dæmis leiklesið þetta alveg þrisvar , fjórum sinnum með leikurum .
Stundum vinum .
" Ertu opinn fyrir uppástungum í þessu ferli ? Breytingum ? " Ég er mjög opinn .
En það er ekki sama hvernig það er gert .
Reynslumiklir leikarar kunna þessa list .
Það er til dæmis eitt að yrkja inn í skáldskap annars , sem er bara dónaskapur , að ætla að fara að troða inn eigin hugmyndum .
Annað að rúnna textann og gera hann meðfærilegri eða færa hann nær sér , það er mjög eðlilegt .
Bergur hefur til dæmis enga löngun til að ferðast frá verkinu eða færa upp eigin útgáfu .
Það á að frumflytja leikverk og hann vill komast eins nálægt því og hægt er .
Mér er því óhætt að treysta manninum .
Samt er þetta ekki spurning um gagnkvæma virðingu því virðing þýðir svo oft : Ekki segja mér satt .
Það er hins vegar markmið að allir haldi reisn .
Að ég fái að halda reisn og leikararnir líka .
Að ég trúi því þegar þeir segja að það sé erfitt eða skrítið að segja eitthvað .
Svo berast líka bara sum hljóð illa og verða einkennileg á sviði .
" Tyrfingur hefur orð á því að það séu fleiri farnir að skrifa leikrit en oft áður og hann haldi að það hafi eitthvað með áhorfendur að gera .
Hugsanlega sé sökin sú hversu gott það er að kannast við sig og þurfa ekki endalaust að vera að setja sig í spor viktoríumanna eða persóna úr gömlum bókum .
" Áhorfendur eru vel menntaðir .
Íslendingar fara svo mikið í leikhús að maður þarf að hafa sig allan við til að halda í við þá .
Íslendingar ferðast margir til útlanda og sækja leikhúsin þar , eru farnir að þekkja formið svo vel .
Þá leyfist manni meira .
Ég get treyst áhorfendum algerlega .
Flestir hafa þeir séð fleiri leiksýningar en ég , hugsa ég .
Svona skólaðir áhorfendur eru mjög læsir og bjóða upp á meiri nýjungagirni .
" Þrjár vikur frá síðustu smáskilaboðum Aðhyllistu einhverjar ákveðnar aðferðir við vinnuna eða sprautast þetta bara úr þér ? " Æi , þetta kemur allt eins og spýja en ég var að breyta til um daginn .
Ég hef alltaf átt erfitt með að vera með vinnubók á mér .
Mér finnst það eitthvað svo tilgerðarlegt þegar fólk situr á bekk og skrifar í roki , þannig að ég hef verið að senda sjálfum mér sms .
En það er svo einmanalegt , þannig að ég er nýfarinn að ganga um með bók , er bara stoltur af því og nenni ekki lengur að pikka í símann .
Það eru þrjár vikur síðan ég sendi mér sms .
Lífið er praktískt auðveldara með þessu móti .
Ég var lengi að senda sms , notaði mikið af skammstöfunum og skildi svo kannski ekki skilaboðin þegar ég kom heim .
" Tyrfingur talar um að leikhúsið standi sterkt .
Fólk sé smám saman hætt að fara í kvikmyndahús en leikhúsin eru þvert á móti í sókn .
Leikhúsið hefur einhverjar trúarlegar tengingar , að hans viti .
" Fólk klæðir sig upp og það dettur til dæmis engum í hug að vera í símanum í leikhúsi .
Þetta er að verða svona það næsta sem við eigum við trú .
Fólk fer miklu heldur í leikhús en kirkju og þekkir kannski leikhúsbókmenntirnar betur en Biblíuna .
" Óskað er eftir leikstjórum Áður en Tyrfingur er kvaddur er hann spurðu hvort eitthvað hafi kannski gleymst að nefna .
" Það vantar leikstjóra " , svarar hann eftir að hafa yfirvegað málið .
" Ég myndi vilja að fleira ungt fólk , á mínum aldri og yngra , færi að læra leikstjórn í útlöndum .
Eða bara að það tæki að sér að leikstýra .
Það er skortur .
Við höfum nóg af leikurum og nokkra sem eru að skrifa , eins og Kristínu Eiríks og Sölku Guðmunds , en það vantar leikstjóra á þrítugsaldri – meira að segja á fertugsaldri .
Það á einhver að drífa sig að fara að læra að vera leikstjóri í Rússlandi eða Póllandi .
" 