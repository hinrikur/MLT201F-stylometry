Þegar hitabylgjur eru yfirstaðnar og ferðamönnum fækkar getur verið dásamlegt að ferðast erlendis .
Ekki bara er loftslagið bærilegra og meira pláss til athafna heldur eru mörg svæði enn fallegri í haustlitunum en í skærum sumartónum .
Nokkrir staðir eru framúrskarandi skemmtilegir til að eyða nokkrum dögum á á haustmánuðum .
Júlía Margrét Alexandersdóttir julia@mbl.is Þegar hitabylgjur eru yfirstaðnar og ferðamönnum fækkar getur verið dásamlegt að ferðast erlendis .
Ekki bara er loftslagið bærilegra og meira pláss til athafna heldur eru mörg svæði enn fallegri í haustlitunum en í skærum sumartónum .
Nokkrir staðir eru framúrskarandi skemmtilegir til að eyða nokkrum dögum á á haustmánuðum .
Júlía Margrét Alexandersdóttir julia@mbl.is Kastaníuhnetur í Toskana Toskana-héraðið á Ítalíu kemur gjarnan upp í helstu ferðatímaritum heims þegar fjallað er um bestu áfangastaði að hausti .
Aðalferðamannatíminn er þá liðinn , það er enn heitt og í loftinu er dásamlegur ilmur af rauðvíni og berjum .
Víða má rekast á hátíðir tileinkaðar vínberjauppskeru og bændastemningu og það er stórkostlegt að vera á ferðinni í september þegar bændur eru í óðaönn að framleiða vín sín úr vínberjauppskeru sumarsins .
Af slíkum hátíðum má þar til dæmis mæla með Chianti-hátíðinni sem fer fram í litla þorpinu Impruneta , litlu þorpi milli Flórens og Chianti-svæðisins en hátíðin fer fram síðasta sunnudaginn í septembermánuði .
Á hátíðinni býðst gestum að smakka yfir 800 víntegundir og er dans , tónlist og gleði ríkjandi en innfæddir klæðast sérstökum hátíðarbúningum í miðaldastíl .
Sama gildir um ólífuolíugerðina en til að verða vitni að henni er betra að vera á ferð í nóvember en á sumum stöðum er boðið upp á að fólk geti tekið þátt í olíugerðinni .
Þrátt fyrir að flestir tengi Toskana-héraðið fyrst og fremst við ólífuolíu og vín má ekki gleyma kastaníuhnetunum .
Þó þær sé flestar að finna á einkalóðum eru þær svo fallegar að það nægir mörgum að njóta þess .
Ef fólk vill komast nær þeim er tilvalið að fara í ferð til Monte Amiata þar sem hægt er að finna til dæmis bændabýli sem leyfa fólki að tína hnetur til að eiga .
Á haustin er huggulegt að gista í nokkrar nætur í hinum ævaforna smábæ Fiesole og Siena .
Vitaskuld á enginn sem heimsækir Toskana-héraðið að láta sjálfa Flórens framhjá sér fara .
Litadýrð og bjór í Denver Tímaritið Travel + Leisure valdi á dögunum höfuðborg Colorado , Denver , eina bestu borg Bandaríkjanna til að ferðast til á haustin .
Denver þykir einkar falleg í haustlitunum og jafnvel hvað fallegust í byrjun október .
Haustdýrðarinnar er til að mynda gott að njóta frá Cherry Creek-hjólastígnum eða á göngu meðfram High Line Canal eða skreppa enn lengra út í náttúruna í fræga nærliggjandi þjóðgarða og þá má ekki gleyma að borgin er við rætur Klettafjalla .
Þeir sem vilja halda sig innan borgarmarka ættu að skoða gullfallegan grasagarð þeirra ; Denver Botanic Gardens .
Þá er Denver fræg fyrir nokkrar bjórhátíðir á haustin ef fólki finnst ómissandi að taka þátt í októberfest og þykja þær stórskemmtilegar .
Þær eru Denver Októberfest , Denver bjórhátíðin og The Great American Beer Festival þar sem boðið er upp á 2.000 bjórtegundir frá meira en 400 bruggurum .
Þá er gaman að skoða brugghús innfæddra sem eru þónokkur .
Ensk sveitarómantík Eitt fallegasta svæði Englands er gjarnan talið vera Cotswolds , með sínum fallegu , litlu bæjum og þorpum .
Á sumrin getur ferðamannafjöldinn virst yfirþyrmandi en á haustin hefur værð aftur færst yfir gömlu þorpin , engin hitabylgja sem slævir og haustlitirnir guðdómlegir .
Það er auðvelt að keyra frá London út í Cotswolds-náttúruna , sem er í um 90 mínútna fjarlægð í vestur með bíl eða lest .
Rough Guides ferðatímaritið valdi Cotswolds besta stað Bretlands til að heimsækja á haustin .
Staðurinn er einkar rómantískur og býður upp á kyrrð og ró .
Þannig má rölta á milli sveitakráa og lítilla kaffihúsa , gæða sér á heitu tei og kexi dvelja nætur hér og þar á litlum gistiheimilum .
Bændamarkaði má finna víða með fallegum vörum og svo er haustið í Cotswolds í öllum regnbogans mögulegum litum .
Meðal skemmtilegra þorpa á svæðinu má nefna Stanton , Stanway og Snowhill .
Þá er Robinswood Hill Country Park í Gloucester dásamlegt útivistarsvæði sem býður oft upp á ýmsa afþreyingu fyrir börn .
Hausthátíð á Norður-Spáni Þrátt fyrir að aðalferðamannatíminn á Spáni sé á sumrin eru flestir sammála um að best sé að bíða eftir að september renni upp fyrir Spánarferðir þar sem hægt er að njóta ferðarinnar án þess að vera að kafna úr hita .
Í október er sérstaklega skemmtilegt að heimsækja borgina Zaragoza í Aragon á Norðaustur-Spáni en 10.-18. október fer hátíðin Fiestas del Pilar fram í borginni til heiðurs verndardýrlingi borgarinnar og þykir ein skemmtilegasta hausthátíð Norður-Spánar en á lokadegi hátíðarinnar eru dýrðlegar flugeldasýningar .
Þá er borgin einkar lífleg þar sem íbúafjöldi margfaldast á haustin með tilkomu mikils fjölda háskólastúdenta en háskóli borgarinnar var stofnaður árið 1474 .
Mikið af merkum minjum er að finna víðsvegar en íbúar borgarinnar voru meðal fyrstu borgarbúa á Spáni .
Listarölt í september Amsterdam að hausti til er sérstaklega falleg þegar trén sem ramma inn 17. aldar síkin um alla borgina fá haustlitina og einn helsti garður borgarinnar , Vondelpark , slær út vorlitina á haustin og hægt að fá sér heitt kakó á einhverju af kaffihúsum garðsins og gefa öndunum .
Þess á milli má rölta inn á nokkur af flottustu listasöfnum Evrópu svo sem Van Gogh-safnið og Rijksmuseum og dást að verkum Rembrandts .
Fyrir safnafólk er sniðugt að miða ferðina við aðra helgina í september en á hverju ári bjóða um 4.000 hollensk söfn almenningi að heimsækja söfnin ókeypis .
Fyrir þá sem eru seinna á ferðinni þá er Herfst Bok-bjór Hollendinga aðeins fáanlegur frá október og fram í febrúar og nauðsynlegt að fá sér eina flösku eða svo af þessum rauðleita karamellukennda bjór í eftirmiðdaginn .
Kvöldganga í Dubrovnik Króatíska borgin Dubrovnik liggur við Adríahaf og strendur hennar þykja með þeim fallegri á þessum slóðum og er hún einkar hagstæð paradís fyrir þá sem þyrstir enn í smá sól á haustin .
Enn er hlýtt og meira pláss fyrir ferðalanginn þar sem aðalferðamannatíminn er þá liðinn .
Ekki síður er borgin falleg , full af gömlum kirkjum , höllum og klaustrum en í einu þeirra má finna elsta apótek Evrópu .
Heimsfrægir múrar umlykja borgina alla og að kvöldlagi er borgin fallega upplýst .
Frá Dubrovnik er svo stutt að fara í ferðir frá borginni , svo sem til borgarinnar Split sem er ásamt Dubrovnik á heimsminjaskrá UNESCO og er rómuð fyrir einstakar minjar , m.a. frá tíma Rómverja .
Kryddaðasti matur Indlands Meðal þeirra áfangastaða sem National Geographic valdi sem bestu áfangastaði ársins 2015 er höfuðborg Telangana í suðurhluta Indlands ; Hyderabad .
Vegna veðurfars , storma og monsúnrigningar er ómögulegt að ferðast til Hyderabad fyrr en september er liðinn en þá rennur upp ákjósanlegasti ferðatíminn ; með þægilegum hita og eru október og nóvember hvað bestir til að ferðast til þessarar merku ævafornu borgar .
Borginni er skipt í fimm hverfi og þótt margir ferðalangar gleymi sér í elsta hlutanum sem er vissulega fallegur er mælt með því að kynna sér hina hlutana líka því borgin er afar ólík eftir því hvar dvalið er í henni , blanda af fornminjum , hátækni , iðandi verslunargötum , ys og þys með villtu næturlífi og svo aðeins kyrrlátari stöðum .
New York Times mælir sérstaklega með því að fara á antíkmarkaði , kaupa skartgripi en borgin er rómuð fyrir eina fjölbreytilegustu perluskartgripi heims og gæða sér á matnum sem í þessum hluta Indlands þykir sérstaklega kryddaður og bragðmikill .
Ostar og súkkulaði í Sviss Ferðaskríbentar um allan heim nefna gjarnan ýmsa staði í Sviss sem ákjósanlega dvalarstaði fyrir ferðamenn á haustin .
Það megi enginn missa af Alpafjöllunum í haustfegurðinni .
Þar kemur sérstaklega upp miðaldabærinn Gruyéres í vesturhluta landsins .
Ef nafnið hljómar kunnuglega er það vegna hins heimsfræga osts Gruyére sem er að sjálfsögðu ostur heimamanna og borgin því líka stundum kölluð ostaborgin enda ostagerð eitt helsta hugðarefni bæjarbúa .
Bærinn stendur í 810 metra hæð yfir sjávarmáli og útsýnið því óviðjafnanlegt , meðal annars yfir vatn sem kennt er við bæinn .
Þetta er frábær staður fyrir friðelskandi haustferðalanga sem þrá ekkert nema kyrrláta göngutúra í fjalllendi og miklum haustgróðri þar sem líka er hægt að skoða kastala en mikið er um fallegar byggingar frá fyrri tímum og jafnvel leggja á sig smá erfiðisklifur ef fólk er í þannig stuði .
Eftir rölt dagsins er svo hægt að hafa það huggulegt á kvöldin með rauðvín , osta og eðal-svissneskt súkkulaði en í næsta nágrenni bæjarins er fræg súkkulaðiverksmiðja .
