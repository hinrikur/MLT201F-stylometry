Í dag ( laugardaginn 25. júlí ) verða fleiri en hundrað gráskeggjaðir , þrekvaxnir karlmenn í kakíbuxum og sjóarapeysum fyrir sárum vonbrigðum þegar úrslitin í tvífarakeppni Ernests Hemingway verða tilkynnt í Key West , Flórída .
Í anda Hemingway getur aðeins einn staðið uppi sem sigurvegari þótt áherslan sé kannski á fjöldanum .
Keppnin hefur verið haldin í 35 ár á eyjunni þar sem höfundur bókarinnar um Gamla manninn og hafið bjó á fjórða áratug síðustu aldar .
Undankeppnin er haldin í vínstúku Sóða-Jóa ( e. Sloppy Joe ' s Bar ) þar sem nóbelshöfundurinn átti til að drekka þurran martíni , eftir góða rispu við skriftir og fiskirí .
Skemmtileg stemning hefur myndast kringum keppnina sem 125 manns taka þátt í að þessu sinni , og hafa margir þeirra vanið komur sínar í keppnina undanfarin 10-20 ár , án þess að hafa nokkru sinni unnið , að sögn eins mótshaldarans .
