Gestir í Hagía Sófía gætu rekið augun í leifar af fornum tengslum Norðurlandanna og Istanbúl , ef þeir hafa augun opin , en hið svokallaða " víkingagraffití " þykir merkilegur vitnisburður um þau .
Svo virðist sem maður að nafni Hálfdán hafi gengið í sveit væringja á sínum tíma , einskonar varðsveit keisarans , og fundið sig knúinn til að krota nafn sitt með rúnum á veggi hinnar glæstu kirkju , sem reyndar er safn í dag .
Í Íslendingasögunum má finna nokkur dæmi um menn sem fóru til Miklagarðs , eins og Istanbúl var þá kölluð , og gerðust málaliðar eins og rúnakrotarinn Hálfdán .
Þar má nefna Kolskegg , bróður Gunnars á Hlíðarenda , og Bolla Bollason sem getið er í Laxdælu .
