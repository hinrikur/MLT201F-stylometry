Eitt af því sem forvitnilegt er við Nexus 6 er að síminn er þáttur í uppbyggingu á svonefndu Project Fi-verkefni Google , en Project Fi er símakerfi sem fyrirtækið hefur komið upp .
Sem stendur er það rekið yfir net bandarísku farsímafyrirtækjanna Sprint og T-Mobile , en einnig hefur Goopgle komið upp eigin sendum og keypt aðgang að tíðnisviði vestan hafs .
Eitt af lykilatriðum Project Fi-farsímaþjónustunnar er hve einföld verðskrá fyrirtækisins er : Fyrir 20 dali ( um 2.600 kr. ) fær notandi ótakmarkaðan fjölda símtala innan Bandaríkjanna og ótakmarkaðan fjölda SMS-skilaboða um allan heim ( símtöl til annarra landa eru ódýrari en gengur og gerist alla jafna , en mismunandi þó eftir löndum ) .
Því til viðbótar kaupir notandi síðan gagnapakka : 1 GB á mánuði kostar um 1.300 kr. , 2 GB um 2.600 o.s.frv. Aðeins er rukkað fyrir notkun , þ.e. ef gagnamagnið er ekki allt notað þá fær notandinn afslátt , en ef hann fer yfir borgar hann fyrir viðbótina á sama verði ólíkt því sem nú tíðkast víða um heim .
Bandarískir Project Fi-notendur greiða sama fyrir gagnanotkun í 120 löndum utan Bandaríkjanna , en sérstaklega fyrir símtöl , þó að þau séu ódýrari en hjá símafyrirtækjum almennt .
Samningi um þjónustuna er hægt að segja upp hvenær sem er – það er engin binding .
Annað sem er nýtt í Project Fi er það að síminn tengist sjálfkrafa hraðasta símaneti sem hann finnur á hverjum tíma og skiptir á milli neta eftir því sem honum sýnist best .
Svo má nefna að þeir sem hafa aðgang að þjónustunni geta notað opin þráðlaus net víða um Bandaríkin sér að kostnaðarlausu .
Sem stendur er Project Fi aðeins aðgengilegt vestan hafs og óljóst hvort og þá hvenær það stendur notendum til boða utan Bandaríkjanna .
Til þess að fá aðgang að kerfinu innan Bandaríkjanna þarf að skrá sig á vefsíðu Project Fi , https://fi.google.com / , og bíða svo eftir því að vera boðið að slást í hópinn .
Aðgangskrafa er að vera Gmail-notandi , búsettur í Bandaríkjunum ( með bandarískt póstnúmer ) og að vera með Nexus 6-síma , enda styður hann öll 4G LTE-kerfi .
