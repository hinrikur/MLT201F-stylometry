Hvað er LungA ? LungA er listahátíð ungs fólks og í senn ævintýri og partí .
Ævintýri vegna þess að sköpun er í hávegum höfð og partí vegna þess að samveran er partí í sinni bestu mynd .
Hátíðin er fimmtán ára í ár og þess vegna sérstaklega vegleg .
Það verða alls konar spennandi aukaviðburðir til viðbótar við smiðjurnar og tónleikana sem hafa alltaf verið .
Hvernig hefur þú komið að hátíðinni ? Ég hef stýrt danssmiðju fjórum sinnum á hátíðinni og alltaf þótt það jafn skemmtilegt og innblásandi .
Í slagtogi við fleiri sviðslistamenn set ég líka upp danssýningu á LungA í ár .
Hún heitir PREDATOR og er einn af þessum " aukaviðburðum " í tilefni af fimmtán ára afmæli hátíðarinnar .
Hvernig er dansnámskeiðið á LungA ? Þátttakendum er boðið að koma og grafa upp sinn innri dansara , en oft þarf að skafa ofan af yfirborðinu með því að svitna vel , til að komast að kjarnanum .
Til þess þarf líka að leggja til hliðar allar hugmyndir um hvað maður geti og geti ekki gert .
Dansinn er mjög öflugt verkfæri til þess .
Hvenær ákvaðstu að verða dansari ? Ég fékk dansbakteríu þegar ég var sex ára og hef ekki losnað við hana ennþá .
Hvernig er að vera dansari á Íslandi ? Það er alveg ótrúlega spennandi .
Það er margt búið að vera að gerjast hér í faginu undanfarið og margt á döfinni , þannig að þetta eru áhugaverðir tímar í dansinum .
Það er mjög skemmtilegt að taka þátt í því .
Reykjavík Dance Festival verður að vanda núna í ágúst , eitthvað sem enginn ætti að láta framhjá sér fara .
Stígur þú á svið á þeirri hátíð ? Já , ég dansa sólódansverk sem heitir Macho Man eftir Katrínu Gunnarsdóttur .
Þar verður karlmennskan könnuð með dansinum og ég mun freista þess að gerast ofurmenni .
Hver eru stærstu nöfnin á Reykjavík Dance Festival í ár ? Það eru margir ótrúlega flottir sem láta sjá sig , bæði íslenskir og erlendir .
Ég get engan veginn ákveðið hvað mér finnst stærsta nafnið , enda er kannski ekki alveg hægt að raða því upp þannig .
Aðalatriðið er að koma saman og njóta danslistar og dansa , eins og enginn sé morgundagurinn .
