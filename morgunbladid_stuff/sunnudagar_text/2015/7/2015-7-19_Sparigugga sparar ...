Það getur ekki verið annað en hollt fyrir hverja manneskju að flytja reglulega .
Það að bera kassa á milli húsa er góð líkamsrækt og svo reyna flutningar á vinstra heilahvelið .
Það er nefnilega bara fólk með virkt vinstra heilahvel sem getur raðað í sendiferðabíla án þess að allt fari í fokk .
Auk þess hafa allir gott af því að fara í gegnum veraldlegar eigur sínar og spyrja sig óþægilegra spurninga eins og hvers vegna maður sé ekki löngu búinn að losa sig við bókina Ástin og stjörnumerkin eða megrunarbók Opruh Winfrey .
Augljóst er að ef þessar tvær bækur virkuðu væru allir sjúklega slank og happy og gengju um á bleiku skýi ástarinnar , alltaf , alls staðar .
Það mætti margt betur fara á heimili litlu frúarinnar .
Þar er ekki bara að finna undarlegasta bókasafn allra tíma heldur fataskáp sem gæti klætt heilt ríki .
Ofan á allt þetta hefur litla frúin verið þvottavélarlaus í tvo og hálfan mánuð vegna framkvæmda .
Hún neitar því ekki , þvotturinn hefur svo sem safnast upp og akkúrat í morgun var nærbuxnaskúffan tóm ( nærbuxnalaus lífsstíll gæti alveg vanist ) .
En svona fyrir utan þetta smáatriði sér ekki högg á vatni .
Tölfræðilega gæti litla frúin verið þvottavélarlaus út árið ef því væri að skipta .
Síðhærði og skeggjaði kærastinn hennar hefur reyndar reynst betur en enginn og þvegið nokkrar vélar á sínu einkaheimili en það hafa nú aðallega verið föt af börnunum .
Litla frúin hefur reyndar handþvegið undirföt tvisvar eða þrisvar af mikilli nákvæmni .
En svona til þess að koma í veg fyrir nærbuxnalausan lífsstíl verður þvottavélin tengd um helgina og þá verður nú djammað í þvottahúsinu .
Nýja þvottahúsið verður innréttað eftir þörfum nútímakonunnar og verður einfaldleikinn í fyrirrúmi .
Það vekur samt ansi óþægilegar spurningar að 38 ára gömul sparigugga geti lifað án þvottavélar í allan þennan tíma án þess að vera án gríns bara á nærbuxunum .
Fyrir um það bil ári áttaði þessi 38 ára sig á því að það væri kannski kominn tími á að halda þéttar um platínukortið og kaupa ekki neitt nema það hefði raunverulegt notagildi eða að það væri sannað að hluturinn margfaldaði lífshamingjuna svo um munaði .
Í kjölfarið vöknuðu auðvitað líka óþægilegar spurningar .
Er hjartastöðin eins og gatasigti þegar það þarf stöðugt að fylla upp í götin með fatakaupum ? Allt hugsandi fólk veit að það er náttúrlega eitthvað að .
Sálfræðingar myndu án efa greina þennan djöful með kaupfíkn eða með ríkulega skorthegðun .
Eftir að hafa farið kerfisbundið í gegnum þetta , skrifað niður hverja færslu sem fór út af kortinu áttaði litla frúin sig á því að það væri mjög auðvelt að spara án þess að það kæmi niður á gleðinni eða lífshamingjunni .
Vandamálið er samt að fólk þarf að ákveða þetta sjálft .
Það getur enginn annar sett mörk og skipað fólki að tussast til að spara .
Í vikunni birti Smartland Mörtu Maríu sparnaðarráð frá milljarðamæringum og þar kom enn eitt áfallið .
Samkvæmt þessum sparnaðarráðum er best að klippa sig sjálfur , eiga látlaust heimili og hjóla í stað þess að reka bíl .
Þegar kaupóði djöfullinn las þetta missti hann lífsviljann og velti fyrir sér hvort það væri þess virði að draga andann ef hann kæmist ekki í klippingu og það væri ljótt heima hjá honum .
Auk þess myndi hann líklega enda uppi atvinnulaus því þessi kaupóði djöfull fær alltaf bestu hugmyndirnar þegar hann þeysist upp Ártúnsbrekkuna á sínum viljuga bíl ...
martamaria@mbl.is 