Mikið var um dýrðir í brúðkaupi Sonju Líndal Þórisdóttur og Friðriks Más Sigurðssonar á dögunum í Víðidalstungukirkju í Húnaþingi vestra eins og svo oft á slíkum hátíðarstundum .
Ferðamáti brúðhjóna og gesta þeirra vakti athygli en ekki síst klæðnaður brúðarinnar , bæði við athöfnina í kirkjunni og að henni lokinni .
Skautbúningur og prjónakjóll Skautbúningur sem Sonja skrýddist í kirkjunni var gerður af langafasystur hennar , Rannveigu .
" Við vitum ekki alveg hvaða ár hann var gerður , en hann er örugglega hátt í 100 ára gamall , " segir hún .
" Ég var rosalega glöð að láta verða af því að vera í skautbúningnum því ég fermdist í honum og enginn annar en ég hefur notað hann í áratugi svo við vitum .
" Að athöfn lokinni skipti Sonja um föt og reið ásamt eiginmanni sínum og fjölda gesta til veislu heima á Lækjamóti .
Fór þá í forláta prjónakjól sem sérstaklega var gerður fyrir stóra daginn .
Bæði eru hjónin á kafi í hestamennsku , eins og margir á svæðinu og sátu vitaskuld bæði hest ræktaðan heima á bænum .
" Ég var á hesti sem heitir Kvaran frá Lækjamóti og Friðrik var á hryssunni Vídd frá Lækjamóti .
" Sonja segist mikil prjónakona og hugmynd um að vera í einhverju prjónuðu í veislunni kviknaði snemma .
" Ég fór að hanna í huganum og vinkona mín , Unnur Helga Marteinsdóttir , hefur saumað búninga fyrir hestakonur og veit því nokkurn veginn hvað pilsið þarf að vera stórt til að komast yfir lendina .
Við hönnuðum svo saman peysu og pils .
Það kom aldrei til greina að vera í einhverju hefðbundnu .
Það á ekki við mig .
" Sonja prjónaði peysuna en Unnur pilsið .
" Það er prjónað úr íslensku einbandi , neðst í pilsinu voru 1.057 lykkjur , það var því engin smá vinna að fara einn hring .
En Unnur er mjög öflug þannig að hún var í sjálfu sér ekki mjög lengi að þessu .
" Það var séra Sigríður Gunnarsdóttir sem gaf Sonju og Friðrik saman .
" Eftir athöfnina í kirkjunni fórum við í myndatöku með Gígju Einarsdóttur ljósmyndara , ég enn í búningnum , en ég skipti svo yfir í prjónadressið áður en við riðum frá kirkjunni , meðfram bökkum Víðidalsár og að Víðidalstungurétt þar sem við áðum og hittum þá gesti sem ekki voru á hestum .
Við héldum síðan áfram heim á Lækjamót ; við hjónin og einir 35 gestir sem riðu með okkur .
" Hjónin eiga soninn Jakob , nafna langafa Sonju , bróður Rannveigar sem gerði skautbúninginn .
" Jakob þessi byggði gamla bæinn þar sem við búum núna , 1929 .
Jörðin hefur verið ættinni í að minnsta kosti 200 ár .
Það má kalla þetta ættaróðal .
" Sonja er dýralæknir í Húnaþingi og hefur sinnt starfinu í eitt ár .
" Ég er fædd og uppalin á Lækjamóti og við erum að taka við hrossabúskapnum þar .
Friðrik er reiðkennari og kynbótadómari jafnframt því að sinna bóndastörfum .
Hann á ættir að rekja í Skagafjörð og vill gjarnan láta kenna sig við hann , þótt hann sé úr Reykjavík , segir eiginkonan .
" Hann er svo mikill bóndakarl ...
" Tvíbýlt er á Lækjamóti og var veislan í nýlegri , glæsilegri reiðhöll sem bróðir Sonju , Ísólfur Líndal Þórisson og kona hans , Vigdís Gunnarsdóttir , tóku í gagnið í fyrra .
" Við urðum í þrígang að fara yfir ána til að komast leiðar okkar en það var bara gaman að því ; ég var í reiðbuxum og reiðstígvélum innanundir pilsinu þannig að ég blotnaði ekki neitt .
" Yndislegur dagur Sonja segir brúðkaupsdaginn hafa verið yndislegan .
" Það er okkar bragur að gera þetta svona og gaman að fá gestina með okkur í það sem við elskum ; að fara ríðandi um sveitina .
Þetta var fullkominn dagur og brúðkaupsveislan breyttist síðan í hálfgert réttarball þegar á leið ! " Hjónin fluttu heim í janúar 2014 eftir að Sonja nam dýralækningar í Kaupmannahöfn .
" Ég skrifaði lokaverkefnið mitt hér heima , kláraði síðasta sumar og hef verið sjálfstætt starfandi dýralæknir hér á svæðinu síðan .
" Prjónakjóllinn er einstakt handverk í sjálfu sér , segir Sonja , sérstaklega pilsið .
" Við vorum ekki með neina uppskrift heldur skálduðum þetta og ég var ekkert smáræðis fegin þegar ég mátaði kjólinn þegar styttast fór í brúðkaupið og hann passaði .
Það var nefnilega mikið að gera hjá mér á þessum tíma við að aðstoða bændur í sauðburðinum ! " 