Í tilefni af því að 400 ár eru í haust liðin frá Spánverjavígunum 1615 verður í dag , laugardag , kl. 16 opnuð sýning um þessa atburði í Slunkaríki í Edinborgarhúsinu á Ísafirði .
Þar sýnir baskneski listamaðurinn Guillermo Zubiaga átta myndir sínar sem sýna helstu atriði sögunnar .
Sigrún Antonsdóttir skrifaði textann .
Úlfur Kolka hannaði sýningarspjöldin .
Baskavinafélagið á Íslandi stendur að sýningunni sem er aðgengileg á fjórum tungumálum , íslensku , basknesku , spænsku og ensku .
Guðrún Jóhanna Ólafsdóttir mezzósópran flytur nokkur lög við opnunina ásamt eiginmanni sínum , gítarleikaranum Francisco Javier Jáuregui .
Þau gáfu út disk nýlega , þar sem má finna nokkur basknesk þjóðlög í útsetningum Javiers fyrir rödd , fiðlu og gítar og munu þau leika nokkur lög af diskinum .
