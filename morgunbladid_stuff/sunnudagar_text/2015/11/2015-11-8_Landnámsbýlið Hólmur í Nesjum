Landnám og landnámsfólk heitir bók eftir Bjarna F. Einarsson fornleifafræðing sem fjallar um landnám Íslands , forsendur þess og aðdraganda .
Í brennidepli er landnámsbýlið Hólmur í Nesjum sem rannsakað var árin 1997-2011 , en þar voru rannsakaðar minjar um bæ og blót .
Sögusviðið nær þó langt út fyrir landsteinana , allt frá Nýfundnalandi í vestri að Bulgar í austri , frá Afríku í suðri að Svalbarða í norðri .
Í inngangi að bókinni segir Bjarni að sagan um Hólm í Nesjum hafi byrjað einhvern tíma snemma á landnámsöld , en á bænum var búið fram á tíundu eða elleftu öld .
Kumlið á staðnum fannst síðan fyrir tilviljun sumarið 1894 og bærinn endurfannst á ný rúmri öld síðar , eða sumarið 1996 , en staðfesting á þeim fundi fékkst 1997 þegar fyrstu tilraunaholur voru gerðar á meintu bæjarstæði býlisins .
Að því sögðu þá komst það ekki endanlega á hreint að um bæjarstæði væri að ræða fyrr en sumarið 2002 þegar fyrsti skálinn var staðfestur eftir áralanga leit .
" Þegar allt kom til alls voru það augun og tilfinning byggð á innsæi sem endanlega réðu úrslitum um það hvar skálann væri líklega að finna og prufuhola , sem grafin var á þeim stað þar sem augun greindu veggjabrot eða skuggamyndir af veggjum , staðfesti það .
Af þessu má ráða að tæknin er ekki alltaf best , hyggjuvit og reynsla dugar stundum vel í þessum fræðum og mun gera það í nánustu framtíð .
" Rannsóknirnar í Hólmi stóðu yfir í tólf sumur og haust á sextán ára tímabili , sem gerir þær með mestu fornleifarannsóknum á landinu að því er kemur fram í inngangi Bjarna .
Þar segir einnig : " Aðalleikarinn í þessari bók er landnámsbýlið Hólmur í Nesjum , en fjöldi aukaleikara kemur einnig við sögu , bæði hérlendis og erlendis , fólk af holdi og blóði , fólk sem aldrei var til og fólk sem enginn hefur séð hvorki nú né þá en var samt til í hugum flestra og varðveitt í munnmælum .
Sögusviðið er fyrst og fremst Laxárdalur í Nesjum og Ísland , en að vissu marki Norðurlönd einnig , og stundum teygir það sig jafnvel alla leið til Asíu í austri , Vínlands í vestri , Svalbarða í norðri og Afríku í suðri .
Þetta er sögusvið norrænna járnaldarbænda .
" Skrudda gefur bókina út .
Í henni birtast á fjórða hundrað ljósmyndir , teikningar , uppdrættir og kort sem tengjast rannsóknunum .
