Í Hafnarborg verður í dag opnuð sýningin Á eintali við tilveruna með verkum listamannsins Eiríks Smith frá árunum 1983-2008 .
Þetta er fimmta og jafnframt síðasta sýning Hafnarborgar í röð sem gerir ferli Eiríks skil .
Sýningin samanstendur af olíumálverkum og vatnslitamyndum .
Þórunn Kristjánsdóttir thorunn@mbl.is Á Á eintali við tilveruna , sýning með verkum Eiríks Smith ( f. 1925 ) frá árunum1983-2008 , verður opnuð í Hafnarborg í dag kl. 15 .
Á sama tíma kemur út bók um verk Eiríks sem ber sama titil en nafnið er sótt í samnefnt verk á sýningunni , sem Hafnarborg hefur nýlega eignast .
Höfundar texta bókarinnar eru Aðalsteinn Ingólfsson , Heiðar Kári Rannversson og Aldís Arnardóttir ásamt Ólöfu K. Sigurðardóttur sem jafnframt er sýningarstjóri sýningarinnar og ritstjóri bókarinnar .
" Það er mikill fengur að þessu fyrir áhugafólk um íslenska myndlist , að fá á einu bretti yfirlit yfir feril listamanns á borð við Eirík sem starfaði allan síðari hluta 20. aldar og fram á þá 21 .
Þetta sýnir hvað einn maður getur rannsakað myndlistina sem miðil af miklum krafti , " segir Ágústa Kristófersdóttir , forstöðumaður Hafnarborgar .
Sýningin er fimmta og jafnframt síðasta sýning í röð sýninga á verkum Eiríks sem hófst árið 2010 en árið 1990 afhenti Eiríkur Hafnarborg um 400 verk til eignar .
Síðustu ár hefur verið unnið að rannsókn á þeim og ferli Eiríks í heild .
Jafnt og þétt hefur verið bætt við safneignina með það að markmiði að í Hafnarborg sé varðveitt safn verka sem gefur góða yfirsýn yfir feril listamannsins .
Bókin byggist á þessum rannsóknum .
Þar sem ferill Eiríks er hvort tveggja langur og margbreytilegur var ákveðið að hafa sýningarnar fimm talsins .
" Við hefðum aldrei getað komið fyrir sýningu sem gerði skil jafn löngum og miklum ferli og ferill Eiríks er , " segir Ólöf Kristín Sigurðardóttir sýningarstjóri " Það er mikilvægt að safneigninni sé miðlað og þessi nálgun við verk Eiríks lá beinast við , " heldur Ólöf áfram .
Sýningin , Á eintali við tilveruna , byggist þannig á verkum úr safneigninni , lánsverkum og einnig verkum í eigu Eiríks sjálfs .
Á neðri hæðinni , í Sverrissal , getur að líta verk sem voru máluð fyrir 1990 en verk frá því eftir 1990 á þeirri efri .
Sáttur við eitt síðasta verkið Eiríkur lagði pensilinn á hilluna árið 2008 .
Eitt síðasta verkið sem hann lauk við nefnist Skammdegi , og verður á sýningunni en Hafnarborg eignaðist verkið nýlega .
Verkið er frá árinu 2008 eða um það leyti sem hann leggur frá sér pensilinn í kjölfar veikinda .
" Þetta er gott verk .
Það endurspeglar þetta öryggi sem er allsráðandi í síðustu verkum hans .
Hann er maður sem situr alveg sáttur í sínu verki , " segir Ágústa .
Óhræddur við nýjungar Ferill Eiríks er fjölbreyttur en hann hefur ætíð verið óhræddur við að prófa sig áfram og kanna nýjar leiðir í málverkinu .
" Hann tók stutt tímabil þar sem hann kafaði djúpt í ákveðna stílgerð en skipti síðan um takt og sneri sér að öðru , oftast var um meðvitaðað ákvörðun að ræða .
Í viðtölum sagði hann að eitthvað talaði betur til hans en annað , en hann fylgdist vel með því sem var að gerast í myndlistinni erlendis , " segir Ólöf .
Elstu verkin á sýningunni eru fígúratíf , en þegar nálgast tíunda áratuginn tekur abstraktið yfir og er ráðandi að minnsta kosti í olíumálverkunum alveg þar til hann ákveður að hætta árið 2008 .
" Á þessum tíma er hann búinn að finna sér myndefni .
Íslensk náttúra er alltaf hluti af verkunum , bakgrunnur eða innblástur .
En hann hefur líka mjög sterka andlega taug .
Handanheimar og andleg málefni eru honum einnig afar hugleikin , " segir Ólöf .
Í sumum verkanna má sjá einhvers konar rof inn í annan heim , eða gáttir eins og hann segir sjálfur .
" Á þessu síðasta tímabili rannsakar hann málverkið sem miðil .
Kannar möguleika litarins , tækja og tóla , rannsakar pensildrætti , kraft í útfærslu og myndbyggingu .
Tímabilið sýnir vel hversu öruggur og frjáls hann var orðinn í sinni listsköpun .
Eins og hann segir sjálfur , er stærsti kosturinn við ellina að vera hættur að efast .
Eiríkur vann að viðfangsefnum sínum á eigin forsendum en það mætti vera innblástur fyrir okkur öll .
Að vera trú okkur sjálfum , " segir Ágústa og brosir .
