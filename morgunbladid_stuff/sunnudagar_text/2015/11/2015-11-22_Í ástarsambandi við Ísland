Caleb Smith og Tara Chickey hafa tekið ástfóstri við Ísland .
Þessi hjón frá Bandaríkjunum hafa komið hingað nánast árlega frá 2007 og upplifa sterkt bæði náttúruna og tónlistina sem landið hefur upp á að bjóða .
Þau segjast fá innblástur fyrir list sína í hverri Íslandsheimsókn og hyggjast koma oft aftur , enda hafa þau eignast marga góða íslenska vini .
Ásdís Ásgeirsdóttir asdis@mbl.is Oft er talað um Íslandsvini og er þá átt við kvikmyndastjörnur eða tónlistarmenn sem hafa rekið hér inn nefið .
En það má segja að bandarísku hjónin Caleb og Tara séu alvöru Íslandsvinir en þau hafa komið hingað sjö og átta sinnum síðan 2007 .
Þau eru þó hvorug fræg en starfa bæði við listir af ýmsum toga , hún við myndlist og hann við kvikmyndalist og tónlist í heimabæ sínum , Harrisburg í Pennsylvaníu .
Þau drýgja tekjurnar með kennslu á milli þess sem þau stunda sína list og segja bæði að Ísland hafi haft mikil áhrif á listsköpun sína .
Íslensk tónlist hefur skipað sérstakan sess í lífi þeirra allt frá þau kynntust verkum Sykurmolanna en nú orðið þekkja þau íslenska tónlist betur en margur Íslendingurinn .
Átti íslenska nágranna Íslandstengingin nær langt aftur hjá Caleb því sem barn átti hann íslenska nágranna , Guðjón B. Ólafsson hjá Iceland Seafood Corporation og fjölskyldu en sonur Guðjóns og Caleb urðu vinir .
Hann rifjar upp minningu frá heimsókn til fjölskyldunnar .
" Ég gleymi aldrei að í einu herberginu hjá þeim var harpa .
Og hún var risastór , mun hærri en ég var .
Eitt sinn kom ég þangað og ein af dætrum hans var að spila á hana .
Þetta var eins og af öðrum heimi fyrir mér ; ég , þessi ameríski strákur , að sjá þessa ljóshærðu íslensku unglingsstúlku spila á þessa risahörpu , það var guðdómlegt .
En svo urðum við Ólafur , yngsti sonurinn , vinir , " segir Caleb en bendir á að fleiri íslenskar fjölskyldur hafi verið í hverfinu .
Caleb byrjaði strax sem unglingur að fá áhuga á íslenskri tónlist .
" Árið sem ég varð sextán kom út platan Life ' s too good með Sykurmolunum , og það var sumarið sem ég fékk bílpróf og allt sumarið spilaði ég þessa plötu í bílnum og þannig uppgötvaði ég að það væri til frábær tónlist frá Íslandi , " segir Caleb .
Fengu ráð hjá Prins Póló Tónlist er eitt af sameiginlegum áhugamálum þeirra hjóna en Caleb er bassaleikari í hljómsveit .
Þau þekktu bæði íslenska tónlist þegar þau kynntust árið 2002 .
" Og þá byrjuðum við að skoða önnur bönd frá Íslandi og fundum mörg sem við fíluðum og við fórum að fara á tónleika þeirra í Bandaríkjunum , " segir Tara og nefna þau Sigur Rós , Múm og Prins Póló .
" Við hittum hann ( Prins Póló eða Svavar Pétur Eysteinsson ) í New York og spurðum hvaða stað við ættum ekki að missa af að sjá ef við færum til Íslands og hann sagði okkur að fara á Snæfellsnes .
Hann skrifaði nafnið niður fyrir okkur og við fórum þangað strax í fyrstu ferðinni , " segir Caleb .
" Þetta var frábært ráð því það er svo fallegt þar og einn uppáhaldsstaðurinn sem við höfum komið á hingað til , " segir Tara .
Urðu ástfangin af landinu Það var svo það herrans ár 2007 að þau ákváðu að skella sér til Íslands .
Þau leigðu sér bíl og keyrðu hringinn .
" Við urðum bara ástfangin af landinu , af landslaginu , af menningunni og tónlistinni .
Okkur leið svo vel , þetta var svo heimilislegt og við fundum strax að við vildum koma aftur .
Og þannig hófst ástarsamband okkar við Ísland , " segir Tara og brosir .
" Þetta var 2007 og það var allt svo dýrt þá , fengum lítið fyrir dollarann .
Við borðuðum bara hrískökur og hnetusmjör , " segja þau hlæjandi .
Þeim var ráðlagt af Prins Póló að fara á kaffihúsið á Hellnum sem þau segja falinn gimstein , einn af mörgum gimsteinum sem þau segjast hafa fundið á Íslandi .
Kynntust For a Minor Reflection Eftir þessa fyrstu ferð sneru þau heim og spilaði Caleb á tónleikum þar ytra en á sömu tónlistarhátíð spilaði íslensk hljómsveit skipuð ungum mönnum .
Það var sveitin For a Minor Reflection en á þeim tíma voru allir meðlimir í þeirri hljómsveit undir tvítugu .
Með í för var því faðir Kjartans , annars gítarleikara hljómsveitarinnar , Haukur Holm , sem kom með sem bílstjóri og til að passa upp á strákana .
Haukur og Caleb náðu strax vel saman .
" Þetta var frábært , við fengum að spila með strákunum og kynntumst Hauki og öllum í bandinu , " segir Caleb en sá vinskapur hefur haldist síðan .
Flatey væri fínt himnaríki Íslandsáhuginn var kviknaður fyrir alvöru og sumarið eftir notuðu þau tækifærið á leið sinni til Evrópu til að koma við á Íslandi .
" Næsta sumar fórum við til Íslands í stutt stopp á leið okkar til Evrópu og langaði að hitta Hauk og konu hans Guðnýju í einn drykk en þá voru þau stödd í Flatey .
Við vorum frekar spæld að missa af þeim þegar Haukur sagði okkur að koma bara til Flateyjar , " segir Caleb .
" Það var ótrúleg gjöf til okkar , " segir Tara .
Síðan þá hafa þau komið nokkrum sinnum til Flateyjar og segjast alveg heilluð .
" Fyrsta daginn þar vöknuðum við í glampandi sól og gengum út á tún .
Það var svo ótrúleg upplifun , ef einhver hefði labbað upp að mér og bankað í mig og sagt : Heyrðu , nú ert þú dáinn og þetta er himnaríki hefði ég sagt : Allt í lagi , " segir Caleb og Tara kinkar kolli .
Þau segjast hafa orðið fyrir einhvers konar hugljómun þar sem þau reyna að túlka í list sinni .
Voru " star struck " Þau segja að íslensk tónlist sé bæði dulræn og töfrandi .
" Það er einhver sérstök tilfinning sem fylgir íslenskri tónlist , eitthvað töfrandi , " segir Tara .
" Það er eitthvert andrúmsloft í tónlistinni , eitthvað sem er undir áhrifum frá veðrinu , birtunni og landslaginu , " segir Caleb .
Bæði hafa þau hlustað mikið á Björk í gegnum árin .
" Hún er ein af mínum uppáhaldstónlistarmönnum , " segir Tara , en þau fara alltaf á tónleika hennar þegar hún kemur til Bandaríkjanna .
Sigur Rós er einnig í uppáhaldi en þegar Caleb og Tara hittu Hauk og Kjartan fyrst í Bandaríkjunum höfðu þau ekki hugmynd um tenginguna við Sigur Rós , en Georg , bassaleikari Sigur Rósar , er sonur Hauks og bróðir Kjartans .
" Við vorum " star struck " þegar við föttuðum það .
Við vorum nýbúin að horfa á kvikmyndina Heima þegar við hittum Hauk fyrst , " segir Caleb en hafa nú oft hitt þá Sigur Rósarmeðlimi í gegnum Hauk .
Veðrið skiptir ekki máli Hjónin hafa komið hingað nánast árlega frá 2007 , hann átta sinnum og hún sjö .
" Fyrstu fimm skiptin var alltaf sól .
Alveg sama hvað við vorum lengi .
En síðan fórum við að fá verra veður .
En það skiptir ekki máli .
Við höfum komið til Havaí og Kostaríka og allir dagar eru eins .
Fallegt og sólríkt .
En hér er veðrið alltaf að breytast , oft á mjög dramatískan máta , " segir Tara .
Þau hafa komið víða ; á Vestfirði , til Vestmannaeyja og farið hringveginn .
" Þetta er mjög auðveld eyja að skoða , hún er ekki svo stór og auðvelt að skoða sig um , " segir Tara .
Þau leigja sér alltaf bíl en núorðið fá þau að gista hjá íslenskum vinum sem þau hafa kynnst í þessum Íslandsferðum .
Haukur , Guðný og Starri sonur þeirra fóru í sumar og heimsóttu þau hjón til Pennsylvaníu þegar þau héldu brúðkaupsveislu en þau giftu sig nýlega og létu smíða hringana á Íslandi hjá Hansínu Jensdóttur gullsmið .
" Draumalandið " ótrúleg bók Þau hafa mikinn áhuga á menningu og umhverfismálum og hafa fylgst vel með fréttum héðan .
" Íslendingar eru svo gestrisnir og okkur finnst fólkið hér vera mjög opið og vinalegt í garð okkar og menningin skemmtileg .
Við vorum á Seyðisfirði og hittum Andra Snæ Magnason og hann var þar með bókina sína Draumalandið en myndina höfðum við séð heima .
Bókin er ótrúleg .
Hún segir svo margt um Íslendinga í fortíð og nútíð .
Og núna er hann að vinna með Björk í umhverfismálunum .
Maður skyldi ætla að bókin væri víti til varnaðar , en það virðist ekki vera .
Pólitíkusarnir ráða , þeir sem eru með peningana .
Umhverfið er svo fallegt og maður skilur ekki af hverju verið er að skemma það , eins og að virkja Þjórsá , hvað er það ? " spyr Caleb .
Eldfjöll og svartar strendur Áhrif frá íslenskri náttúru má nú sjá í listsköpun þeirra .
" List mín hefur breyst gríðarlega síðan ég byrjaði að koma hingað .
Landslag hefur alltaf heillað mig .
Ég lærði á Írlandi og það hafði áhrif á mig og núna Ísland .
Ég nota mikið línurnar í landslaginu , í fjöllunum hér , og líka fugla , og það hvort tveggja hefur verið mikill innblástur í verkunum mínum , " segir Tara .
" Okkur finnst landslagið veita okkur svo mikinn innblástur .
Bara það að sjá eldfjöll og svartar strendur og jökla er svo ólíkt því sem við eigum að venjast , þetta er svo öðruvísi , " segir hún og hann er sammála .
Norðurljós og Airwaves Þau segjast hafa tekið eftir að Ísland er núna " í tísku " en fyrst hafi fólk orðið hissa á þessu flandri þeirra norður í kuldann .
Nú orðið er enginn hissa og allir þekkja einhvern sem er búinn að fara eða er á leiðinni til Íslands .
Í þetta sinn komu þau sérstaklega til að fara á Iceland Airwaves .
Þetta er í annað sinn sem Caleb kemur á Airwaves en í fyrra vann hann með For a Minor Reflection og sá um " back drop " ( myndir á tjaldi ) fyrir þá á tónleikum hljómsveitarinnar .
Þau sáu norðurljósin í þarsíðustu viku og voru algerlega heilluð .
" Ég sá þau líka í fyrra og það var frábært .
Mér leið svo illa af því að Tara var ekki með mér , en það var í eina skiptið sem hún komst ekki með til Íslands .
Þegar ég kom heim vildi ég næstum ekki segja henni að ég hefði séð þau .
En þau voru enn betri í þetta skiptið ! " segir Caleb , sem vakti eina nóttina til fimm til að ná af þeim myndum .
Náðu í giftingarhringana Þau segjast ekki hætt Íslandsferðum .
" Við komum sko aftur , það er alveg víst ! " segir Tara .
" Já , ég held líka að það væri gaman að dvelja hér kannski í mánuð og vinna að listinni , kannski sækjum við um að dvelja í listamannavinnustofu , " segja þau .
" Þetta land er svo sérstakt .
Menningin , listirnar og landslagið .
Það er svo mikil flóra hér , sambland af Evrópu og Ameríku .
Það er alltaf eitthvað nýtt að gerast , " segir Caleb .
En annað erindi dró þau hingað í þetta sinn .
Þau komu líka til að sækja giftingarhringana íslensku sem nú voru tilbúnir .
Þau fóru því af landi brott hvort með sinn hring á fingri – enn ein tenging þeirra við landið .
