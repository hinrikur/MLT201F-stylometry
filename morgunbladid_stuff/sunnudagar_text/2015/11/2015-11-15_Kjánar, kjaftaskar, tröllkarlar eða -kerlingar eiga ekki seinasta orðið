Charles Krauthammer er einn snjallasti pistlahöfundur sem nú lætur til sín taka .
Pistla sína skrifar hann í The Washington Post og þeir birtast jafnframt í 400 öðrum dagblöðum og hefur Telegraph nýlega bæst í þann hóp .
Penni sem bítur Krauthammer er handhafi Pulitzer-verðlauna fyrir verk sín og er að auki í hópi skákfréttaritara Bandaríkjanna .
Flesta virka daga vikunnar segir hann álit sitt á helstu viðburðum dagsins á Sjónvarpsstöðinni Fox og einu sinni í viku á PBS ( Public Broadcasting Service ) .
Krauthammer er læknir og sálfræðingur og starfaði áður við þær greinar .
Úrval af pistlum hans " Things That Matter " kom nýlega út á bók og trónaði efstur á metsölulista NYT .
Elja mannsins og yfirferð er með nokkrum ólíkindum .
En þau verða fyrst undraverð þegar hugsað er til þess að Krauthammer lamaðist ungur mjög illa eftir að hafa stungið sér til sunds í of grunna laug .
Læknanámi lauk hann liggjandi í sjúkrarúmi sínu þar sem námsefninu var varpað á loft stofunnar með skuggamyndavélum .
Prófessorum læknadeildarinnar þótti svo mikið til staðfestu sjúklingsins koma að þeir komu við á spítalanum eftir vinnu og fóru yfir einstök efni með lamaða námsmanninum .
Alltaf úr óvæntri átt Stjórnmálalega þróaðist Krauthammer frá því að vera demókrati að miðju bandarískra stjórnmála og er hægt að segja að hann sé nú um flest hægra megin við miðjuna .
Enginn stjórnmálaflokkur , einstaklingur eða stefna getur þó gengið að Charles Krauthammer algjörlega vísum , eins og pistlar hans , hárbeittir en hófstilltir , bera með sér .
Pistlar á borð við Krauthammers eru sjaldgæfir í fjölmiðlum nútímans , jafnvel á fjölmennum málsvæðum þar sem úrtakið er stórt .
Og lengi mætti leita í fjölmiðlum hér á landi , svo ekki sé minnst á stóryrtu pistlana á netinu , sem fæstir standast lágmarkskröfur .
Ekki mun hver og einn , sem fylgist með þessum pistlum samsama sig öllu því sem þar er sagt .
En röksemdafærslan og óvænt nálgun grípur flesta hugsandi menn .
Krauthammer kann fyrir sér á fleiri sviðum en títt er um skríbenta og er fátt óviðkomandi .
En hann er um leið gætinn og varfærinn , en missir þó hvorki snerpu né tök sín á lesandanum .
Íslendingur hjó eftir því þegar hann vitnaði í írska skáldið William Butler Yeats sem hefði sagt frá íslenskum bændum sem fundið höfðu höfuðkúpu í kirkjugarði og bauð í grun að hún kynni að vera skáldsins Egils : " Hin mikla beinaþykkt kúpunnar sannfærði þá um að svo hlyti að vera .
En til þess að geta verið algjörlega vissir stilltu þeir kúpunni á grjótvegg og lömdu hana hressilega með hamri .
" Þegar hún brotnaði ekki við höggin " voru þeir ekki í minnsta vafa um að hauskúpan væri af skáldinu og að henni bæri að sýna mikla virðingu í öllum efnum .
" Krauthammer segir svo : " Hin ríka mannlega tilhneiging til að kanna gildi hluta með því að sjá hversu vel þeir standist vonda meðhöndlun – hin ósjálfráða athöfn að sparka í hjólbarða á notuðum bíl – er forn mjög , og ef marka má Yeats , stöku sinnum sjarmerandi venja .
" Krauthammer sjálfum hefur eins og ósjálfrátt þótt rétt að setja dálítinn fyrirvara gagnvart hinni ágætu heimild .
Í framhaldinu dregur hann ályktanir og þráður slitnar aldrei .
Sagan hefur betur Það einkennir mörg skrif Krauthammers að hann telur einsýnt að þótt margur leggi sig fram um að lagfæra söguna öðrum í óhag eða sjálfum sér í hag muni sagan að lokum þefa það sanna uppi .
Margvísleg " viðtekin sannindi " verði því að lokum að víkja fyrir niðurstöðu sögunnar .
En myllur hennar mala oft hægt , þótt þær kunni að lokum að mala vel , ekki síst ef margir leggjast á móti .
Þeir sem afbaka staðreyndir hafa þó ekki endilega augun á " sögunni " í endanleik sínum .
Þeim nægir að afbaka hana kirfilega að lygin verði sannleikur umræðunnar , sem fáir þori að efast um .
Þeim dugar að ruglandin standi í fáein ár eða áratugi .
Sagan , með stórum staf , lítur slíkt skeið eins og hvert annað augnablik .
Vefur spunameistaranna ógeðfelldu nær til furðu marga og heldur furðu lengi .
Það eru ekki aðeins hinir " nytsömu sakleysingjar " allra tíma sem festast í honum .
Og það gerist í tilvikum þar sem sögufölsunin , byggð á síbilju fullyrðinga , er átakanlega fáránleg .
Jafnvel svo að sérstakt átak þarf til að falla fyrir ruglinu .
Þekkt framleidd þjóðsaga snýst um Þjóðhagsstofnun .
Sú hefur ýmist verið notuð til að sýna fram á hefnigirnisáráttu af áður óþekktri stærð , eða höfð sem helsta efnið í kenningarsteypu um að hefði slík verðbólguspástofa enn verið til , hefði ekkert bankahrun orðið á Íslandi .
Nýjasta dæmið Helsti gleðigjafi þjóðarinnar í áratugi , Ómar Ragnarsson , var með tvær færslur þessarar gerðar sama daginn nýlega .
Nú hefur aldrei verið persónulega illt á milli Ómars og bréfritara , svo þeim síðarnefnda sé kunnugt , nema síður sé .
Svo það getur ekki verið skýringin á furðuskrifum af þessu tagi .
Skýringin hlýtur að vera sú að hann hafi verið búinn að sjá og heyra vitleysurnar svo víða og svo oft að hann hafi tekið að trúa þeim gagnrýnislaust .
Fyrri færsla Ómars hinn 21. október sl. var þessi : " Frægt varð hér um árið þegar að Davíð Oddsson líkaði ekki greiningarspár og starfsemi Þjóðhagsstofnunar og Verðlagseftirlitsins ( ! ) og lagði þessar stofnanir hreinlega niður .
" Og hin færslan með sömu dagsetningu var þessi : " Ekki skorti fögur fyrirheit árið 2002 þegar ríkisbankarnir voru einkavæddir .
Davíð Oddsson forsætisráðherra hét því að einkaeignaraðild yrði dreift í anda Eyjólfs Konráðs Jónssonar og að þannig fengist fram betri kostur varðandi svona rekstur .
" Þarna tekst Ómari Ragnarssyni að rugla öllu saman , ársetningum , tilefnum og efnisatriðum , svo ekki stendur steinn yfir steini og gerir bréfritara að ómerkingi í leiðinni .
Bætist það þá væntanlega við yfirgengilega vanstillingu og hefnigirni fyrra dæmisins .
Ómar hefði getað komist hjá því að detta í þennan pytt og endurtaka margtuggin ósannindi annarra .
Hann hefur því enga afsökun .
Staðreyndir málsins Þetta seinna mál sem Ómar virðist vera að nefna kom upp löngu fyrir einkavæðingu tveggja ríkisbanka , eins og Styrmir Gunnarsson rifjaði upp nýlega í vandaðrir grein : " Á árinu 1997 voru þrír sjóðir , Fiskveiðasjóður , Iðnlánasjóður og Iðnþróunarsjóður , sameinaðir í Fjárfestingarbanka atvinnulífsins hf. , FBA .
Á svipuðum tíma voru Landsbanki Íslands og Búnaðarbanki Íslands gerðir að hlutafélögum .
Síðan ákvað þáverandi ríkisstjórn Sjálfstæðisflokks og Framsóknarflokks að selja FBA en í dreifðri eignaraðild .
Hinn 8. ágúst 1998 , birtist hér í Morgunblaðinu viðtal við þáverandi forsætisráðherra , Davíð Oddsson , og þar sagði : " Davíð sagði , að þó nú sé í tízku að tala um kjölfestufjárfesta telji hann að í bankastofnun geti alveg dugað að stærstu eignaraðilarnir , sem komi til með að hafa leiðbeinandi forystu um reksturinn , eigi eignarhluti á bilinu 3% til 8% til dæmis .
Hann telji hins vegar ekki æskilegt að einn aðili eða skyldir aðilar ráði 30-40% eignarhlut í bankastofnun ...
Þó það hafi ekki verið rætt í ríkisstjórn telji hann það koma fyllilega til álita að tryggja það með lagasetningu að eignarhald í bönkunum , þegar ríkið sleppi af þeim hendinni , verði dreift .
" Þetta var stefnumarkandi samtal við þáverandi forsætisráðherra og tveimur mánuðum síðar ákvað ríkisstjórnin að selja 49% hlut í FBA .
Almenningi yrði boðið að skrá sig fyrir hlutum að hámarki þremur milljónum króna .
Hvað gerðist þá ? Og þar er komið að kjarnanum í lykilspurningu Sigurðar Nordals til Bjarna Benediktssonar um hvað mætti læra af einkavæðingu bankanna fyrir hrun .
Bankar og fjármálafyrirtæki hófu svokallaða kennitölusöfnun .
Þessir aðilar keyptu hluti í umboði einstaklinga á grundvelli samninga um að viðkomandi einstaklingar seldu þeim hlutina .
Fjórum mánuðum eftir hið stefnumarkandi viðtal við forsætisráðherra landsins hér í Morgunblaðinu var sú stefnumörkun ríkisstjórnar , sem byggðist á lýðræðislegu umboði kjósenda til þingmanna stjórnarflokkanna brotin á bak aftur með valdi peninga .
Hvað gerðist svo ? Rétt fyrir jól sama ár ( 1998 ) skýrði Morgunblaðið frá því að Viðskiptastofa SPRON hefði fyrir hönd sex sparisjóða og Sparisjóðabankans keypt um 9% hlut í FBA af Búnaðarbanka Íslands .
Kaupþing , sem þá var í eigu sparisjóðanna átti fyrir önnur 9% og réð að auki yfir 5% fyrir hönd annarra hluthafa .
Sparisjóðasamsteypan hafði á skömmum tíma eignast um fjórðungs hlut í FBA , sem ríkisstjórn landsins hafði ákveðið að skyldi verða í dreifðri eignaraðild .
" Því má svo bæta við orð Styrmis , að athygli Fjármálaeftirlitsins var vakin á þessu máli og eftir langa mæðu komst það að því að ekkert óeðlilegt hefði gerst ! Það lofaði ekki góðu um það eftirlit .
Enn þá vitlausara Varðandi hitt málið , Þjóðhagsstofnun , þá er það svo " banalt " að það ætti varla að vera svara vert .
Þar virðist Ómar gagnrýnislaust éta upp bábiljur sem haldið hefur verið á lofti af mönnum í sérkennilegum erindum .
Því tæpt er að trúa því að Ómari gangi illt til .
Yfirborðsgjálfur tröllríður umræðu , einkum á netinu og þar missa menn fljótt fótanna .
En hver var fjöðrin sem varð að þessum 5.000 hænum ? Menn úr ýmsum flokkum höfðu lengi velt því fyrir sér hvort Þjóðhagsstofnun gerði mikið gagn lengur .
Hún var barn síns tíma og fjöldi stofnana fékkst nú við verkefni sem henni voru áður fengin .
Efnahagsspár stofnunarinnar höfðu lengi verið hafðar í flimtingum , því þær stóðust ekki vel .
Athugasemdir af því tagi hafa sjálfsagt leitt til þess að Tryggvi Felixson og Már Guðmundsson gerðu sérstaka athugun á efnahagsspám Þjóðhagsstofnunar fyrir árin 1974-86 og birtu í langri grein í Fjármálatíðindum .
Varla hefur slík athugun verið gerð af tilefnislausu .
Hinn 23. júní 1988 fjallar DV um málið og ræðir við menn um niðurstöður þeirra Tryggva og Más um skekkjuna í spám Þjóðhagsstofnunar .
Hinn 24. febrúar 1987 , fyrir kosningar það ár , er birt heil opna í Þjóðviljanum , þar sem fjallað er um þingsályktunartillögu Eyjólfs Konráðs Jónssonar og nokkurra annarra þingmanna Sjálfstæðisflokksins um að leggja Þjóðhagsstofnun niður .
Svavar Gestsson , þá formaður Alþýðubandalagsins , tekur mjög vel í þær hugmyndir , og segir þær raunar upphaflega komnar frá sér ! Hinn 15. júlí birtir dagblaðið Tíminn forsíðufrétt um að Jón Baldvin Hannibalsson ( fjármálaráðherra ) saki stofnunina um " vísvitandi rangfærslur " .
Inni í blaðinu stendur m.a. : " Segir Jón Baldvin að þar séu rangfærslur að yfirlögðu ráði og að ótrúlegt sé að svona texti skuli vera sendur út í nafni Þjóðhagsstofnunar .
" Og mynd , sem fylgir þessu bréfi , sýnir að í áraraðir höfðu menn haft miklar efasemdir um tilurð þessarar stofnunar .
Gerð að spunaefni Í vel skipulagðri atlögu hér á landi , sem nú er nokk vitað hverjir kostuðu , var reynt af miklu afli að koma sök af bankafallinu yfir á bankastjóra Seðlabanka Íslands og þá ekki síst á þann sem helst hafði um alllanga hríð andæft þeim öflum sem að lokum kollkeyrðu bankana og varað við framgöngu þeirra , eins og glögglega kom fram í Rannsóknarskýrslu Alþingis .
Í áróðursherferðinni var margt tínt til , stórt og smátt .
Eitt af því furðulegasta sem kokkað var upp til að sanna ábyrgð viðkomandi á hruninu , var að fyrrverandi forsætisráðherra hefði í ofsakasti beitt sér fyrir að því Þjóðhagsstofnun yrði lögð niður .
Og svo var látið eins og menn væru að tala í fullri alvöru þegar fullyrt var að hefði stofnun um spár verðlagsþróunar verið til staðar árið 2008 þá hefði ekki orðið neitt hrun ! Nefnd Alþingis um störf Rannsóknarnefndar Alþingis gerði sig að kjánum um margt .
Á meðal þess kjánalegasta var þó það að gera tilraun til þess að láta eina af rugluðustu samsæriskenningunum líta skár út , með því að samþykkja samhljóða að Þjóðhagsstofnun yrði komið á fót á ný .
Fimm ár eru liðin frá þeirri samþykkt .
Og enginn hefur hreyft legg eða lið í þessa átt .
Hvers vegna í ósköpunum ekki , fyrst að ekki einn einasti þingmaður lagðist gegn því ? Vilja alþingismenn kannski fá nýtt bankahrun ? Snerist ekki hrunið um það hvort Þjóðhagsstofnun hefði verið til eða ekki ? Sagan er fyrir alllöngu tekin að elta sögusmetturnar uppi og sýna þær í sínu rétta ljósi .
Þess háttar fyrirbæri þola ekki að kastljós sögunnar falli á sig .
Þær steinrenna við það eins og aðrir tröllkarlar og -kerlingar .
