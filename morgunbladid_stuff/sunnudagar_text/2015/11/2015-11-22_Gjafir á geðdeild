Þriðja árið í röð hefur átakinu " Gefðu gjöf sem yljar " verið hleypt af stað en tilgangur þess er að þeir sem dvelja á geðdeild , sambýlum eða annars konar búsetuúrræðum fyrir geðfatlaða um jólin fái jólagjöf en fyrir nokkrum árum var það afnumið í sparnaðarskyni að sjúklingar sem liggja inni um hátíðirnar fái gjöf með fjárframlagi úr ríkissjóði .
" Þeir sem liggja inni á geðdeild um jólin er fólk sem er oft mjög illa statt og á jafnvel ekki marga að eða hefur einfaldlega ekki tækifæri til að hitta sína nánustu um jólin .
Þá er eðlilega ofboðslega mikilvægt að fá einhverja jólagjöf og þetta hefur mælst mjög vel fyrir .
Fjöldi fólks sem var á geðdeild um síðustu jól fékk eingöngu jólagjöf í gegnum þetta verkefni , " segir Bergþór G. Böðvarsson sem gegnir starfi fulltrúa notenda á geðsviði LSH .
" Þá hefur það líka gert mikið fyrir starfsfólk að sjá að það eru ekki bara sumir sem fá pakka heldur allir .
" Bergþór bætir við að það sé ótrúlegt að sjá hvað jólagjöf geti glatt mikið .
Ég man eftir að það voru nokkrar úlpur gefnar síðast og ég hitti sjúkling með sælusvip sem sagði að þetta væri besta og hlýjasta flík sem viðkomandi hefði eignast í mörg , mörg ár .
" Stjórn félagsins " Gefðu gjöf sem yljar " er í góðu samstarfi við stjórnendur á geðdeildum og búsetuúrræðum fyrir geðsjúka sem aðstoðar félagið við að para saman gjafir og viðtakendur svo vel passi .
Innpökkun lýkur 12. desember og ekki er tekið við gjöfum eftir þann tíma , en félagið hefur tvo innpökkunardaga í desember þar sem sjálfboðaliðar hjálpast að við að pakka gjöfum .
Gott er ef fólk á kost á að pakka gjöfinni inn og láti fylgja með upplýsingar um innihald pakkans .
Ef einstaklingar eða fyrirtæki vilja gefa gjöf sem yljar , styrkja verkefnið eða fá frekari upplýsingar má senda tölvupóst á netfangið gefdugjofsemyljar@gmail.com og bankareikningur samtakanna er 0331-26-1547 og kennitalan 600514-0400 .
