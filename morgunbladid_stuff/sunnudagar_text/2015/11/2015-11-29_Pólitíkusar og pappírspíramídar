Í samfélaginu er nú að myndast stemning fyrir því að hægt sé að útrýma flestum vandamálum með verkfræðilegum lausnum .
Svokallað höfrungahlaup á vinnumarkaði verði liðin tíð með nýrri tækni við kjarasamninga þar sem allir fallast á það á þjóðarsáttarvísu að launahækkanir verði aldrei meiri en útflutningsgreinar telja sér fært að greiða .
Hlegið er að okkur sem fannst höfrungahlaupið á liðnu ári hafa verið til góðs , hrist upp í þjóðfélaginu og lækkað rostann í atvinnurekendum sem aðeins kunna að hugsa stórt fyrir sjálfa sig .
Og nú eru það ríkisfjármálin .
Frumvarp um opinber fjármál nýtur mikillar hylli á Alþingi .
Það er klæðskerasaumað af Alþjóðagjaldeyrissjóðnum og bindur í lög að hið opinbera megi ekki taka lán sem neinu nemur – helmingi lægra þak en Evrópusambandið negldi inn í Maastricht-skilyrðin – og er þar með opnuð leiðin fyrir einkafjármagnið , sem býr við engin slík skuldaþök , að hefja aukna sókn inn í velferðarþjónustuna .
Samfélagsverkfræðingarnir sem hönnuðu herlegheitin segja okkur að hér eftir eigi Alþingi aðeins að sinna stóru línunum , ákveða fjárframlag til heilla málaflokka en ráðuneytin síðan að útdeila til stofnana .
Allt eigi þetta þó að gerast undir ströngu eftirliti " Fjármálaráðs " .
Það skal skipað þremur " óvilhöllum " einstaklingum með þekkingu á ríkisfjármálum .
Og vel að merkja , þeir skulu hafa háskólamenntun .
Þetta gleymdist í upphaflegum frumvarpstexta en nú er komin fram breytingartillaga þar sem úr þessu er bætt .
Að vísu vitum við ekki hvort sú menntun skuli vera verkfræði , hagfræði , danska eða siðfræði .
Varla það síðasta .
Því þetta frumvarp fjallar ekki um neitt nema peninga .
Það hefur alveg gleymst að geta þess að Alþingi beri að horfa til annarra laga en fjárlaga einna .
Þess vegna verður engin eftirlitsnefnd til að passa upp á lagalegan rétt til heilbrigðisþjónustu , húsnæðis og svo framvegis .
Og það sem ég sé fyrir mér er að sú umræða sem á hverju ári hefur orðið um einstakar stofnanir og byggðarlög í tengslum við fjárlögin , muni hverfa inn í ráðuneytin og þar með verður klippt á mikilvægan lýðræðislegan naflastreng .
Að vísu fjalla nokkrar lagaklásúlur um hvernig hægt verður að flytja verkefni á milli áður samþykktra liða fjárlaga og hvernig skuli bera sig að í pappírslegu tilliti í því efni .
Það er hins vegar flókið ferli .
Ekki er að undra að nýja nálgunin við fjárlagagerð kalli á hálfan milljarð í aukum útgjöldum í stefnumörkun , áætlanagerð , stjórnun , eftirliti , reikningshaldi , skýrslugerð , hagstjórn og eftirliti með henni , upplýsingakerfi og áætlanakerfi , svo vitnað sé í aðdáunarfulla álitsgerð fjármálaskrifstofu fjármálaráðuneytisins um frumvarpið .
Í umræðu um málið var spurt hvort þetta væri viðbótarskostnaður .
Framsögumaður taldi að hægt væri að hagræða á móti .
Til dæmis mætti fækka fjármálaskrifstofum ráðuneyta og hafa bara eina : Fjármálastofnun ríkisins ! Kannski mætti finna henni verustað í pappírspíramídanum sem nú verður augljóslega til í Stjórnarráði Íslands .
Ögmundur Jónasson ogmundur@althingi.is 