Eyþór Laxdal Arnalds hefur komið víða við .
Hann hefur verið hluti af tónlistarbyltingu á níunda áratugnum og internetbyltingu á þeim tíunda .
Hann hefur komið við í pólitíkinni en sinnir nú orku- og þróunarmálum .
Nýlega var hann í forsvari fyrir skýrslu um rekstur og afkomu RÚV sem vakti mikla athygli en meginiðurstaðan er sú að stofnuninni hafi mistekist að ná kostnaði niður í samræmi við tekjur .
Skýrslan var harðlega gagnrýnd en Eyþór segir að staðreyndir tali sínu máli .
Texti og myndir : Ásdís Ásgeirsdóttir asdis@mbl.is Menning og listir hafa alltaf skipað stóran sess í lífi Eyþórs .
" Ég er nú eiginlega alinn upp í Skúlagötuhúsinu , " segir hann og á þá við gamla útvarpshúsið .
" Mamma var með barnatímann , systir hennar var aðalgjaldkeri og amma mín bakaði pönnukökur í mötuneytinu .
Sjálfur var ég í barnaleikritum í útvarpinu .
Seinna var ég með þætti á Rás 1 þannig að segja má að ég sé meira innmúraður í Ríkisútvarpið en í Sjálfstæðisflokkinn , " segir hann og brosir en hann hefur nýlega sætt mikilli gagnrýni fyrir skýrslu um rekstur RÚV sem kom út fyrir nokkrum vikum .
" Svo er ég núna formaður þjóðleikhúsráðs , þannig það er alveg ljóst að mér þykir vænt um menninguna , en það breytir því ekki hverjar staðreyndirnar eru , " segir Eyþór .
Nýbylgjubyltingin og frægðin Tónlist er sú listgrein sem hefur haft mest áhrif á Eyþór .
" Ég er alinn upp á tónlistarheimili og bæði ég og systir mín lærðum á hljóðfæri og fórum oft á sinfóníutónleika .
Mamma var leikkona þannig það var mikið listalíf .
Ég tók svo sellóið föstum tökum og kláraði það með menntaskóla og fór þaðan í tónsmíðanám , " segir hann .
Eins og margir muna hefur Eyþór verið í tveimur landsþekktum hljómsveitum en hann spilaði ungur í Tappa tíkarrassi með Björk og svo síðar í Todmobile með Andreu Gylfadóttur og Þorvaldi Bjarna .
Hann var aðeins 14-15 ára þegar hann spilaði í Tappa tíkarrassi og segist eiga mjög góðar minningar frá þessum árum .
" Þetta var einstakur tími .
Við tókum þátt í þessari nýbylgju .
Það var ekki bara pönk heldur líka önnur tilraunastarfsemi sem var mjög öflug .
Friðrik Þór sá að þetta var eitthvað merkilegt og festi á filmu sem var skemmtilegt .
Mér þykir líka vænt um þessa hljómsveit af því við vorum svo miklir vinir líka .
Þetta var ekki atvinnumennska heldur bara gert fyrir okkur sjálf , " segir Eyþór sem stefndi ekki á að verða tónlistarmaður að atvinnu .
" Nei , mig langaði að verða vísindamaður og ég og vinur minn og bekkjarfélagi Steinn Sigurðsson lásum saman stjörnufræði , um svarthol og lífshlaup stjarna .
Hann lét verða að því og starfar við stjarneðlisfræði í Bandaríkjunum en ég fór á aðra vegi , " segir hann .
Lét síða hárið fjúka Eyþór spilar ekki lengur með Todmobile sem enn er að koma fram , nú með nýjum og yngri söngvara , Eyþóri Inga .
" Til aðgreiningar hefur hann verið kallaður Eyþór yngri stundum í gríni , og ætli ég sé þá ekki Eyþór þyngri ? " segir hann og hlær .
En Eyþór var tilbúinn að hætta árið 1993 eftir fimm ára samstarf .
" Við vorum eiginlega búin að gera allt sem hægt var að gera , vinna öll verðlaun og þá hættum við en komum svo aftur saman seinna með sinfóníunni tuttugu árum síðar árið 2003 , " segir Eyþór .
" En það má segja að ég sé ekki spenntur að endurtaka hlutina .
Ég var búinn , " segir hann og segir að takmarkið hafi aldrei verið að vera rokkari alla ævi .
" Nei , það var óvart , þetta varð óvart vinsælt , " segir hann og lét síða hárið fjúka og hellti sér út í tölvutæknina hjá OZ .
Ég spyr hvort hann hafi ekkert séð eftir hárinu .
" Ég held að allt hafi sinn tíma .
Ég á góðar minningar og er stoltur af þeirri hljómsveit og þau hafa haldið áfram í tónlist , " en hann segir þau öll enn vini þótt þau hittist ekki oft .
OZ skildi eftir sig fræ Auk þess að starfa sem tónlistarmaður á tíunda áratugnum samdi Eyþór tónlist fyrir leikhús , sjónvarp og auglýsingar .
" Ég fór snemma að nota stafræna tækni og tölvur og upp úr því fór ég að vinna hjá OZ en þar var ég að vinna með hljóð , " en þar starfaði hann í fjögur ár .
" Það var mikið ævintýri og kannski svipað og með Tappa tíkarrass var það ákveðin bylting , það var ekki pönkbyltingin heldur internetbyltingin .
Þarna komu saman ungir snillingar með miklar hugmyndir sem hafa svo flestar ræst , annaðhvort út frá OZ eða í öðrum fyrirtækjum , eins og CCP , " segir hann .
" Því var ágætlega lýst þannig að þarna voru vísindamenn sem vildu vera listamenn og listamenn sem vildu vera vísindamenn .
Hugmyndirnar snerust um framtíð fjarskipta , OZ var að vinna á undan sinni samtíð , kannski aðeins of snemma , " segir Eyþór .
" Þetta skildi eftir sig fræ , alveg eins og Rokk í Reykjavík skildi eftir sig fræ að öðrum hljómsveitum , þá skildi OZ eftir sig fræ sem urðu að öðrum fyrirtækjum og þetta heldur ennþá áfram , " segir hann .
Afskipti ríkis draga úr sköpun Síðar fór Eyþór í pólitíkina en hann var kjörinn varaborgarfulltrúi og sat oft í borgarstjórn Reykjavíkur og svo í bæjarstjórn Árborgar .
" Ég hafði snemma áhuga á frelsi einstaklingsins , " segir Eyþór þegar hann er spurður hvað hafi dregið hann út í pólitík .
" Við vorum nokkrir vinir sem gáfum út blöð , þegar við vorum strákar var nú ekki internetið .
Í fyrstu blöðunum þýddum við Lukku Láka og skrifuðum um vísindi og seldum .
Þarna vorum við ellefu ára .
En þegar ég var þrettán ára var ég í bekk með Andrési Magnússyni blaðamanni og við , ásamt fleirum , stofnuðum málfundafélag og gáfum út nokkur róttæk blöð um frelsið og annað .
Á þessum tíma var maður ekki hrifinn af ríkisvaldinu og vildi frelsi , " segir hann og samsinnir að þarna hafi hann strax verið sjálfstæðismaður í hjarta sínu þó að hann hafi ekki verið skráður í flokkinn .
" Ég var fyrir einstaklingsfrelsi og því að fólki væri treyst og það er það sem manni finnst stundum vanta .
Ríkið er að setja alla í umsjá sína frá vöggu til grafar , og setja reglugerð um vögguna og gröfina og allt þar á milli .
Það dregur úr sköpun , " segir hann .
Tóku til á toppnum fyrst Hann starfaði lengi fyrir Árborg og segir að þar hafi þau í stjórninni náð að snúa við þeim mikla skuldavanda sem blasti við í sveitarfélaginu .
Til þess að gera það þurfti að skera niður á ýmsum stöðum .
Hann telur að nota mætti svipaða leið til að snúa við skuldavanda Reykvíkinga .
" Alveg 100% .
Við byrjuðum á okkur sjálfum .
Við fækkuðum nefndum verulega , sameinuðum nefndir , tvær og þrjár saman í eina nefnd , við fækkuðum bæjarfulltrúum og fækkuðum yfirmönnum úr 18 í 9 .
Það kom ekki upp eitt einasta kærumál eða dómsmál eftir það .
Þetta tókst .
Starfsmennirnir sem misstu störf sín höfðu skilning á því að bærinn þurfti að skera niður .
Og með því að byrja á toppnum , í yfirstjórninni , var eftirleikurinn auðveldari , þá voru allir með okkur .
Reykjavíkurborg er með gríðarlega mikla yfirbyggingu í dag og það er alveg klárt að það verður að taka á því fyrr eða seinna , þetta hefur bara vaxið , " segir hann .
Hann segir að sín hjartans mál snúist enn um einstaklingsfrelsi .
" Að treysta fólki , að treysta því fyrir peningunum sínum , að ríkið , eða stóri bróðir sé ekki alls ráðandi .
Ég trúi því að maðurinn sé það merkileg skepna að hann njóti sín best ef hann fær frelsi , hvort sem það er í listum , vísindum eða viðskiptum eða öðru .
Það er alltaf verið að setja fleiri lög og reglugerðir um hvað við megum og hvað við megum ekki .
Þetta setur okkur í meira fast form , eins og segir í textanum með Þokkabót , Litlir kassar , " segir hann .
Orku- og þróunarmál hjá Strokki Nú starfar Eyþór sem framkvæmdastjóri hjá orku- og þróunarfyrirtækinu Strokkur Energy .
" Eftir að hafa verið í tólf ár í tækni og fjarskiptum og svo símafyrirtæki og fleira fór ég í það að búa til verkefni í kringum orku á Íslandi .
Fyrsta verkefnið var Becromal sem er fyrir norðan .
Þar eru búnar til aflþynnur sem eru álþynnur alsettar örsmáum holum en það er notað til að geyma rafmagn í vindmyllum og sólarsellum og í öðru , " útskýrir hann í stuttu máli .
" Nýjasta verkefnið er Thorsil í Helguvík sem er kísilmálmverksmiðja sem fer í byggingu á næsta ári .
Undirbúningurinn hefur staðið yfir í sjö ár , " segir hann en Eyþór býr enn á Selfossi .
Hann keyrir til Reykjvíkur daglega á rafmagnsbíl .
Hann á fjögur börn , þar af tvo litla gutta , sex og sjö ára .
" Þeir eru mjög virkir og halda mér ungum , " segir hann og ég slæ því fram að hann sé kominn yfir fimmtugt " Já , einmitt ! Ég á afmæli í dag , 51 árs , " segir hann og brosir .
Staðreyndir byggðar á heimildum Eyþór var beðinn um að vera í forsvari fyrir skýrslu um RÚV en Illugi Gunnarsson , mennta- og menningarmálaráðherra , skipaði nefnd til að greina þróun á starfsemi RÚV ohf .
frá stofnun , hinn 1. apríl 2007 fram til dagsins í dag .
Í nefndinni var Eyþór Arnalds skipaður formaður en auk hans sátu í henni Guðrún Ögmundsdóttir , sérfræðingur í fjármála- og efnahagsráðuneyti , og Svanbjörn Thoroddsen hjá KPMG .
Ég spyr hann hvers vegna hann hafi verið valinn til starfsins .
" Það er ekki mitt af meta af hverju , en ég hef reynslu af fjarskiptum , menningu og viðskiptum og þannig með ágæta yfirsýn yfir hvað RÚV er að fást við , " segir Eyþór sem segist eiga erfitt með að segja nei .
Niðurstöður í skýrslunni voru þær helstar að reksturinn sé ósjálfbær , að mistök hefðu verið gerð þegar RÚV gerði dreifingarsamning við Vodafone og að þjónustuhlutverk þyrfti að endurskoða .
Talað var um " svarta " skýrslu víða í fjölmiðlum og sætti Eyþór mikilli gagnrýni .
" Við áttum að gera heildarúttekt á starfsemina en það voru kannski margar þjóðsögur í gangi .
Við drógum fram staðreyndir byggðar á heimildum .
Við vorum ekki að lýsa skoðun okkar eða að koma með tillögur en viðbrögðin voru dálítið öfgakennd .
Menn skipast í hópa og stundum hættir mönnum til að vera með skoðanir án þess að hafa lesið skýrsluna , " segir Eyþór en í skýrslunni kom fram að tap hefur verið af rekstrinum á fjórum af átta árum frá stofnun RÚV .
Skuldirnar eru nú 6,7 milljarðar og eigið féð aðeins 5,9% að óefnislegum eignum meðtöldum .
Hann segir að margt hafi komið þeim á óvart þegar þau fóru að kafa ofan í málið .
" Já , það var ýmislegt sem kom á óvart , til dæmis hafði verið talað um að vandi RÚV væri fyrst og fremst skuldavandi en fjármagnskostnaður er bara 6% sem er ekkert óeðlilega mikið .
Það voru önnur atriði sem vógu þyngra .
Það kom á óvart hvað margir ferlar voru losaralegir , þ.e.a.s. bæði gagnvart eigandanum og líka innanhúss .
Það kom líka á óvart hversu hratt hlutirnir breytast á fjölmiðlamarkaði .
Við höfum séð það frá Bandaríkjunum , en það er alveg það sama að gerast hér .
Fjölmiðlar eru að breytast mikið út af fjarskiptum og við sjáum það að símafyrirtækin eru að koma sterkt inn í rekstur þeirra , " segir hann .
Hvar er hægt að hagræða ? Þegar spurður um hvort hann telji að hægt verði að ná jöfnuði í útgjöldum og tekjum án þess að það komi niður á þjónustu svarar Eyþór : " Það hlýtur að vera markmiðið í hagræðingu að þú haldir þjónustunni sem minnst skertri .
Þetta er eitthvað sem ég þekki til dæmis frá sveitarfélaginu Árborg þar sem við vorum með mjög erfitt verkefni en sveitarfélagið var á válista hjá eftirlitsnefnd um fjármál sveitarfélaga en okkur tókst að snúa rekstrinum við .
Og þá þurfa menn að skoða , hvar er hægt að hagræða ? Varðandi RÚV , þá fer mjög mikið fjármagn í húsnæði , í dreifikerfið og aðra svona þætti sem bitna þá á rekstrinum .
Ríkisendurskoðun hefur bent á að stofnunin eigi að vera samanburðarhæf í framleiðni og svo þarf að spara í útgjöldum .
Þetta er það sem allir fjölmiðlar eru að glíma við í dag .
Þeir þurfa að glíma við breytt umhverfi þar sem að samkeppni er við netið og fleira og þá þarf að reyna að fá meira út úr hverjum manni , " segir hann .
Hefði mátt spara 4 milljarða Eyþór segir að þau hafi ekki komið með tillögur í skýrslunni en ljóst er að fasteignin er metin á 4,2 milljarða og hana mætti selja .
" Samkvæmt RÚV væri hægt að vera með starfsemina í mun færri fermetrum , þannig það hlýtur að vera eitthvað sem stjórn RÚV skoðar af alvöru , " segir hann og telur markaðinn góðan núna til að selja .
Einnig er bent á í skýrslunni að ákveðin mistök hafi verið gerð í dreifingarmálum og er þá átt við samning við Vodafone um dreifinguna .
Talið er að hægt hefði verið að ljósleiða landið fyrir sömu upphæð og samningurinn hljóðar upp á .
" Já , það er hægt að deila um dreifinguna , hversu mikil hún á að vera og hvaða tækni á að nota .
En það sem er óumdeilanlegt er það að RÚV sagði eiganda sínum að þetta myndi ekki valda viðbótarkostnaði , en þetta er viðbótarkostnaður upp á 4 milljarða eða meira .
Þetta er til fimmtán ára , þannig þetta eru svona 200-300 milljónir á ári í viðbótarkostnað á næstu fimmtán árum , " segir Eyþór og telur að með öðrum dreifingarleiðum hefði mátt spara þetta fé .
" En það er búið að gera þennan samning þannig það er erfitt að komast út úr honum en þetta er dæmi um ákvörðun sem er tekin hjá hinu opinbera sem er í raun og veru skuldsetning framtíðarinnar .
Ég held að menn hafi viljað fara svipaða leið og hafði verið farin annars staðar en aðstæður á Íslandi eru kannski aðrar en í öðrum löndum .
Þetta er dreifbýlasta landið í Evrópu og líka netvæddasta land Evrópu og það hefði kannski verið hægt að stíga stærri skref inn í framtíðina .
En við birtum ekki tillögur , þetta er eingöngu greining , en menntamálaráðherra hefur sagt að þessi skýrsla sé góður grunnur .
En því miður fór umræðan oft út og suður og menn fara í þessar títtnefndu skotgrafir , " segir hann .
" Ef menn vilja ekki ræða innihaldið þykir oft þægilegra að ræða manninn í staðinn , " segir hann .
" Staðreyndin er samt sú að þeir sem neita að horfast í augu við vandamálin , geta aldrei leyst þau .
Það er vandi hjá öllum fjölmiðlum en ekki síst hjá ríkisfjölmiðlum .
Ef að markmiðið er að efla innlenda dagskrágerð , standa vörð um tunguna og ná til ungs fólks þá verði menn að horfa á vandamálin .
Ef menn ætla að ná árangri í að takast á við framtíðina þá verða þeir að viðurkenna það sem er að , þetta er eins og þegar maður fer til læknis , þá verður hann að fá að heyra vondu fréttirnar .
Og það þýðir ekkert að skamma lækninn .
" Stöndum 100% við skýrsluna Eftir að skýrslan birtist sendi RÚV tilkynningu til Kauphallarinnar þar sem sagði m.a. að samkvæmt lögum um verðbréfaviðskipti hefði þremenningunum verið óheimilt að birta upplýsingar sem vörðuðu rekstraráætlanir félagsins .
Eyþór segir af og frá að lögbrot hafi verið framið .
" Það var ekki mikið samræmi á milli tilkynninga frá þeim .
Á fimmtudegi var sagt að skýrslan sýndi að það þyrfti að lækka skuldir og hækka útvarpsgjöldin .
En á föstudegi var sagt að RÚV hefði aldrei sett fram slíkar kröfur .
Þannig að ef maður les þessar tilkynningar saman virðast þær ekki vera frá sömu stofnuninni .
Svo kom þriðja tilkynningin strax eftir helgina , þá bað starfsmannafélagið um frið .
En mánuði áður hafði RÚV sérstaklega kallað eftir samtali við þjóðina , farið hringferð um landið og auglýst á strætóskýlum .
Ef við horfum á þetta í samhengi er óljóst hvað RÚV vill .
Varðandi rangfærslur , þá höfum við ekki geta fundið neinar staðfestar villur í skýrslunni þannig að við stöndum við hana , 100% , " segir hann .
" Enda var farið yfir þetta í fimm vikur af starfsmönnum RÚV áður en hún var birt .
" Rekstrarvandi og tilvistarvandamál " Kjarni málsins er að miðað við þá tekjustofna sem RÚV hefur í dag , þá þarf eitthvað að gera .
Það er bara stóra málið .
Það er vandi .
Það er ekki samræmi á milli tekna og gjalda .
RÚV vildi ekki að við birtum áætlun fyrir 2016 kannski vegna þess að það voru væntingar um tekjur .
Þetta er peningahliðin .
Svo er það tilvistarlega vandamálið .
Áhorf á hefðbundna sjónvarpsdagskrá er að minnka hjá ungu fólki .
Í litlu landi þar sem er lítið útbreitt tungumál , þá hlýtur það að vera forgangsmál að ná sem best til unga fólksins .
RÚV er að stíga skref varðandi Krakkarúv með barnaefni , en þessi hefðbundna dagskrá er á undanhaldi , ekki bara hér heldur alls staðar og þá þarf stofnunin að bregðast við og þarf að gera sér góða grein fyrir hvað þessi breyting þýðir .
Eins og með snúrusímann , hann hvarf á endandum fyrir farsímanum .
Tæknibreytingar hafa í för með sér grundvallarbreytingar á hegðun .
Það er tilvistarspurning og það er held ég eitthvað sem þarf að ræða , " segir hann .
Það þarf að endurskoða tilganginn " Ef ríkið vill styðja menninguna og tunguna , þá þurfa að vera skýr markmið og helst einhver mælanleg viðmið , það þarf að ná árangri .
Við sjáum að listir almennt eru útflutningsvara , tónlist , bókmenntir , leiklist og kvikmyndir en við höfum ekki náð að flytja út sjónvarpsþætti .
Ef við ætlum að setja inn marga milljarða á ári eins og við gerum í ríkisrekstur á fjölmiðli , þá væri hollt að endurskoða tilganginn .
Er öryggishlutverkið það sama eins og það var þegar langbylgjan var boðleiðin ? Er verið að forgangsraða miðað við það framboð sem er í gangi ? Það eru svona spurningar .
En það er ekki mitt að ákveða það , það er annarra .
En maður sér alveg að heimurinn er að breytast , " segir hann .
Sannleikurinn fer illa í marga Varðandi gagnrýnina þá átti Eyþór von á einhverju umtali .
" Ég sagði nú í gríni áður en að skýrslan kom út að ég þyrfti að panta far fyrir fjölskylduna aðra leið til Ástralíu ef ég tæki þetta að mér .
Ég vissi alveg að þetta færi í ákveðnar skotgrafir .
Og sérstaklega ef við segðum nú allan sannleikann , þá myndi þetta örugglega fara illa í marga .
En auðvitað er fólk líka hrætt , það hafa margir hagsmuni af því að hafa RÚV eins og það er og fólk óttast oft breytingar .
En eins og ég nefndi áðan er hægt að lækka kostnað án þess að skerða þjónustu verulega .
Þegar eitt fer þá kemur annað .
Ég held að tónlistarmenn og aðrir þurfi ekki að óttast breytingar .
Ég held að breytingar séu yfirleitt til góðs .
Þó að fólki þykir vænt um RÚV þá þarf það ekki að vera hrætt við framtíðina .
Það væri gott að fá fleiri úttektir um fleiri stofnanir .
Ríkisreksturinn er þess eðlis að hann á að þola mikla skoðun .
Meira upp á yfirborðið .
Opinbert hlutafélag á að vera með upplýsingar uppi á borði , og það opinberar .
Annars á það ekki að heita ohf .
Það þarf að horfast í augu við þau vandamál og þær áskoranir sem RÚV þarf að glíma við .
Þetta er ekkert búið .
Skýrslan er ekki vandinn , skýrslan er greining .
Vandinn er ennþá og hann þarf að leysa .
" 