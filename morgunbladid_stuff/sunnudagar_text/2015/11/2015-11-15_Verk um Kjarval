Sigurður Sigurjónsson leikur einn ástsælasta listamann þjóðarinnar á síðustu öld , Jóhannes Sveinsson Kjarval , í nýju útvarpsleikriti eftir Mikael Torfason , Síðustu dagar Kjarvals , sem verður frumflutt í Útvarpsleikhúsi Rásar 1 á morgun , sunnudag , kl. 13 .
Leikstjóri er Una Þorleifsdóttir .
" Árið er 1968 og Kjarval býr á Hótel Borg .
Það er sótt að honum að gefa þjóðinni , eða í það minnsta Reykvíkingum , allt sem hann á og hlunnfara þannig afkomendur sína .
Hvað gerir listamaðurinn sem gaf þjóð sinni allt sitt líf og fórnaði öllu til að verða listamaður Íslands ? " Samkvæmt kirkjubókum fæddist Kjarval 15. október 1885 en taldi sjálfur að hann hefði fæðst í nóvember .
Verkið er því frumflutt núna til að minnast þess að 130 ár eru liðin frá fæðingu hans .
