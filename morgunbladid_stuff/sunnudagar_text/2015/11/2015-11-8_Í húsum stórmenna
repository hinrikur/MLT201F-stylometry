Flestir hafa yndi af því að heimsækja söfn sem helguð eru minningu merkilegs fólks , ekki síst ef safnið er til húsa þar sem viðkomandi bjó á einhverju stigi lífs síns .
Fæddist þar jafnvel eða dó .
Mikið er um söfn af þessu tagi um heim allan sem tilvalið er að heimsækja .
Orri Páll Ormarsson orri@mbl.is Flestir hafa yndi af því að heimsækja söfn sem helguð eru minningu merkilegs fólks , ekki síst ef safnið er til húsa þar sem viðkomandi bjó á einhverju stigi lífs síns .
Fæddist þar jafnvel eða dó .
Mikið er um söfn af þessu tagi um heim allan sem tilvalið er að heimsækja .
Orri Páll Ormarsson orri@mbl.is Hemingway-safnið á Flórída Ernest Hemingway Home & Museum kallast safn í Key West á Flórída sem helgað er minningu Nóbelsskáldsins vinsæla .
Safnið er við 907 Whitehead Street , beint á móti Key West-vitanum , í húsi sem Hemingway bjó í sjálfur á árunum 1931 til 1939 .
Fékk það í brúðkaupsgjöf frá frænda annarrar brúðar sinnar , Pauline .
Eftir andlát Hemingways 1961 seldi ekkja hans , Mary , húsið og það var einmitt kaupandinn , Bernice Dickson , sem setti safnið á laggirnar .
Hemingway skrifaði margt í húsinu , þar á meðal smásagnasafnið The Snows of Kilimanjaro .
Í húsinu er að finna ýmsa muni sem Hemingway átti sjálfur , svo sem skrifborð hans og stóla en rithöfundurinn hafði miklar mætur á spænskum húsgögnum frá sautjándu og átjándu öld og safnaði þeim .
Einnig er í safninu fjöldi bóka sem Hemingway átti .
Þá býr á lóðinni fjöldi katta sem sumir eru sagðir beinir afkomendur kattarins Mjallhvítar sem Hemingway hélt sjálfur á sinni tíð en hann var með afbrigðum kattelskur maður .
Fyrir fáeinum árum kærði gestur safnið fyrir vanrækslu á köttunum og var því í kjölfarið gert að hugsa betur um þá .
Garðurinn við húsið er óvenju blómlegur .
Fyrstu árin var hnefaleikahringur í garðinum en Hemingway hafði mikið yndi af íþróttinni og barðist sjálfur við áhugaboxara .
Síðar ákváðu hjónin að byggja sér sundlaug sem þótt mikill munaður í Key West á fjórða áratugnum .
Pauline sá að mestu um framkvæmdina meðan bóndi hennar reyndi borgarastríðið á Spáni á eigin skinni .
Þegar hann sneri heim segir sagan að honum hafi blöskrað íburðurinn og sagt með þjósti við spúsu sína : " Pauline , þú ert búin að eyða öllu nema mínu síðasta penníi .
Eins gott að þú fáir það líka .
" Hvort sem sagan er sönn eður ei þá er penní grafið í steypu við norðurenda laugarinnar .
Jimi Hendrix-safnið í Lundúnum Í þessum skrifuðum orðum er verið að breyta íbúð sem Jimi Hendrix bjó í seint á sjöunda áratugnum í Lundúnum í safn , gítargoðinu til dýrðar .
Til stendur að opna safnið almenningi 10. febrúar næstkomandi .
Íbúðin var raunar opin um skamma hríð fyrir fimm árum í fjáröflunarskyni vegna verkefnisins .
Segja má því að safnið hafi að hluta borgað fyrir sig sjálft .
Íbúðin er á þriðju hæð í fjölbýlishúsi á 23 Brook Street sem er í hjarta hins litríka West End-hverfis og leigði Hendrix hana á árunum 1968 til 1969 .
Vel mun hafa farið um kappann í íbúðinni og hermt að hann hafi kallað hana sitt fyrsta alvöru heimili .
Safnið hefur nú verið innréttað í stíl sjöunda áratugarins og verður að finna ýmsa muni úr eigu Hendrix , eins og hinn goðsagnakennda Epiphone-kassagítar .
Svo skemmtilega vill til að Hendrix-safnið er við hliðina á öðru safni sem helgað er manni sem setti ekki síður sterkan svip á tónlistarsöguna , barokktónskáldinu Georg Friedrich Händel , sem bjó og lést á 25 Brook Street á átjándu öld .
Það safn hefur verið opið frá árinu 2001 .
Ef að líkum lætur eiga söfnin eftir að styðja vel við hvort annað .
Einhver til í að útsetja Messías fyrir rafmagnsgítar ? Nú eða Voodoo Chile fyrir sinfóníuhljómsveit ? Önnu Frank-safnið í Amsterdam Flestir þekkja sögu gyðingastúlkunnar Önnu Frank sem faldi sig ásamt fjölskyldu sinni og fjórum öðrum á heimili sínu í Amsterdam á tímum seinni heimsstyrjaldarinnar .
Anna lifði stríðið ekki af en dagbækur hennar fundust og hlutu verðskuldaða athygli .
Fjölskyldan faldi sig í leyniherbergjum á heimili sínu í gömlu húsi við Prinsengracht 263 í hjarta Amsterdam og allar götur frá árinu 1960 hefur verið starfrækt þar safn , þar sem gestir geta kynnt sér aðbúnaðinn .
Safnið færði síðar út kvíarnar og festi kaup á íbúðinni við hliðina .
Auk þess að minnast Önnu Frank og fjölskyldu hennar er safnið helgað öllum þeim sem þurft hafa að líða mismunun og ofsóknir gegnum tíðina .
Meðal muna í safninu eru Óskarsverðlaunin sem Shelley Winters fékk fyrir leik sinn í kvikmyndinni Dagbók Önnu Frank árið 1959 .
Önnu Frank-safnið nýtur mikillar hylli meðal ferðamanna og á liðnu ári heimsóttu meira en 1,2 milljónir manna það .
Aðeins tvö söfn í Hollandi , Ríkissafnið og Van Gogh-safnið , laða að sér fleiri gesti á hverju ári .
Frida Kahlo-safnið í Mexíkóborg Bláa húsið í Coyoacán-hverfinu í Mexíkóborg er tileinkað minningu listakonunnar Fridu Kahlo sem fæddist og dó í húsinu .
Ævi Kahlo var stutt en viðburðarík , hún lést aðeins 47 ára árið 1954 .
Listakonan slasaðist sem kunnugt er illa í umferðarslysi á unglingsaldri .
Fjórum árum eftir að Kahlo lést ánafnaði eiginmaður hennar , Diego Rivera , borginni húsið , til að koma mætti á fót safni í minningu hennar .
Þar getur að líta muni úr fórum Kahlo og margvísleg listaverk þeirra beggja , hennar og Rivera , auk fleiri listamanna .
Þá hefur hvergi verið hróflað við stúdíói listakonunnar sem er nákvæmlega eins og þegar hún yfirgaf það í hinsta sinn .
Safnið er eitt það vinsælasta í Mexíkó með um 25 þúsund gesti í hverjum mánuði .
Presley-safnið í Memphis Graceland , síðasta heimili Elvis Presleys , er án efa frægasta rokksetur í heimi .
Húsinu var breytt í safn eftir andlát Kóngsins og opnað almenningi fimm árum síðar , 1982 .
Graceland stendur að sjálfsögðu við 3764 Elvis Presley Boulevard , sem er í borginni Memphis í Tennessee-ríki .
Presley lést á setrinu og er grafinn á landareigninni , ásamt foreldrum sínum og ömmu .
Þar er einnig minnisvarði um tvíburabróður hans , Jesse Garon , sem fæddist andvana .
600 þúsund manns skoða Graceland árlega og aðeins eitt " heimili " býr við meiri gestagang í Bandaríkjunum , Hvíta húsið .
Presley keypti Graceland árið 1957 að undirlagi foreldra sinna sem sáu eignina auglýsta .
Setrið var byggt árið 1939 af dr. Thomas Moore og eiginkonu hans og nefnt eftir frænku frúarinnar , Grace Toof , sem átti landið upprunalega .
Moore þessi var prófessor í þvagfærafræði við háskólann í Tennessee .
Eiginkona Presleys , Priscilla , bjó um tíma á Graceland og dóttir þeirra , Lisa Marie , fyrstu árin eftir að hún fæddist , 1968 .
Þegar foreldrar hennar skildu , 1972 , flutti Lisa Marie með móður sinni til Kaliforníu .
Hún kom þó reglulega í heimsóknir til Graceland og gerir víst enn .
Lisa Marie er eigandi Graceland en fyrir tíu árum seldi hún 85% af hlut sínum í fyrirtækinu sem heldur utan um minningu föður hennar .
Graceland er á söguminjaskrá í Bandaríkjunum , ein rokktengdra landareigna , og George W. Bush , þáverandi forseti , tók þar á móti Junichiro Koizumi , forsætisráðherra Japans , árið 2006 .
Mjög sjaldgæft er að það sé gert annars staðar en í opinberum byggingum .
Sá japanski mun hafa verið mjög spenntur að skoða safnið .
Frægt varð þegar Bítillinn Paul McCartney stakk við stafni í Graceland fyrir tveimur árum og skildi gítarnögl eftir á leiði Kóngsins , " svo Elvis geti spilað á himnum " .
Sherlock Holmes-safnið í Lundúnum 221b Baker Street í Lundúnum er stundum kallað " frægasta heimilisfang í heimi " .
Ekki skal fullyrt um það hér en þar er til húsa safn tileinkað rannsóknarlögreglumanninum knáa Sherlock Holmes eða Skerja-Láka úr Hólmi , eins og hann er kallaður hér um slóðir .
Gott og vel , hann var ekki persóna af holdi og blóði en það þýðir ekki að hann verðskuldi ekki sitt eigið safn .
Safnið opnaði árið 1990 í óþökk Dame Jean , dóttur Sir Arthurs Conan Doyle , skapara Sherlock Holmes , en henni þótti það til þess fallið að afvegaleiða fólk .
Það er ýta undir þann misskilning að karakterinn hafi í raun og veru verið til .
Á skilti fyrir framan húsið eru til að mynda upplýsingar um það hvenær Holmes á að hafa búið í húsinu .
Dame Jean var boðið að innrétta herbergi í húsinu í minningu föður síns en hún afþakkaði það enda höfðu allar hans eigur verið seldar .
Einstein-safnið í Bern Árið 1903 flutti þýski vísindamaðurinn Albert Einstein , ásamt eiginkonu sinni og barni , inn í íbúð á annarri hæð við Kramgasse 49 í miðborg Bern , höfuðborgar Sviss .
Einstein fæddist í Þýskalandi en lærði í Bern og fékk þar síðar ríkisborgararétt og atvinnu .
Þar vann hann meðal annars að afstæðiskenningunni .
Einstein bjó aðeins í þrjú ár í íbúðinni en eigi að síður þótti hún tilvalin til að hýsa safn í minningu þessa andans risa .
Miðborg Bern hefur lítið breyst á þessari rúmu öld sem síðan er liðin og það færir áhugafólk um Einstein auðvitað enn nær manninum .
Í seinni heimsstyrjöldinni settist Einstein sem kunnugt er að í Bandaríkjunum .
