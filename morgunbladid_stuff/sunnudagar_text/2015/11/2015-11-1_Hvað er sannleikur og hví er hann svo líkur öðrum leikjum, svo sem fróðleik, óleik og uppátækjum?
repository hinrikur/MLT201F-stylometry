Við gerum okkur öll sek um að gleypa alls konar fullyrðingar hráar og koma þeim fyrir í fróðleiksskúffum heilans gagnrýnislítið .
Þegar tiltekið stikkorð dúkkar svo upp í umræðu síðar komum við fróðleiknum á framfæri eins og alkunnum sannindum .
Það styrkir trúverðugleika hvað margir hafa heyrt þetta sama og haldið til haga svona lengi .
Ekki betri ef að er gáð Þeir , sem reglulega skoða erlenda fjölmiðla , sem orðið er svo auðvelt , telja suma betri og áreiðanlegri en aðra .
Vinstrimenn kalla þannig " sína " erlendu fjölmiðla iðulega stórblöð .
Allir vita að Fréttastofa ríkisins er algjörlega hlutlaus í stjórnmálum og þess vegna réttlætismál að skattgreiðendur haldi henni uppi .
Það er því algjör tilviljun að sú kallar erlendu vinstriblöðin gjarnan " stórblöð " líka , en sum hinna t.d. " hægrisinnaða blaðið ...
" .
Fjölmiðlarnir með vinstrisinnuðu slagsíðuna eru margir vandaðir miðlar , rétt eins og sumir þeirra sem eru nær miðjunni eða liggja hægra megin við hana .
Sagan segir að einn útvarpsstjóri hafi kallað fréttatíma í boði hússins " Hljóðviljann " , sjálfsagt bæði í gamni og alvöru .
Fyrirmyndin , Þjóðviljinn , var vissulega baráttuglatt blað og leyndi því hvergi .
Margur vinstrimaðurinn keypti blaðið einmitt þess vegna .
Þeir litu á blaðið sem málsvara hugsjóna , sem gætu ekki vænst skjóls annars staðar .
Þeir gerðu því kröfu um að blaðið þeirra væri í senn sverð og skjöldur hugsjónabaráttunnar .
En um leið vildu þeir geta verið almennt stoltir af sínu málgagni .
Því nægði ekki að vera beinskeytt og beitt , heldur vildi einnig búa að velskrifandi pennum á flestum sviðum .
Það er sennilegt að þeim hafi þótt blaðið sitt standa bærilega undir slíkum kröfum og , þótt útbreiðslan mætti vera meiri , því íslenska stórblaðið í þeirra augum .
Ýmsir aðrir en sanntrúaðir lásu margt í Þjóðviljanum sér til ánægju , enda truflaði vinstri slagsíðan þá ekki neitt , því hún var innifalin en ekki falin .
Hún læddist ekki heldur sló beinlínis um sig .
Að breyttu breytanda mætti segja svipað um önnur flokksblöð fyrri tíðar .
Þau voru fjarri því að vera gallalaus og enn fjær því að vera alvond .
Undirleitir eftir áratuga sókn Það er svo undarlegt að eftir því sem þjóðin hefur sameiginlega náð lengra fer þeim fjölgandi sem hafa minnimáttarkennd í sjálfteknu umboði hennar gagnvart því sem erlent er .
Þessi kennd vex í öfugu hlutfalli við tilefnin sem ættu að leiða til þess .
Allir vita að hversu vel sem íslenskir fjölmiðlar vilja standa sig við fréttflutning og fréttaskýringar þá hafa þeir oftast aðeins daginn eða part hans til að koma sínu verki frá .
Máttvana láta stundum sem slík lögmál gildi aðeins í heimahögunum og grænna allt í högum sem útlendingar bíti .
Oft er vitnað til nafntogaðra blaða heims sem endanlegra heimilda um flest .
Og dýpst er bugtað þegar slíkir láta svo lítið að þefa af íslenskum efnum .
Þessi sérkennilegheit sæta furðu .
Því reynslan raunsanna gefur ekki þetta tilefni .
Hve oft hafa menn ekki furðað sig yfir skrifum " stórfjölmiðla " um mál sem íslenskir lesendur þekkja sjálfir út í æsar og fordómar og vanþekking eru áberandi .
Hin " vönduðu bresku blöð , " svo ekki sé talað um BBC , sem lengi var talið endapunktur sannleikans á alþjóðavísu , voru t.d. svo hlutdræg í landhelgisstríðum Íslands að ótrúlegt var .
Aldrei var því þá til haga haldið að fámenn þjóð í norðurhöfum væri að stöðva rányrkju og tryggja sjálfbær fiskimið , sem hún taldi með rökum , sem síðar urðu undirstaða alþjóðalaga , að ættu að lúta forræði strandríkja .
Allir breskir fjölmiðlar virtust trúa því að íslensk varðskip hefðu siglt á bresk herskip í þeirri von að takast mætti að sökkva þeim .
Það væri álíka sennilegt og að bréfritari hefði hjólað í menn eins og Gunnar Nelson eða Jón Pál Sigmarsson til þess að veita þeim ráðningu sem þeir myndu seint gleyma .
5. herdeild til staðar Íslendingar fengu heldur betur aftur að kenna á því á árunum eftir bankahrun þegar erlendir fjölmiðlar létu þá atburði til sín taka .
Öllu sem hægt var að snúa á haus var snúið á haus .
Það hjálpaði ekki að hér heima ( stundum í stasjón erlendis ) voru skuggaheimildarmenn sem mjög var vísað á af tilteknum miðlum , sem ókunnir erlendir fréttamenn leituðu eðlilega til .
Það var svo skondin hlið á þessu að skuggamennirnir vitnuðu svo síðar í " fréttajöfrana " sem þeir sjálfir höfðu matað , þegar reiða þurfti til höggs í heimaranni .
Við bættist svo ógeðfelldur skrumskældur áróður manna , sem sumir reyndust launaðir pésar föllnu víkinganna , eins og seinna kom í ljós .
Hinir launuðu " agentar " áttu ótrúlega greiðan aðgang að umræðuþáttum sem hin óhlutdræga ríkisstofnun hélt úti og hefur það aldrei verið skoðað .
Og nú er svo nýlega komið í ljós að stofnunin sú hafði sama hátt á og skjólstæðingar hennar af víkingakyni , safnaði skuldum eins og enginn væri morgundagurinn .
Og til að auka fjölbreytnina voru " útlendingarnir " stundum beinlínis fluttir inn til að hjálpa til við sannleikssköpunina .
Margir muna eftir tveimur slompuðum jöxlum , sem jafnan voru kynntir sem blaðamenn á þekktum breskum fjölmiðli , og fóru um með virðulegum mönnum sem keyptir höfðu verið til þess að greiða þeirra för .
Á börum gátu þeir þó ekki þagað yfir því hver það var sem ól þá hér og virtust telja sér til upphefðar .
Sláandi upplýsingar En erlendum fjölmiðlum eða aðkeyptum eftirlíkingum af fjölmiðlasnillingum verður þó ekki kennt um allt það sem bjagast þegar sannleikurinn afbakast .
Og það snýst ekki allt um bankakreppur og daunilla atburði í aðdraganda þeirra .
Sumt er miklu nær hinu venjulega Íslandi og hinni daglegu tilveru .
Greinafjöld , umræður og fréttaskýringar , sem allt til samans er eins óteljandi og Breiðafjarðareyjar og Vatnsdalshólar til samans , flæða um allt með eitt og sama þema : Stjórnvöld hafa síðustu árin ekki gætt þess að kaupmáttaraukning launþega skilaði sér til fulls til bótaþega .
Langt er frá því og þetta er óendanlega ljótt .
Innhringingarþættir útvarps eru uppfullir af þessu sama og varla nokkur sem andmælir .
Það er ekki endilega skrítið .
Því æra þess sem það gerði fyki jafn hratt og þess sem spyrði hvort ekki væri rétt að ræða málefni flóttafólks efnislega .
En eins má vera að allir séu orðnir sannfærðir um að þetta sé jafn satt og að Esjan sé norðuraustur af Kjalarnesi .
Stjórnmálamenn úr flestum eða öllum flokkum , að undanskildum Pétri heitnum Blöndal , hafa lagt sitt til þessarar sannleiksgerðar og hafa spunnið þennan lopa árum saman í von um vinsældir .
Þurrar tölur þegja ekki Embætti ríkisskattstjóra stundar ekki vinsældakapphlaup , þótt það vilji augljóslega vera í góðu sambandi við almenning í landinu .
Það gefur út ritið Tíund , sem birtir fróðlegt efni sem tengist verksviði embættisins .
Í nýjasta heftinu segir þetta : " Tryggingastofnun ríkisins greiddi rúma 73,7 milljarða í dagpeninga , dánarbætur , ellilífeyri , endurhæfingarlífeyri , foreldragreiðslur , heimilisuppbót , maka- og umönnunarbætur , mæðra- og feðralaun , örorkulífeyri og örorkustyrki og ýmsar aðrar greiðslur árið 2014 .
Greiðslur frá Tryggingastofnun voru rúmum sjö milljörðum eða 10,5% hærri en árið áður .
Það er athyglisvert að greiðslur frá Tryggingastofnun hafa hækkað um 27,2% að raunvirði frá árinu 2010 á sama tíma og laun hafa hækkað um 14,4% .
Þá lækkuðu tryggingabætur ekki í hruninu , ólíkt launum .
Þær hafa hækkað um 27,1% ef miðað er við árið 2007 en launagreiðslur eru enn 8,2% lægri en þær voru þá .
" Þá segir í sömu grein : " Það er athyglisvert að frá árinu 2010 hefur þeim sem fá greiðslur frá Tryggingastofnun fjölgað um 8.815 , eða tæp 19,7% , en á sama tíma hefur framteljendum á skattgrunnskrá fjölgað umm 11.042 eða um 4,2% .
Þeir sem fengu greidd laun voru hins vegar aðeins 6.679 fleiri árið 2014 en 2010 og hafði aðeins fjölgað um 3,8% á þessum tíma .
" Hver verða viðbrögðin ? Upplýsingar af þessu tagi , með nauðsynlegu talnaefni , kunna að fara fyrir ofan garð og neðan hjá mörgum .
En þær eru himinhrópandi og ættu því að hljóta mikla athygli og skapa umræður .
Fyrir það fyrsta þá er meintum sannleika , sem hamrað hefur verið á af ákefð og varla nokkur hefur þorað að andæfa , hrundið af stalli með dynk .
Hvernig stendur á því að þingmenn og ráðherrar hafa ekki látið málið til sín taka með afgerandi hætti ? Hvernig getur það gerst , að á aðeins fjórum árum hefur þeim sem þiggja bætur frá Tryggingastofnun fjölgað um 19,7% á meðan " vinnandi fólki sem stendur að mestu undir velferðinni í landinu " , eins og það er orðað í Tíund , hefur aðeins fjölgað um 3,8% ? Faraldrar hafa ekki geisað né landið setið undir loftárásum og sprengjuregni .
Ekki þarf að kunna mikið annað en margföldunartöfluna til að sjá að þessi þróun leiðir í ógöngur haldi hún áfram .
Upplýsingar af þessu tagi hrópa á að við þeim sé brugðist .
Og það fast .
Þeir lesendur þessa bréfs , sem hafa trú á því að sú verði raunin , rétti upp hönd .
Já , því miður þá kemur þessi nær samhljóða niðurstaða ykkar ekki á óvart .
