" Mér fannst upplagt að hætta á afmælisdaginn , " segir Magnús Kolbeinsson , varðstjóri í lögreglunni á Selfossi , í samtali við Sunnudagsblað Morgunblaðsins , en hann kvaddi starfsfélaganna á stöðinni í vikunni .
Magnús fagnaði þá 65 ára afmælinu og má ekki vinna lengur .
" Ég hætti formlega um næstu mánaðamót en á inni nokkra frídaga sem ég tek þangað til .
" Magnús hóf störf í lögreglunni á Selfossi 1. maí árið 1973 .
" Það má segja að ég hafi farið óvart í lögregluna .
Ég var ungur og ætlaði að koma mér fyrir í heiminum ; var kominn með konu og við ætluðum að fara að byggja .
Það var heilmikla vinnu að hafa og maður hafði ágætt upp úr þessu ; menn voru taldir aumingjar ef þeir stóðu ekki 120-150 tíma í aukavinnu á mánuði á þessum árum .
Heildarlaunin voru því mjög góð en fyrir rosalega mikla vinna .
Maður var aldrei heima hjá sér .
Það breyttist reyndar síðar og starfið varð fjölskylduvænna .
" Magnús er ættaður úr Grindavík en kynntist konu sinni á Selfossi .
" Við ákváðum að byggja okkur hús og vera þar á meðan við áttuðum okkur á því hvar við vildum vera .
Þar höfum við verið síðan og maður er allt í einu kominn á eftirlaun ! " Honum finnst gott að búa á Selfossi , stutt sé til Reykjavíkur eigi menn erindi þangað og líka stutt út í sveitirnar .
Hann játar að starfið hafi breyst töluvert .
" Í grunninn snýst það reyndar um sömu hlutina en nú er miklu meira hugsað um starfsfólkið ; maður þekkir þetta varla fyrir sama vinnustað og í gamla daga .
En það þýðir ekkert að velta sér upp úr því , tíðarandinn var bara allt annar .
" Sonur hans , Ívar Bjarki , fetaði í fótspor föðurins og gekk í lögregluna .
Starfar nú í rannsóknardeildinni á Suðurlandi .
" Hann laumaði sér alveg sjálfur inn í lögguna ! Ég kom ekkert að því og frétti eftir á að hann væri búinn að sækja um í skólanum .
" Magnús segir næsta mál á dagskrá að skila af sér öllu því sem tilheyri lögregluembættinu .
" Ég skila meðal annars af mér kylfunni minni , ónotaðri .
Stundum munaði litlu að ég þyrfti að grípa til hennar en blessunarlega tókst alltaf að leysa málin áður en til þess kom .
Hún var í sérstökum vasa , ég stakk hendinni stundum í buxnavasann til að geta verið snöggur að ná í hana en alltaf tókst að tala menn til í tíma .
" Lögregluvarðstjórinn , nú nýorðinn fyrrverandi , tekur þannig til orða að hann hafi líklega ekki alltaf verið skemmtilegur heima fyrir .
Hafi reynt að láta erfiðleika í starfi ekki bitna á sínum nánustu en óvíst að það hafi alltaf tekist .
" Maður reyndi en það gat verið erfitt .
Nú eru fundir sem þeir kalla áfallahjálp .
Áður komust menn bara yfir flest , sumt situr þó í manni ennþá en er ekki til umræðu .
" Hann hættir sáttur .
" Auðvitað er eftirsjá ; maður átti hálf bágt með að kveðja félagana síðasta daginn en það var tekið fram að ég væri velkominn í heimsókn .
Ég varð bara að muna að ég ræð engu lengur .
" 