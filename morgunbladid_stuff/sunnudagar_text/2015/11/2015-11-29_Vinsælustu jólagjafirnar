Það er löng hefð fyrir því að stinga skáldsögum , tónlist og konfekti í jólakassann .
Annað delludót hefur komið og farið og enn annað er alltaf gefið , bara í nýjum búningi um hver jól .
Júlía Margrét Alexandersdóttir julia@mbl.is 5. áratugurinn Vasaklútar , hattar , bridge og brons Fatnaður hefur alltaf verið vinsæll til jólagjafa en á 5. áratugnum voru langir listar birtir í dagblöðum yfir ýmislegt sem sést ekki í dag og var þá vinsælt til jólagjafa .
Teygjubelti eru að vísu farin að dúkka upp aftur en þá má nefna vasaklútamöppur og vasaklútakassa til að geyma alla vasaklútana í .
Það síðastnefnda var sérstaklega stillt inn á " systurnar " í jólaauglýsingum Kaupfélags Eyfirðinga .
Silki var þá ákaflega vinsælt og var karlkynsnærfatnaður gjarnan til í úrvali úr því efni fyrir jólin auk þess sem svokallaðar " flughúfur " þóttu smart .
Snyrtivörur voru gjarnan í sérstökum skrautöskjum , jafnt ilmvötn sem sápur ( og reyndar silkinærfatnaður karlmannanna líka ) .
Þá þurfti hver kona að eiga svokallaðan " greiðsluslopp " .
Og þá voru viðeigandi veski auglýst fyrir hvert tilefni en þær kölluðust ýmist balltöskur , innkaupatöskur , ráptöskur , tóbaksveski , götutuðrur og skjalatöskur .
Christy hatta fengu karlmennirnir enda fáránlegt að ganga hattlaus um .
Falleg efni í saumaskap voru líka vel þegin í pakkann .
Jólagjafir sem tengdust tóbaksreykingum voru fyrirferðarmiklar .
Í pakkann mátti setja sígarettukveikjara , sígarettuveski , sígarettukassa og öskubakka .
Til heimilisins mátti gefa ýmislegt til að spila bridge , bridgesett í leðurhylki , sjálfblekunga og blekbyttur .
Skálar og ýmsir munir úr " ekta bronce " voru vinsælir .
7. áratugurinn Gestabækur , Polaroid , reykborð og gæruskinn Polaroid-myndavélarnar slógu í gegn á 7. áratugnum og þótti það hreinasta kraftaverk að geta tekið myndir og fengið þær um leið í hendurnar .
Polaroid-vélarnar voru auglýstar grimmt fyrir jólin þessi árin .
Þeir sem fengu eitthvað til heimilisins gátu átt von á því að taka pappír utan af hansahillum og svefnbekkjum og skattholum úr tekki , gærupúðum , sérstökum símastólum eða jafnvel reykborðum ! sem til dæmis húsgagnaverslunin Óðinstorg við Skólavörðustíg seldi .
Hvert heimili varð þá að eiga útskorna gestabók úr við eftir íslenska handverksmenn en í grein í Fálkanum árið 1964 um vinsælustu jólagjafirnar er auk gestabókarinnar talað um kálfaskinn til skrauts á heimilið og Aladdin-teppi , unnin með Aladdin-nál úr íslenskum lopa .
6. áratugurinn Praktískt til heimilisins Tæki , tól og vélar voru áberandi í jólaauglýsingum 6. áratugarins sem og alls kyns praktískur útbúnaður ; ferðaritvélar , reiðhjól , smávasaljós , hlý teppi , borðklukkur , eldhúsklukkur , hrærivélar , þriggja arma og þriggja skerma gólflampar og hraðsuðukönnur .
Fínni heimilin gátu leyft sér að kaupa bónvélar í jólagjafir , frá sér til sín , þessar frá Erres og uppþvottavélar sem urðu sýnilegar svo einhverju nam á 6. áratugnum .
" Gefið nytsamar jólagjafir " mátti því sjá víða í auglýsingum .
Skautar , badmintonspaðar , borðtennissett og segulferðatöfl , sem voru sögð heppileg fyrir karlmenn , og alls kyns gjafir til tómstundaiðju voru áberandi .
Bækur voru vissulega þá og alltaf vinsælar til gjafa en jólin 1957 mátti sjá auglýsingu frá Unuhúsi þar sem foreldrar voru hvattir til að gefa börnum sínum bókmenntaverk og listaverkabækur ; " tilvaldar jólagjafir handa menntuðu fólki " .
10. áratugurinn Undrahaldarar , gjafabréf og Gufugæinn Gjafakort eru með algengari jólagjöfum dagsins í dag en það er þó ekki ýkja langt síðan þau þóttu fremur furðulegar jólagjafir .
Á 10. áratugnum fór fólk í auknum mæli að leysa jólagjafavandræðin með gjafakortum en í byrjun voru þau einna helst inneign í einhvers konar snyrtimeðferð eða nudd en stundum var eitthvað frumlegra gefið .
Á 10. áratugnum var ómæld virðing borin fyrir fyrirbærinu " fyrirsæta " enda komust þær þá jafnvel fram fyrir raðirnar á skemmtistöðum .
Fy rirsætu námskeið hjá fyrirsætuskrifstofum á borð við Eskimo Models og módelskóla John Casablancas voru mjög vinsæl á þessum tíma þar sem pósur og tískusýningagöngur voru kenndar .
Jólagjöf ársins 1995 var einmitt sniðin fyrir framtíðarvonarstjörnur í karlkynsfyrirsætuheiminum .
Útlitstengdur varningur tók ákveðnum stakkaskiptum á þessum árum og meðal nýjunga voru undrabrjóstahaldarar sem þrýstu brjóstunum upp að höku og slógu í gegn .
Í takt við tímann náði Verðbréfaspilið vinsældum í upphafi áratugarins og eins og oft áður varð talandi leikfang vinsælt en eftirspurnin eftir loðdýrinu Furby var slík að búast mátti við handalögmálum í búðum fyrir jólin .
Tækjaglaðir máttu eiga von á að fá eitt stykki " Gufugæja " í pakkann sem var einfaldlega ferðagufustraujárn .
Þá urðu svokallaðar gjafakörfur feikivinsælar , annaðhvort fullar af tei , kaffi og sælkeravörum eða snyrtivörum úr Body Shop .
8. áratugurinn Sloppar fyrir öll tilefni og sjónvarpsleiktæki með íþróttagreinum Með vinsælli jólagjöfum fyrr og síðar eru sloppar og það breyttist ekkert þótt útvíðar buxur og hippaskart færi að sjást undir jólatrénu .
Á 8. áratugnum var meira að segja sérstök verslun , Sloppabúðin við Laugaveg , með nær aðeins sloppa á boðstólum ; velúrsloppa , frottesloppa , vattsloppa , sjónvarpssloppa , ballsloppa , helgarsloppa , barnasloppa , herrasloppa og ótal fleiri tegundir .
8. áratugurinn er líka mikil byltingum í barnajólagjöfum en þá fara fyrstu leikjatölvurnar að sjást sem þá kölluðust sjónvarpsleiktæki ; enda tengd við sjónvörpin .
Í þessum tölvum mátti með tveimur fjarstýringum leika fjórar íþróttagreinar , meðal annars knattspyrnu og tennis .
Þá varð útvarpsvekjaraklukka kölluð " meistarastykki " jólagjafanna á þessum árum ; eitt tæki sem sameinaði klukku , útvarp og jafnvel kassettutæki .
Eða eins og sagði í auglýsingu frá Karnabæ : " Rekkjunauturinn frá SHARP er útvarpsklukka , sem svæfir þig á kvöldin með ómum góðrar tónlistar .
Þegar þú ert kominn í draumalandið þá slekkur rekkjunauturinn á útvarpinu án þess þó , að sofna sjálfur , því hann vekur þig aftur að morgni , hvort sem þú vilt með útvarpinu , suði eða hvoru tveggja .
" 9. áratugurinn Ný borðspil og líkamsnudd Segja má að bylting hafi orðið í ýmiss konar tækjum til vellíðunar og nudds á 9. áratugnum þegar ýmis konar líkamsnuddtæki urðu vinsæl , og þá ekki síst til jólagjafa .
Voru þar vinsæl tæki frá merkjum eins og Clairol og Bolero .
Sumum tækjunum mátti halda á og sitja við sjónvarpið og færa yfir svæði alls líkamans en önnur , svo sem Bolero , átti að tengja við blöndunartækin í sturtunni .
Þá urðu segultöflin að skáktölvum og vogir urðu tölvuvogir , polaroid-myndavélarnar viku fyrir vídeóupptökuvélum .
Og gleymum ekki geislaspilurunum – jólagjöf ársins ár eftir ár .
Gleymum ekki " Litla ljósálfinum " , lítill lampi til að festa við bækur og lesa uppi í rúmi án þess að vekja hina .
Reglulega slá ákveðnar fígúrur í gegn hjá yngstu kynslóðunum .
Um miðjan 9. áratuginn var það Bangsi bestaskinn , talandi og syngjandi á íslensku .
9. áratugurinn var þá áratugur nýrra borðspila en eftir að Trivial pursuit kom á jólamarkaðinn 1985 reyndu ýmsir fyrir sér í að gefa út spil fyrir jólin .
Pictionary var æði ársins 1989 og spilið " Undir sólinni " það sama ár .
Síðustu árin Frá grænmetispressu til heyrnartóla Rannsóknarsetur verslunarinnar hefur síðustu árin valið jólagjafir ársins og hafa þær verið alla vega .
Í ár er til dæmis búið að velja þráðlausa hátalara eða heyrnartól sem gjöf ársins .
Í fyrra var það nytjalist sem var valin , árið þar á undan lífsstílsbók , 2010 var það lopapeysa og strax eftir hrun , árið 2009 , var það einfaldlega " jákvæð upplifun " .
Rannsóknarsetrið hefur staðið fyrir þessu vali með sérstakri dómnefnd frá árinu 2006 en þess má geta að árin 2007 var gjöfin GSM-staðsetningartæki og 2006 ávaxta- og grænmetispressa .
Áhrifa mínímalíska lífsstílsins virðast vera farið að gæta og má víða heyra á það minnst að fólk ætli að gefa gjöf ársins 2009 ; upplifun .
