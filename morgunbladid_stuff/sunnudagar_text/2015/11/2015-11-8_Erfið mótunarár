Kim Leine er fæddur 1961 og uppalinn í litlu þorpi við Selfjord í Noregi , sonur norskrar konu og dansks manns .
Foreldrar hans voru Vottar Jehóva og mótuðust æskuár hans af því .
Sem barn var Leine mikill einfari , enda var hann lagður í einelti af skólafélögum sínum og leitaði sér iðulega huggunar í bækur heimilisins .
Þegar Leine var fimm ára gamall yfirgaf faðir hans fjölskylduna og flutti til Kaupmannahafnar eftir að hafa orðið uppvís að því að hafa árum saman átt holdlegt samneyti við karlmenn í bakherbergi á rakarastofu sinni auk þess sem hann mun hafa tælt til sín unga drengi og beitt þá kynferðislegu ofbeldi .
Leine hafði engin samskipti við föður sinn fyrr en sá síðarnefndi fór að skrifa syni sínum þegar hann var tólf ára .
Á sautjánda aldursári , skömmu áður en Leine átti að taka niðurdýfingarskírn , flúði hann burt af æskuheimili sínu um miðja nótt og leitaði föður sinn uppi í Kaupmannahöfn .
Næstu ár bjó hann hjá föður sínum og sambýlismanni hans , en fyrsta árið í föðurhúsum beitti faðirinn son sinn kynferðislegu ofbeldi , sem Leine skrifar um á opinskáan hátt í fyrstu skáldsögu sinni , Kalak [ Skitinn Grænlendingur ] , sem út kom 2007 .
Í viðtali við danska dagblaðið Information segist Leine aðeins hafa verið þrjá mánuði að skrifa þá bók , enda hafi hún verið skrifuð af mikilli nauðsyn .
Að stúdentsprófi loknu menntaði Leine sig sem hjúkrunarfræðingur og fluttist ásamt konu sinni til Grænlands þar sem hann bjó og starfaði í samtals 15 ár .
Þau hjónin eignuðust tvö börn , en slitu að lokum samvistum eftir að Leine hafði um árabil margsinnis haldið framhjá konu sinni og glímt við bæði áfengis- og lyfjamisnotkun .
Í viðtali við danska dagblaðið Politiken sem birtist í tveimur hlutum vorið 2014 lýsti Leine því hvernig hann nánast undirbjó sig andlega undir það að verða lyfjafíkill , en meðal þeirra lyfja sem hann misnotaði voru kodein , petedin og dolol .
Hann endaði á því að taka of stóran lyfjaskammt sem kostaði hann innlögn á Rigshospitalet í Kaupmannahöfn og að lokum starfið .
Um allt þetta fjallar Leine í Kalak , en bókina byrjaði hann ekki að skrifa fyrr en hann hafði skrifað föður sínum bréf þar sem hann sleit formlega öll samskipti milli þeirra .
" Ég hata ekki föður minn .
Ég hef óbeit á honum og lít á hann sem mann sem er ófær um að sjá sig með augum annarra , " segir Leine í fyrrnefndu viðtali við Politiken , en þremur mánuðum eftir viðtalið birti blaðið opið lesendabréf frá föðurnum þar sem hann gerir lítið úr sifjaspellunum og undrast reiði sonar síns .
Aðeins ári eftir að Kalak kom út sendi Leine frá sér heimildarskáldsöguna Valdemarsdag .
Þar beinir hann sjónum sínum að föðurafa sínum sem myrti yfirmann sinn með því að höfuðkúpubrjóta hann .
Ástæða morðsins var sú að föðurafinn gat ekki sætt sig við að eiginkona hans hafði yfirgefið hann fyrir yfirmanninn .
Í þriðju skáldsögu sinni , Tunu [ Bakhlið ] , sem út kom 2009 beinir Leine aftur sjónum sínum að mannlífinu á Grænlandi .
Þekktasta skáldsaga Leine er Profeterne i Evighedsfjorden [ Spámennirnir í Botnleysufirði ] en fyrir þá bók hlaut hann bæði dönsku bókmenntaverðlaunin De Gyldne Laurbær og Bókmenntaverðlaun Norðurlandaráðs árið 2013 .
Skáldsagan er sú fyrsta í fyrirhuguðum þríleik um sjálfstæðisbaráttu Grænlendinga og samskipti innfæddra við dönsku nýlenduherrana .
Bókin fjallar um Morten Falck , norskættaðan prest , sem að guðfræðinámi loknu í Kaupmannahöfn heldur til Grænlands þar sem hann kynnist spámönnunum Maríu Magdalenu og Habakúk sem stofnað hafa fríkirkjusöfnuð .
Nýjasta skáldsaga Leine kom út fyrr á þessu ári og nefnist Afgrunden .
Þar beinir höfundur sjónum sínum að dönsku tvíburabræðrunum Kaj og Ib Gottlieb , sem berjast í finnsku borgarastyrjöldinni 1918 .
Þátttaka bræðranna í stríðinu markar djúp spor í lífi þeirra þegar þeir snúa aftur til Kaupmannahafnar og hefja störf sem annars vegar læknir og hins vegar guðfræðingur .
Á millistríðsárunum eiga þeir erfitt með að aðlaga sig að friðartímum og sækja í vímefni og kynlíf til að deyfa hugann .
