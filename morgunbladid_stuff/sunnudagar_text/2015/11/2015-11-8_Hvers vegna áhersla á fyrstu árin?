" Á fyrstu fimm árunum í lífi barns er grunnur lagður að sýn þess á heiminn .
Á þessum tíma lærum við hvernig samskipti virka , hvernig á að takast á við tilfinningar og einfaldar sem erfiðar aðstæður .
Við fáum tilfinningu fyrir hversu mikils virði við erum sem manneskjur og hvernig við eigum að koma fram við aðra .
Það er þó ekki þannig að við séum ómótanleg eftir að fimm ára aldri hefur verið náð .
Það þýðir að grunnmótun heilans er að mestu lokið og það sem við lærum eftir þetta tímabil bætist ofan á grunninn .
Við fæðingu er heili barna mjög ómótaður og tala taugalíffræðingar gjarnan um börn sem utanáliggjandi fóstur fyrstu mánuðina .
Stærð heilans er einungis um 25% af endanlegri stærð hans .
Við fimm ára aldur er hann um 90% af endanlegri stærð .
Nýburar hafa mikinn fjölda taugafrumna – mun fleiri en fullorðið fólk en munurinn á heila ungbarns og fullorðins einstaklings er sá að mikið net tenginga vantar á milli frumnanna hjá barninu .
Heilinn stækkar því ekki vegna þess að taugafrumum fjölgar heldur vegna tenginga sem frumurnar mynda sín á milli .
Reynsla okkar fyrstu mánuðina og árin hefur mikil áhrif á hvernig frumurnar tengjast .
Fyrstu árin hafa börn sérstaklega mikla þörf fyrir bæði líkamlegt og tilfinningalegt öryggi .
Öryggið sækja þau í helsta / helstu umönnunaraðila sína .
Umönnunaraðilarnir , sem eru í flestum tilfellum móðir eða faðir , róa og hugga barnið þegar því líður illa og kenna þar með barninu að heimurinn er öruggur staður og að hægt sé að treysta öðru fólki .
Þegar barn býr við öryggi er það líklegra til að þróa með sér innra öryggi og er síður líklegt til að takast á við kvíða og ýmsar geðraskanir , bæði í barnæsku og á fullorðinsárum .
Börn sem eiga foreldra sem veita þeim tilfinningalegt öryggi eru ólíklegri til að eiga í samskipta- og nándarerfiðleikum á fullorðinsaldri .
Þegar börn hafa upplifað tengslalega , tilfinningalega eða líkamlega ógn þurfa þau aðstoð við að vinna úr reynslu sinni .
Mörg börn ná úrvinnslu í samvinnu við foreldra eða aðra aðila í nánasta umhverfi þeirra .
Það er þó ekki algilt og þegar ljóst er að vandinn er stærri en svo að hann sé leystur heimafyrir er mikilvægt að til sé fagfólk sem hafi þekkingu og getu til að aðstoða börnin og fjölskyldur þeirra .
Því fyrr sem gripið er inn í , því ólíklegra er að vandinn hafi langvarandi afleiðingar í för með sér .
" Af vefnum fyrstuarin.is 