Listaverkasala og viðskipti með fágæta og dýra söfnunarvöru hafa gengið brösuglega á netinu , þrátt fyrir að þekkt uppboðshús og listaverkasalar hafi verið í forsvari fyrir þau viðskipti .
Svo virðist vera sem fólk vilji ganga frá slíkum viðskiptum augliti til auglitis við sölumanninn og skoða varninginn vandlega með eigin augum áður en gengið er frá kaupum .
Í dag er talið að aðeins um 6% af listaverkasölu í heiminum fari fram á netinu samkvæmt skýrslu , TEFAF ; European Fine Art Foundation frá síðasta ári .
Árið 1999 reyndi eBay þannig að færa kvíarnar út í listaverkasölu og keypti Butterfield & Butterfield uppboðshúsið fyrir 260 milljónir dala .
Þremur árum síðar losaði eBay sig við Butterfield og seldi það áfram til uppboðshússins Bonhams þar sem viðskiptamódelið þótti fullreynt ; fólk vildi einfaldlega ekki kaupa dýru listaverkin sín á netinu .
Nú binda listaverkasalar- og uppboðshús vonir við að þetta sé smám saman að breytast þótt ólíklegt þyki reyndar að allra dýrustu verkin verði nokkurn tíman keypt í gegnum netið .
Er það bæði því að þakka að öryggisnetið í verslun á netinu er orðið mun sterkara , þar sem auðveldara er að skila hlutum , og þar með talið málverkum , sé fólk óánægt eða finnist eitthvað ábótavant og meiri trygging fyrir endurgreiðslu .
Einnig er stafræna tæknin orðið það sterk að myndir af listaverkum í hárri upplausn þykja gefa mjög góða mynd af verkinu , ástandi þess og áreiðanleika .
Þá er auðveldara að vera í beinu sambandi við listaverkasalann og rekja bakgrunn verksins að því er segir í grein sem birtist í Washington Post .
Artsy er meðal þeirra fyrirtækja sem standa framarlega í sölu listaverka á netinu í gegnum fjöldann allan af listaverkagalleríum og í samstarfi við uppboðshús en ekki síður er það stór partur af starfi Artsy að mennta notendur sína í listfræði og fá þannig stærri hóp fólks inn í listheiminn .
Er það talið jafn mikilvægur þáttur í því að efla listaverkasölu á netinu og öryggismálin ; að fleira fólk heillist af listheiminum og vilji vera með .
Enn sem komið er eru málverk keypt á netinu sjaldnast dýrari en um 6 milljónir íslenskra króna .
