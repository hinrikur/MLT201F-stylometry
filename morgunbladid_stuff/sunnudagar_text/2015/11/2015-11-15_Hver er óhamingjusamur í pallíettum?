Smáhesturinn á í mikilli innri baráttu þessa dagana .
Hann veltir því fyrir sér hvort það sé bæði hægt að vera að tryllast yfir pallíettum ( sem hann verður að eignast ) og á sama tíma velta fyrir sér hvernig hann geti verið örlítið mínimalískari í öllum glundroðanum .
Pallíettur og kampavín passa nefnilega ekki inn í 4.000 króna regluna sem smáhesturinn reynir að lifa eftir .
Mögulega er þessi innri barátta bara mannleg en hún getur valdið togstreitu og þegar togstreitan kemur þarf að skoða hana ofan í kjölinn .
Rýna hana til gagns ...
eða eitthvað .
Í síðustu viku var smáhesturinn mjög upptekinn af því að vera nægjusamur og var meira að segja byrjaður að pakka inn jólagjöfum sem hann keypti í sumar .
Hann eldaði mat úr afgöngum og fór eins lítið út í búð og hann gat .
Hann var bara alsæll í núinu og hlustaði á rás 1 .
Svo kom helgi .
Þá þurfti hann nauðsynlega að fara í sænska móðurskipið IKEA að kaupa blöndunartæki og baðvask og um leið og hann steig fæti inn í verslunina yfirtók jólavíman hans innra sjálf .
Hann varð stjórnlaus og áður en hann vissi af var hann farinn að gúffa í sig smákökum eins og enginn væri morgundagurinn .
Allar pælingar um mínimalískan lífsstíl fuku út í veður og vind og hann steingleymdi því líka alveg að hann væri nú eiginlega í sykurbindindi .
Þegar hann kom að kassanum var hann ekki bara með baðvask og blöndunartæki heldur nýjar glærar krúsir ( fyrir möndlur og hampfræ og CHIA-FRÆ ) og rauð kerti .
Það er náttúrlega ekki hægt að taka á móti desember nema tendra smá jólaljós á heimilinu – kommon .
Það að heimsækja móðurskipið , sem smáhesturinn elskar , gerði það að verkum að hann þurfti aðeins að kíkja meira í búðir – FATABÚÐIR .
Áður en hann vissi af var hann kominn í pallíettutopp sem hann hreinlega varð að eignast og svo þurfti hann líka að eignast eitthvað fleira sem ekki verður talið upp hér .
Vondu fréttirnar eru að þetta er alls ekki að gerast í fyrsta skipti .
Á þessum árstíma missir smáhesturinn alltaf stjórnina og langar í pallíettur .
Í raun þyrfti að binda hann kirfilega niður á þessum árstíma ef vel ætti að vera .
Þetta hefur nefnilega gerst á hverju einasta ári síðasta áratuginn eða svo .
Þess vegna á hann eitt og annað í fataskápnum sem einungis er notað í skammdeginu .
Stundum þurfa fötin bara að búa yfir þeim eiginleikum að geta keyrt upp stemninguna .
Hinar vondu fréttirnar eru að hann er nú ekki sá eini sem fékk þessa pallíettuhugmynd .
Ættmóðir Kardashian- og Jenner-klansins hélt upp á 60 ára afmælið sitt á svipuðum tíma og smáhesturinn var í IKEA .
Og þar var sko ekki verið að spara peninga og pallíettur heldur var allt klanið klætt í stíl .
Great Gatsby-þema var í afmælinu og var afmælisbarnið sjálft í hvítum síðkjól með perlufestar og loðskinn en dæturnar tóku kampavínspallíetturnar alla leið .
Það fylgdi reyndar ekki sögunni hvort það hafi verið gaman í þessu 260 milljóna teiti en við gefum okkur það .
Hver er óhamingjusamur í pallíettum ? martamaria@mbl.is 