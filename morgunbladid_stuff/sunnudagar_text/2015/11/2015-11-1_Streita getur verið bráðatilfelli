Einn fjórði hluti Evrópubúa þarf að takast á við ýmiss konar heilsufarsleg vandamál sem eru tilkomin vegna streitu á vinnustað .
Þetta leiðir skýrsla Evrópsku vinnuverndarstofnunarinnar frá síðasta ári í ljós .
Hér á landi hefur Streituskólinn verið starfræktur í nokkur ár en skólinn hefur einkum haldið námskeið fyrir fyrirtæki um forvarnir gegn streitu .
Nú hefur nýrri þjónustu verið komið á fót sem Ragnheiður Guðfinna Guðnadóttir , vinnusálfræðingur og ráðgjafi og kennari við skólann , segir hafa verið aðkallandi .
Nýja þjónustan er hálfgerð bráðamóttaka fyrir þá sem þjást af mikilli streitu og kallast einfaldlega Streitumóttakan .
Til Streitumóttökunnar leitar fólk sem á orðið í miklum erfiðleikum með að samhæfa starf og einkalíf eða er yfirkomið af þreytu og komið með líkamleg óþægindi og skapbreytingar .
" Hvað svo sem það er , hvort sem það er vitundarvakning eða að mikil streita er einfaldlega farin að þjaka fleiri , þá hefur verið ótrúleg aukning í því að fólk sem er að bugast undan álagi leitar til okkar og þetta var orðið þannig að við vorum orðin hálfgerð bráðamóttaka fyrir fólk sem var að kikna undan álaginu , " segir Ragnheiður Guðfinna en bæði eru það fyrirtæki sem senda starfsmenn sína til fagaðila skólans en svo leita einstaklingar þangað á eigin vegum en eftir matsviðtal er ákveðið hvernig aðstoð hentar einstaklingum best og hversu bráðaðkallandi það er að grípa strax inn í .
A-týpan keyrir sig frekar í þrot Innan streituskólans starfar þverfaglegt teymi sem kemur að málefnum skjólstæðinga sinna frá ólíkum áttum .
Ragnheiður Guðfinna er með meistarapróf í félags- og vinnusálfræði , þar starfar líka geðlæknir sem metur skjólstæðinga út frá því hvort vandamál þeirra sé alvarlegra en streita , þá er félagsfræðingur sem þekkir inn á kerfið og lagaþætti þess , hjónabands- og fjölskylduráðgjafi , áfengis- og fíkniráðgjafi , hjúkrunarfræðingur og heilsu- og mannauðsráðgjafi .
Það kann að koma mörgum á óvart að svo víðfeðmt teymi þurfi að hjálpa stressuðum einstaklingum en fyrir utan sálrænar afleiðingar streitu eru afar líkamlegir fylgikvillar sem fylgja , jafnvel hjartaáfall samkvæmt rannsóknum .
" Ég held að í raun séum við samt bara að sjá toppinn á ísjakanum , því það eru mjög margir sem leita sér ekki hjálpar fyrr en þeir eru orðnir alveg ráðþrota og þeir sem koma til okkar eru gjarnan komnir á þann stað .
Viðkomandi er kannski búinn að leita sér aðstoðar hjá heimilislækni , er með óþægindi í meltingar- eða öndunarfærum því öndunin er undir gríðarlegu álagi .
Sumir finna fyrir óreglulegum hjartslætti og óttast að þeir séu að fá hjartaáfall .
Þessi líkamlegu einkenni eru ofboðslega sterk og sumum finnst þeir hreinlega vera að hrökkva upp af en svo kemur í ljós að þessi einkenni eru tengd streitu .
" Ragnheiður Guðfinna bendir á athyglisverðan punkt í þessu .
Muninn á hvernig A-týpan og B-týpan tekur á því að leita sér hjálpar þegar í slíkt óefni er komið .
" A-týpan er gjarnan manneskjan sem hefur farið þetta á hnefanum og harkað þetta af sér langt umfram það sem hún þolir .
Hún tjáir sig lítið um líkamlega líðan sína við sína nánustu en fer þó til heimilislæknisins sem að lokum kemst að því að þetta á sér andlegar orsakir .
B-týpan er hins vegar opnari og segir sínum nánustu frá því að heilsufarið sé afar slæmt og hún upplifi sig eins og skuggann af sjálfri sér og fær hvatningu til að leita sér hjálpar .
A-týpan er því í raun líklegri til að keyra sig í þrot og vera farin að upplifa algjöra kulnun í starfi .
" Hvað er átt við þegar streitan er farin að orsaka kulnun ? " Okkur hættir til að líta þetta hugtak , kulnun , sem eitthvað léttvægt , en þetta er mjög erfitt að eiga við .
Áður fyrr var litið á kulnun sem merki um að þú værir veikur persónuleiki en nú er löngu búið að komast að því að kulnun er alvarleg afleiðing mikils álags .
Þróunin hefur því miður verið að vinnuumhverfið er að verða sífellt erfiðara .
Vinnustaðir fækka stöðugildum og það er meira álag á hverjum og einum starfsmanni , þetta er ekki auðvelt umhverfi að vinna í .
" Hvað ef-spurningar eitur Margir sem þjást af streitu vita að það er eitthvað að en átta sig ekki á því að rótin er streita .
" Ég hef upplifað það oftar en einu sinni að á fyrirlestrum er röð til manns í hléi þar sem fólk setur í samhengi sín einkenni við helstu einkenni streitu .
" Andlegar varnir geta hrunið alveg eins og líkamlegar varnir og forvarnir geta skipt öllu máli til að fólk þurfi ekki á endanum að vinna sig upp af botninum .
" Það er stundum erfiðast að viðurkenna að maður upplifi sig hreinlega ekki andlega sterkan , sem getur birst allavega ; depurð , framtaksleysi , reiði og pirringur svo eitthvað sé nefnt .
Sumu er auðveldlega hægt að breyta og því sem maður hefur stjórn á og getur breytt er fyrsta skrefið .
Það getur verið allt frá því að laga ískrandi ísskáp á heimilinu eða láta skipta út vonlausum stól í vinnunni fyrir nýjan .
En svo er það staðreynd að stórum hluta streituvaldanna er miklu erfiðara að breyta eða hreinlega ekki hægt að breyta .
Þar á meðal er það hegðun annarra ; maka , vinnufélaga og slíkt en það er gríðarleg orka sem fer í það að reyna að hafa stjórn á hlutum sem við höfum bara einfaldlega enga stjórn á .
En það er hins vegar hægt að breyta hugarfarinu og sýn sinni á aðstæður hverju sinni .
Maður hefur val að horfa á aðstæður sem áskorun eða ógn – það er til dæmis gersamlega ólík útkoma í því hvort maður túlkar hegðun og orð yfirmanns sem áskorun eða ógn .
" Annað sem á sterkt innspil í streitu eru viðmið okkar sem eru þá of háleit , það er að segja – allt sem við gerum þarf að vera fullkomið .
Við sköpum stóran hluta okkar vandamála sjálf , eða það er að segja ; hugsanir okkar snúast gjarnan um hluti sem í okkar huga verða vandamál en við getum ekki breytt .
" Ég get nefnt gott dæmi með börnin okkar sem við höfum áhyggjur af á meðan við erum í vinnunni .
Við gerum okkar besta , kennum þeim umferðarreglurnar og hvernig þau eiga að haga sér til að vera sem öruggust í lífinu .
En svo þarf að sleppa tökunum , þau fara sjálf í skólann og við getum ekki verið að naga neglurnar yfir " Hvað ef " -hugsunum allan daginn .
" Hvað ef " -hugsanir eru algjört eitur , magna kvíða og smitast inn í líðan okkar allan daginn .
" Upplifi fólk streitumerki , sem eru ekki farin að yfirtaka lífið þannig að bráðahjálpar er þörf , eru tvö stærstu geðlyfin hreyfing og góður svefn .
" Fólk á að byrja að skoða þessa tvo þætti .
Skoða hvort líkaminn fái næga útrás og jafnvægisstilla taugakerfið með góðum svefni .
Ef það er í lagi , eða komið í lag , og streitan er þarna enn þarf að skoða fleiri þætti .
Það er svo eins með streituna og margt annað ; við þurfum að leita til ólíkra aðila með ólíkar lausnir fyrir okkur ; sjúkraþjálfara til að losa um uppbyggða vöðvabólgu , líkamsræktarstöðvar eiga að vera partur af ferlinu og sálfræðingar og námskeið til að hjálpa manni að vinna með hugarfarið .
Okkar eigin tengslanet er líka mikilvægt ; að við leitum til þeirra sem standa okkur næst .
Stundum þarf að grípa inn í með beinni meðferð ; í formi kvíðastillandi lyfja en það þarf þá alltaf að vera gert samhliða því að viðkomandi einstaklingur vinni með eigin huga .
Hugarfarið er svo fastmótað og lyf brjóta það ekki ein og sér upp og við viljum helst hjálpa fólki að ná þannig tökum á lífi sínu að það sé til frambúðar .
" Einkenni streitu Það getur verið einstaklingsbundið hvernig streita birtist hjá fólki og fer það eftir því hvernig mataræði þess , hreyfing , styrkur og persónuleikinn er í grunninn .
Einkenni streitu er hins vegar skipt upp í fjóra flokka : Líkamleg einkenni : Meltingartruflanir og magaónot , aukinn hjartsláttur , hækkaður blóðþrýstingur , þyngsli fyrir brjósti og öndunarerfiðleikar .
Fölt andlit þar sem háræðarnar dragast saman .
Hegðunarleg einkenni : Reiðiköst , fólk er uppstökkt , viðkvæmni , hækkaður málrómur og grátur til skiptist jafnvel .
Klaufamistök í vinnunni og skrýtnar ákvarðanir sem eru ekki þaulhugsaðar .
Reynum að vinna meira því okkur líður eins og við afköstum ekki eins og við gerðum .
Flýjum þá tilfinningu með aukinni vinnu .
Óreglulegir matmálstímar og óhollara mataræði svo sem skyndibitar , meiri áfengisneysla og reykingamenn reykja meira .
Tilfinningaleg einkenni : Kvíði og ótti gagnvart því sem koma skal .
Sorgartilfinning , reiði , dvínandi gleði .
Færri jákvæðar tilfinningar og fleiri neikvæðar .
Sálræn einkenni : Hugsanirnar eru neikvætt stemmdar , sjáum glasið hálftómt en ekki hálffullt .
Minni raskast , verðum utan við okkur og flökkum mikið milli hugsana .
