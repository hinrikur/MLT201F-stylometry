Síðustu ár hefur umræðan verið að opnast og í dag ræðir fólk allskonar hluti opinberlega sem það hefði aldrei gert fyrir áratug eða svo .
Í hverri viku heyrum við sögur af hugrökku fólki sem hefur ýmsa fjöruna sopið og skammast sín ekki fyrir það .
Þrátt fyrir þessa opnun þar sem heiðarleikinn er hafður að leiðarljósi er merkilegt að upplifa það að við erum alls ekki komin á þann stað sem þjóð að ræða opinskátt um peninga .
Flestir eru staddir á þeim stað að vanta eða þurfa meiri peninga og þeir allra djörfustu kvarta yfir því – en fæstir ræða um sín persónulegu fjármál .
Smáhesturinn á nokkrar góðar vinkonur og játar það hér að hann hefur betri yfirsýn yfir fjölda elskhuga vinkvenna sinna en hvað þær eru með í laun og hvernig þær fara að því að draga andann .
Smáhesturinn hefur ekki hugmynd um það hvort hinar spariguggurnar leggja reglulega fyrir , hvað þær eyða miklu í mat á mánuði og í hvað þær nota peningana sína .
Það kom því á óvart fyrir mörgum mánuðum þegar smáhesturinn var kynntur fyrir sparnaðarleið sem hafði virkað svona líka vel fyrir vinkonuna og fjölskyldu hennar .
Fólk á venjulegum launum með meðalstórt heimili á í mesta basli með að ná endum saman en þessi gáfaða vinkona fann leið .
Með því að reyna að eyða ekki meira en 4.000 krónum á dag í mat fyrir fjögurra manna fjölskyldu tókst henni að borga niður námslánin og er á góðri leið með að vera búin að borga niður bílalánið og sitthvað fleira .
Smáhesturinn varð svo glaður í hjartanu að geta talað um peninga á eðlilegan og jákvæðan hátt .
Vinkonan setti þetta nefnilega upp á svo spennandi hátt að smáhesturinn hreinlega iðaði í skinninu að prófa líka og sjá hvort hann gæti ekki orðið meistari á þessu sviði .
Svona smáhestar , sem eru svolítið fyrir að hafa fallegt í kringum sig og eiga þokkalegar spjarir , þurfa að fara extra vel með eigið fé ef það á ekki bara að mokast út um gluggann í eitthvert rugl .
Hugljómun smáhestsins varð þannig að hann hefur síðan í ársbyrjun reynt að lifa á 4.000 króna reglunni .
Með því að setja viðmið verða öll matarinnkaup auðveldari og þetta minnkar matarsóun um mörg prósent .
Fólk sem hugsar meira með hægra heilahvelinu líkt og smáhesturinn getur svo auðveldlega keypt allskonar rugl þegar það fer að versla ef fókusinn er ekki skýr .
Þess vegna hefur þessi 4.000 króna regla einfaldað lífið ósköp mikið .
Í dag á smáhesturinn ekki lager af matvöru sem gæti verið gott að eiga í skápunum heldur er bara það allra nauðsynlegasta keypt .
Og það er ekki hægt að segja að smáhesturinn sé kominn með næringarskort eða svo mikinn andlegan leiða á lífinu að hann langi bara að slaufa því – þvert á móti .
Með því að eyða ekki alltaf öllum mánaðarlaununum í mat sem skemmist er hægt að gera eitthvað annað fyrir peninginn sem skapar minningar og gerir lífið innihaldsríkara .
Í vikunni birti Smartland Mörtu Maríu viðtal við konu sem prófaði að kaupa sér engin föt í 90 daga .
Upplifun hennar hitti smáhestinn í hjartastað .
Hún hafði ekki bara miklu meiri tíma til að gera eitthvað skemmtilegt heldur varð líf hennar innihaldsríkara og betra á því að vera ekki alltaf í búðum .
Ef einhver er að leita að hamingjunni með Visa-kortið á lofti þá mæli ég með því að lesa þessa grein og prófa .
Það gerist víst ekki neitt nema við prófum ! martamaria@mbl.is 