B arnið sem varð að harðstjóra heitir bók eftir Boga Þór Arason blaðamann og segir m.a. frá æskurárum og uppeldi níu helstu harðstjóra 20. aldar , Adolfs Hitler , Jósefs Stalín , Fransisco Franco , Maós Zedong , Nicolae Ceausescu , Pols Pot , Saddams Hussein , Ruhollas Khomeini og Idis Amin .
Þessum kónum er gjarna lýst sem ómannlegum ófreskjum , en í bókinni beinir Bogi sjónum að uppruna þeirra og uppeldi , gefur okkur innsýn í barnið sem breyttist í óþokka .
Bogi hefur starfað sem blaðamaður í á þriðja áratug og hann segist því eðlilega hafa skrifað margar fréttir um harðstjóra sem séu um margt áhugaverðir .
Forvitnilegast hafi honum þótt að fræðast um uppruna þeirra og hann hafi iðulega velt því fyrir sér hvað það væri sem geri mann að harðstjóra .
" Þetta verk byrjaði með því að ég fór að leita að ástæðu þess að menn fremdu þessu grimmdarverk og þá hvort það væri eitthvað í skapgerð þeirra eða bernsku sem hefði mótað þá .
Svo þegar ég fór að skrifa leitaði ég að svörum við fjórum spurningum : Hvernig var bernska þeirra , hvað mótaði þá , hvernig komust þeir til valda og hvers vegna frömdu þeir grimmdarverkin .
Fljótlega kom í ljós að það var meira í þá spunnið en ég bjóst við og þeir höfðu meiri hæfileika en ég hélt , þrátt fyrir öll grimmdarverkin .
Þeir áttu líka margt sameiginlegt , flestir glímdu t.d. við vanmetakennd , sem þeir bældu niður þannig að hún varð að takmarkalausri stórmennskukennd .
Þeir þráðu virðingu , aðdáun og ást , eins og allir venjulegir menn , en hjá þeim fór þessi þrá út í öfgar , varð að þrá eftir dýrkun , hetjudýrð og eilífum orðstír .
" Margir einræðisherranna vildu vel - til að byrja með - Idi Amin er kannski dæmi um þannig mann , en eins og þú rekur söguna var hann vinsæll í fyrstu , var kraftmikill og virtist hann líklegur til að gera gagn í Úganda framan af .
Þegar hann hinsvegar komst til valda kom ófreskjan í ljós .
" Mjög margir þessara einræðisherra vildu vel til að byrja með .
Amin vildi bæta kjör landsmanna en hafði enga burði til þess , hafði enga þekkingu og vandamálin voru honum ofviða .
Hann , og þessir menn allir , beittu líka eins miklu ofbeldi og þeir töldu sig þurfa til að halda völdunum .
" - Í bók Jung Chang og Jon Halliday um Maó Zedong birtist hann sem alvondur maður sem hafi alltaf verið vondur , en þú dregur það í efa bók þinni að hann hafi verið djöfull í mannsmynd .
" Já , í bókinni Maó : Sagan sem aldrei var sögð birtist Maó sem ómennskt og alvont skrímsli .
Allt er dregið fram til að renna stoðum undir þá afstöðu höfundanna að hann hafi verið djöfull í mannsmynd frá vöggu til fjöldagrafa .
Í bók Jung er ofbeldi kínversku kommúnistanna rakið til ills eðlis skrímslisins Maós .
Nautnin sem hann hafi haft af níðingsverkunum er sögð hafa jaðrað við kvalalosta og hún hafi komið fyrr til sögunnar en hrifning hans af ofbeldi lenínista .
" Ókynferðisleg nágirnd " Auðvitað er þægilegt fyrir fyrrverandi kommúnista eins og Jung að skella allri skuldinni á Maó og halda því fram að 70 milljónir Kínverja hafi látið lífið vegna þess að hann hafi verið illmenni , haft nautn af því að kvelja og drepa fólk .
En þetta er út í hött vegna þess að allt þetta fólk dó vegna hugsjónar sem milljónir manna trúðu á .
Maó ætlaði sér að búa til sæluríki , vissulega þó af eigingjörnum hvötum því hann trúði því að ef honum tækist að skapa fyrirmyndarríki sósíalista yrði hann dýrkaður um alla eilífð .
Sálfræðingurinn Erich Fromm talaði um að Hitler væri haldinn tortímingar- og dauðahvöt sem hann kallaði " ókynferðislega nágirnd " , en mér finnst þessi nálgun vera röng vegna þess að tortímingin var ekki markmið í sjálfu sér , heldur leið að settu marki .
Grimmdarverk Hitlers eru óréttlætanleg , en það sem hélt honum gangandi var löngun til að gera Þýskaland að stórveldi , stofna þúsund ára ríki aría , með stórfenglegum byggingum sem átti að reisa eftir teikningum hans .
Hann var eins og Maó að því leyti að hann vildi verða dýrkaður til eilífðar fyrir að koma á fót fyrirmyndarríki .
Þeir voru báðir hugsjónamenn í bland við eigingirnina .
Margir þessara einræðisherra voru líka dýrkaðir sem frelsarar , eða messíasar .
Til dæmis var Stalín álitinn frelsari öreiganna og Hitler var dýrkaður sem þjóðfrelsari , bjargvættur Þýskalands .
Nasistaflokkurinn var líkari trúarsöfnuði en stjórnmálaflokki og það sama má segja um kommúnista .
Leiðtogar þeirra voru nokkurs konar staðgenglar Guðs hér á jörðinni .
" Ekki alvond og ómennsk skrímsli Mýtan um harðstjóra sem alvond og ómennsk skrímsli torveldar okkur að skilja hvers vegna þessir menn komust til valda , að sögn Boga .
" Mér finnst það líka vera hættuleg einföldun upp á framtíðina að gera , torvelda okkar að bera kennsl á verðandi einræðisherra og afstýra því að þeir komist til valda .
" Hin hliðin á þeirri mynd sem við höfum af harðstjórum er að þeir hafi verið geðveikir , en Bogi segist ekki telja að neinn af þeim sem hann hafi skrifað um hafi verið geðveikur .
" Mörkin eru þó óskýr .
Til dæmis var Stalín haldinn mikilli ofsóknarkennd en hún skýrist að miklu leyti af því að bolsévíkarnir töldu sig þurfa að vera tortryggnir til að halda velli .
Sjálfur kallaði Stalín tortryggnina " heilagan ótta " sem væri nauðsynlegur í baráttunni við óvini byltingarinnar .
" Bogi segir að val á viðfangsefni í bókina hafi að nokkru byggst á aðgangi að heimildum , helst um bernsku harðstjóranna og uppvöxt .
" Það lá beinast við að skrifa um Hitler , Stalín og Maó en svo bættust aðrir við smám saman .
Mig langaði t.d. að skrifa um Muammar Gaddafi en mér fannst ég ekki hafa nógu góðar heimildir um æsku hans og bakgrunn .
Kaflinn um Pol Pot kom þannig til að ég hitti Egil heitinn Ólafsson , blaðamann og sagnfræðing , í Þjóðarbókhlöðunni og sagði honum hvað ég var að fást við og nokkrum dögum seinna sendi hann mér tvær áhugaverðar bækur um Pol Pol og það varð til þess að ég ákvað að skrifa um hann , " segir Bogi og bætir við að Pol Pot skeri sig nokkuð úr í harðstjórahópnum , bæði hvað varðar uppruna og það hvernig hann brosti framan í heiminn .
Fólk sem kynntist honum átti mjög bágt með að trúa því að þessi broshýri og hægláti maður skyldi verða einn miskunnarlausasti einræðisherra sögunnar .
" Stór hluti kambódísku þjóðarinnar var drepinn , sennilega um fimmtungur hennar .
Markmið Pols Pot var að búa til girndalaust sæluríki sem byggðist á blöndu af kommúnisma og búddisma , en fyrir honum var Búdda fyrirmyndarkommúnisti .
Pol Pot er dæmi um einræðisherra sem drápu aldrei fólk með eigin hendi , svo vitað sé .
Hann lét hins vegar drepa fólk unnvörpum úr fjarlægð .
Til þess notaði hann aðallega sárafátæka og ómenntaða bændasyni sem hötuðu efnaðri bændur og menntamenn sem voru álitnir stéttaróvinir .
Hann leit ekki á stéttaróvinina sem fólk af holdi og blóði og taldi þá réttdræpa í þágu sæluríkisins .
Svipaða sögu er að segja um Hitler , hann drap gyðinga og fleiri úr fjarlægð , leit á þá sem holdgervinga hins illa og alls sem hann hataði , en ekki fólk af holdi og blóði , " segir Bogi og bætir við að pólitískt , þjóðernislegt og trúarlegt ofstæki sé hættulegasta gereyðingarvopn mannkynsins .
