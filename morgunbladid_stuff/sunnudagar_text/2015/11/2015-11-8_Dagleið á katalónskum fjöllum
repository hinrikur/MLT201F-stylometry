Anna Berglind Pálmadóttir á Akureyri hefur stundað líkamsrækt í mörg ár , kenndi þolfimi um tíma og var í crossfit ; hefur verið með annan fótinn á líkamsræktarstöðvum í langan tíma , eins og hún orðar það .
Skokkaði gjarnan úti að sumri þegar veðrið var gott en stutt er síðan hún fór að hlaupa fyrir alvöru .
Og þá þótti henni ekkert hálfkák eiga við .
Hinn formlegi hlaupaferill byrjaði raunar rólega og fyrir algjöra tilviljun .
Þannig var að hún skoraði á son sinn í aðdraganda árlegs 1. maí hlaups á Akureyri vorið 2014 .
Þau hlupu bæði og þegar Anna Berglind kom í mark vatt sér að henni maður , gekk hreint til verks og spurði : Viltu ekki fara að æfa hlaup ? Anna vissi ekki hver maðurinn var og hann þekkti engin deili á henni en sá að í henni bjó hlaupari .
Þarna var á ferð Þorbergur Ingi Jónsson , einn þekktasti hlaupari landsins sem nýlega var fluttur til Akureyrar .
Anna gekk til liðs við hóp sem kallaður er Eyrarskokkið og hóf síðan að æfa undir stjórn Þorbergs Inga .
Ári síðar var hún komin í landslið Íslands í frjálsíþróttum , keppti á Smáþjóðaleikunum í Reykjavík og í 2. deild Evrópukeppninnar í Búlgaríu .
Frami akureyrsku hlaupakonunnar var sem sagt mjög skjótur og nýjasta ævintýrið var fjallahlaup í Katalóníuhéraði á Spáni á dögunum .
Árangur hennar þar var framúrskarandi ; hún og eiginmaðurinn , Helgi Rúnar Pálsson , hlupu 49,3 kílómetra , 91 fór þá vegalengd og náði Anna næstbesta tíma kvenna og þeim níunda besta af öllum hópnum .
Hún lauk keppni á tæpum sex klukkustundum ( 5.54,10 ) .
Anna Berglind frétti ekki af Katalóníuhlaupinu fyrr en tveimur vikum áður en það fór fram , í september , en ákvað að slá til og eiginmaðurinn vildi ólmur fara með .
" Hann byrjaði aðeins í fyrrasumar , hljóp þá 10 km í Reykjavíkurmaraþoni en æfði meira í vetur og fór hálft maraþon í sumar .
Hann dróst inn í þetta með mér og finnst mjög gaman að hlaupa .
" Helgi náði 15. besta tíma allra sem fóru þessa vegalengd í Spánarhlaupinu og Anna segir yndislegt að hjónin deili þessu skemmtilega áhugamáli því þá hafi þau bæði skilning á verkefni hins .
" Við náum samt eiginlega aldrei að æfa saman .
Erum með þrjú börn og það hentar okkur ekki að æfa á sama tíma .
Ég hleyp með hópi þar sem eru Þorbergur Ingi , Rannveig Oddsdóttir og fleiri ; þaulvanir langhlauparar en Helgi æfir sig meira með því að hlaupa einn .
" Henni fannst gríðarlega gaman að taka þátt í ultra-hlaupinu , eins og það er kallað , á Spáni .
" Þetta var seinfært vegna þess að oft var bratt og upp á hæsta topp þurfti að príla og hífa sig upp í köðlum .
En þetta var það skemmtilegasta sem ég hef gert síðan ég byrjaði að æfa hlaup af alvöru og við hjónin eigum alveg örugglega eftir að endurtaka þennan leik , hvort sem er í Katalóníu eða annars staðar .
" Hæðarmunur á við tvær og hálfa Esju Hlaupið er utan vega í fjallahlaupinu í Katalóníu , um fjöll og firnindi , eins og nafnið gefur til kynna .
Keppt var í fjallgarðinum Serra de Montsant , sem er þjóðgarður .
Keppnin er töluverð þrekraun , enda vegalengdin sem akureyrsku hjónin hlupu töluvert meiri en maraþon .
Hæðarmunur frá byrjun og upp í hæsta punkt var 2.200 metrar .
" Hækkunin er eins að fara tvisvar upp á Súlur frá bílastæðinu , " segir Anna og vísar til staðhátta á Akureyri .
Á Reykjavíkurmáli má segja að hækkunin sé á við að fara tvær og hálfa ferð upp á Esjuna .
