Að gefa upplifun eða skemmtilega samverustund þarf ekki að vera svo galin jólagjöf .
Eitthvað sem hægt er að nota upp til agna , eins og matvæli eða kerti hittir líka í mark hjá mínÍmalistum .
Það er gott veganesti út í lífið fyrir börnin ef þau geta tileinkað sér nægjusemi og læra ekki að tengja jólin við óhóf og stress .
Um leið og tölur Rannsóknaseturs verslunarinnar sýna að jólaútgjöld landsmanna eru að aukast hratt , þá er vaxandi hópur fólks sem reynir að sneiða hjá neysluhyggjunni og þykir ekki endilega eftirsóknarvert að hafa heilt fjall af pökkum undir jólatrénu .
Magnea Arnardóttir er , ásamt Þórhildi Magnúsdóttur , í forsvari fyrir Facebook-hópinn Áhugafólk um mínímalískan lífsstíl .
Þar safnast saman fólk sem á það sameiginlegt að hafa uppgötvað kosti þess að fylla heimilið ekki af alls kyns óþarfa .
Mínímalistarnir vilja ekki vera allslausir eins og Díogenes í tunnunni , en hafa komið auga á að það getur verið gott að eiga eingöngu nytsamlega og þarfa hluti sem gera lífið betra .
Magnea segir að um jólin komi skynsemi mínímalísku nálgunarinnar greinilega í ljós .
" Bara um daginn birtist hugleiðing frá fullorðinni ömmu á vegg Facebook-hópsins þar sem hún harmaði það að eyða mörgum dögum í að finna gjafir handa barnabörnunum , vitandi sem er að gjöfunum verður sennilega öllum skipt .
Mikill tími er að fara í að kaupa og gera hluti sem fólk þyrfti í raun ekki að gera .
Getur ástandið orðið svo slæmt að margir hafa ekki tíma til að eiga notalegar stundir með ástvinum sínum í mesta skammdeginu , því allir eru á þeytingi að kaupa .
Jólin eiga að snúast um góðan mat í góðum félagsskap , en ekki að fá sem flesta og stærsta pakka .
" Börnin læri nægjusemi Það mætti leggjast í langa sálfræðilega greiningu á því hvernig á því stendur að á svo mörgum heimilum hafa jólin farið að snúast um neyslu .
Máski má rekja óhófið , ef má kalla það því nafni , til fyrstu jólaminninganna .
Flest eigum við æskuminningar um yndisleg jól þar sem enginn endir virtist á gjafaflóðinu og lífið var áhyggjulaus leikur .
Magnea segir rétt að huga að því að kenna börnunum nægjusemi á jólunum og ekki endilega besta veganestið út í lífið ef mestu hamingjuminningarnar eru tengdar því að eignast sem mest af alls kyns dóti .
" Í rauninni ætti að halda börnunum alveg frá öllu æðinu sem á sér stað í verslunarmiðstöðvunum á þessum tíma árs , og gæta þess að þau venjist því ekki að jólin snúist um streitukast yfir því að kaupa þetta , græja hitt og gera öll ósköpin svo að hátíðin geti gengið í garð .
" Börnin ættu vitaskuld að fá sínar gjafir en Magnea segir upplagt að ræða málin við börnin og kannski láta þau gera óskalista þar sem þau vanda valið .
" Óskalistinn má alveg vera langur , en kannski vilja börnin forgangsraða , og hafa þau gott af því að hugsa hvað þau langar mest í þó að þau langi helst að merkja við allan Toys ' R ' Us bæklinginn .
" Jólagjöfin getur líka kannski verið eitthvað annað en leikfang .
" Þannig fengu t.d. mín börn tómstundanámskeið að gjöf frá afa sínum og ömmu síðustu jól , og kom það í mjög góðar þarfir .
Fjölskyldan gæti jafnvel sammælst um að fækka jólagjöfunum en gera í staðinn eitthvað skemmtilegt saman , eins og fara í leikhús eða leggja í ferðasjóð heimilisins .
" Samverustundir verðmætari en enn einn pakkinn Hvað á svo að gefa fullorðnum mínímalistum ? Hvað á að setja í jólapakka þess sem hrýs hugur við því að fá meiri óþarfa á heimilið ? Magnea segir margar leiðir færar .
Sniðugast af öllu sé kannski að gefa upplifun og þurfi ekki að kosta mikið .
" Fallegt jólakort með heimboði í bröns , eða loforð um að hittast og spjalla yfir kaffi getur verið mjög skemmtileg gjöf .
Tíminn líður hratt og ég held að þegar við lítum til baka munum við flest óska þess að hafa eytt peningunum frekar í samveru en í jólapakka sem verða löngu gleymdir .
" Spyrja má mínímalistann hvort hann sé með óskalista , og svo segir Magnea líka fína lausn að gefa gjafakort .
" En ef þarf endilega að setja eitthvað áþreifanlegt í pakkann þá er gott ef það er eitthvað sem má nota upp til agna , eins og fallegt kerti eða eitthvað matarkyns , kannski smákökur eða bananabrauð að hætti heimilisins .
Flestum þykir líka vænt um að vita að góðgerðarfélag fékk styrk í þeirra nafni .
" Miðað við tölur Rannsóknaseturs verslunarinnar má reikna með að jólahaldið kosti dæmigerða fjögurra manna fjölskyldu nærri 180.000 kr. Er þá búið að telja með matarútgjöldin , jólagjafakaupin og allt hitt sem fylgir .
Þessi tala rímar við það áfall sem svo margir fá þegar greiðslukortareikningurinn berst í janúar .
Einn af kostum þess að halda mínímalísk jól er að með því má spara í jólaútgjöldunum , enda minna eytt í óþarfa .
Magnea kannast við að eyða minna í jólin nú þegar fjölskyldan hefur tileinkað sér mínímalismann .
" Jólin á heimilinu í fyrra kostuðu ekki mikið , en samt eigum við tvö börn og komum úr stórum fjölskyldum .
Og samt voru jólin æðisleg .
Ég man hvað ég fann sterklega fyrir því að jólin voru streitulausari og ánægjulegri en áður , og það þó ég hefði verið í fæðingarorlofi jólin þar á undan en aftur byrjuð að vinna af kappi um síðustu jól , " segir hún .
" Kannski er hluti af þessu að mínímalismanum fylgir að hugsa fram í tímann , vera jafnvel með lista og vita hvað maður vill og hvað vantar .
Jólin koma manni þá ekki í opna skjöldu , og engin þörf á að fríka út á Þorláksmessu .
Það er skrítið hvað jólin koma fólki oft á óvart , þó að þau virðist alltaf koma upp á sama tíma árs .
" Eyðum meira þessi jólin en síðustu Rannsóknasetur verslunarinnar birti á föstudag árlega spá um umfang jólaverslunarinnar á Íslandi .
Samkvæmt spámódeli rannsóknasetursins má búast við að jólaverslun aukist um 6,5% að raunvirði og 7% af nafnvirði .
Er það töluvert meiri aukning en á síðasta ári þegar setrið spáði 4,5% aukningu að nafnvirði .
Pálmar Þorsteinsson , hagfræðingur og einn höfunda skýrslunnar , bendir þó á að meta verði þessa mismunandi hækkun milli ára með tilliti til verðbólgu .
" Í spánni fyrir þessi jólin gerum við ráð fyrir 0,5% hækkun verðlags þessa tvo síðustu mánuði ársins en á sama tímabili í fyrra varð verðhjöðnun í vísitölu neysluverðs án húsnæðis , svo raunaukningin milli ára árið 2014 var því nær 4,9% .
" Eyðum meira almennt ? Þá segir Pálmar að þessi mikla aukning í jólaverslun sé ekki endilega öll komin til vegna þess að fólk muni eyða svo miklu meira í jólahaldið .
" Það er erfitt að segja til um hversu mikið af þessari hækkun er beinlínis vegna veglegra jólahalds , og hversu mikið af hækkuninni skýrist af því að fólk eyði meira almennt .
Þetta ár hafa margar stéttir gengið frá kjarasamningum og laun farið hækkandi , og má vænta þess að það auki neyslu fólks á öllum árstímum að hafa meira milli handanna .
" Fleiri breytur gætu skýrt aukna neyslu almennt , og tilgreinir Pálmar að í byrjun árs lækkaði efra þrep virðisaukaskatts úr 25,5% niður í 24% , en reyndar hafi neðra þrepið hækkað á sama tíma .
Um leið voru vörugjöld felld niður á ýmsum vöruflokkum , raftækjum þar á meðal .
" Má sjá áhrifin í því að á tólf mánaða tímabili sem endaði í október 2015 mældist sala á snjallsímum 30% meiri en á sama tímabili árið á undan .
Sala á húsgögnum hefur líka aukist töluvert en hins vegar virðist fata- og skóverslun hafa átt undir högg að sækja .
" Búist er við að jólaverslun muni aukast um 6,5% að raunvirði í nóvember og desember miðað við sama tímabil í fyrra .
Ekki er þó öll aukningin vegna aukinna jólaútgjalda heldur virðist fólk almennt farið að gera betur við sig alla mánuði ársins .
