Ég skal játa að ég verð alltaf hálfbanginn þegar farið er að tala um græna orku .
Þetta kann að hljóma undarlega frá þingmanni " græns framboðs " .
Þess vegna er líka skýringar þörf .
Ég er því fylgjandi að virkja orkulindir sem eru ekki mengandi og sem ekki eru eyðileggjandi fyrir umhverfið .
En iðulega er síðara skilyrðinu sleppt og aðeins horft til mengunar .
Samkvæmt þessari skilgreiningu er nánast öll innlend orkuframleiðsla græn .
Og grænastur af öllum væri virkjaður Gullfoss eða Dettifoss .
Goðafoss væri einnig álitlegur eða háhitasvæðið við Landmannalaugar .
Þarna mætti fá mikla " græna " orku .
Íslendingar sýna gjarnan útlendingum stoltir orkuverin sín .
Sjáið hve umhverfisvæn og græn við erum , þið getið lært af okkur ! Vandinn er sá að Gullfoss og Dettifoss eru ekki á hverju strái .
Ekki heldur Landmannalaugar .
Hvorki sem orkulindir né sem náttúruperlur .
Með vaxandi ferðamannastraum eru Íslendingar að átta sig á efnahagslegu mikilvægi náttúrudjásna og þar með óspilltrar náttúru , óbeislaðra náttúruafla .
Ég hlustaði á ágætt viðtal við forstjóra Landsvirkjunar í útvarpi í vikunni .
Hann var upprifinn yfir heimsókn Camerons , forsætisráðherra Breta , sem hafði lýst áhuga á sæstreng til að flytja raforku frá Íslandi til Bretlands .
Aldrei hafði það gerst , svo forstjórinn vissi , að forsætisráðherra stórþjóðar hefði sýnt tiltekinni vöru svona mikinn áhuga .
" Varan " var rafmagnið en kennitalan óljós .
Við vitum nefnilega ekki hvaðan ætlunin er að sækja " vöruna " .
Án efa í einhvern mjög grænan valkost .
Ég hefði áhyggjur héti ég Goðafoss .
Sæstrengur gæti nýtt betur umframorku innanlands , var okkur sagt .
Slík umframorka gæti numið 30% af heildarsölunni .
En 70% sem eftir stæðu ? Við þyrftum að virkja fyrir þeim , upplýsti forstjóri Landsvirkjunar .
Hann upplýsti jafnframt að nú hefðum við rammaáætlun .
Hún gerði kleift að taka ákvörðun um virkjanir á " faglegum " forsendum .
Hugsunin með rammaáætlun um raforkuframleiðslu er vissulega góð .
Það er bara einn hængur á .
Hann er sá að tilgangur framleiðslunnar er aldrei skilgreindur .
Guðfaðir rammaáætlunar , Hjörleifur Guttormsson , náttúrufræðingur og fyrrverandi þingmaður , hefur bent á takmörk þessa afkvæmis síns .
Segir það til lítils nýtt , láti menn undir höfuð leggjast að spyrja til hvers eigi að virkja og hversu mikið .
Og skal þá vikið aftur að verslunaráhuga Camerons , forsætisráðherrans breska .
Vilji hann kaupa " vöruna " á góðum prís , jafnvel í miklu magni , værum við þá til í að grípa til grænu kostanna sem við eigum svo mikið af ? Allt til að svara eftirspurn eftir vöru ? Ögmundur Jónasson ogmundur@althingi.is 