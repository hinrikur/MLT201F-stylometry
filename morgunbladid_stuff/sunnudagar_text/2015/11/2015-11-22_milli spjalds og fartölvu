Hefurðu heyrt um spjaldtölvuna sem var líka fullkomin fartölva ? Nei , ekki ég heldur , en tölvusmiðir keppast við að reyna að ná því grali .
Lenovo Miix 300 er ein tilraun til þess og virðingarverð sem slík ; spjaldtölva sem keyrir Windows , og þá öll forrit sem keyra má undir Windows , en er líka fartölvutilgáta .
Fyrir stuttu nefndi ég það hvernig Surfcace-tölvurnar frá Microsoft hefðu hrist upp í tölvuheiminum , því þar voru komnar fartölvur sem voru náskyldar spjaldtölvum .
Aðrir framleiðendur hafa fetað áþekka braut , spreytt sig á tölvum sem sameina kosti spjaldtölvunnar og fartölvunnar ; tölvur sem eru meðfærilegar og nettar með mikla rafhlöðuendingu og duga hvort heldur til þess að dunda sér með skemmtiefni eða ryðja frá sér verkefnum , en í því er lyklaborð lykilatriði .
Lenovo ber oft á góma á þessum stað enda eru hönnuðir þar á bæ með eindæmum hugmyndaríkir og djarfir , óhræddir við að gera tilraunir og setja á markað óvenjulegar tölvur og tilbrigði við tölvur .
Lenovo Miix-tölvurnar eru prýðilegt dæmi um það , en þær eru sniðnar í bilið á milli spjaldsins og fartölvunnar , tölvur sem hægt er að taka í sundur , skilja lyklaborðið frá skjánum ef svo má segja .
Það eru vissulega til fjölmargar útfærslur á þeirri hugmynd , en þá alla jafna hugsaðar þannig að hægt er að tengja viðkomandi spjöld við lyklaborð eða viðkomandi lyklaborð við spjöld .
Í Miix-línunni fylgir lyklaborðið , enda tengist það spjaldinu um raufar á hlið spjaldsins .
Fyrsta Miix-tölvan kom á markað snemmsumars 2013 , ný týpa þá um haustið og svo enn ný í september 2014 og svo enn ný í október það ár með 10 " skjá .
Nú er svo komin enn ný útgáfa af Miix , Ideapad Miix 300-10IBY , að þessu sinni með 8 " skjá .
Miix-vélarnar hafa allar keyrt Windows , fyrst 8 , svo 8.1 og nú Windows 10 , og notað Intel-örgjörva .
Það má því segja að notagildi þeirra hafi aukist jafnt og þétt í takt við þær endurbætur sem gerðar hafa verið á Windows síðustu árin .
Á Miix 300 er Windows 10 , eins og getið er , 32 bita Home-útgáfa .
Það er og lykilatriði í vélinni að mér finnst , því þó vissulega sé hægt að gera flest á tölvum sem keyra Android-stýrikerfið , er ekki hægt að gera allt það sem gera má í Windows-tölvu .
Windows 10 er reyndar ekki eins " spjaldtölvulegt " stýrikerfi og Windows 8 var , en mög fínt engu að síður og kemur sérdeilis vel út þegar maður er búinn tengja lyklaborðið sem fylgir við vélina .
Svo er óneitanlega þægilegt að hafa snertiskjá á vélinni , því oft er maður fljótari að nota fingurna en að nota músina .
Á móti kemur að í Windows á spjaldtölvu getur maður lent í einskonar öngstræti , setið nánast fastur í valmynd sem er eiginlega ekki hægt a sýsla með á snertiskjá , til þess eru puttarnir of stórir og skjárinn ekki nógu nákvæmur og þá er nauðsynlegt að hafa mús eða snertiflöt sem nota má til að stýra músarbendlinum .
Örgjörvinn í vélinni er ekki ýkja kraftmikill , en þó hæfilega öflugur til að keyra flest forrit , en þetta er eðlilega ekki vél fyrir flókna myndvinnslu eða keyrslu á þungum tölvuleikjum .
Helsti gallinn við vélina , ef galla skyldi kalla ( þetta er ekki fartölva ) er að lyklaborðið er fulllítið fyrir stórar hendur og tekur líka smá tíma að ná tökum á því , læra hvar hnappar eru staðsettir og sætta sig við það að sumir eru eiginlega of litlir .
Það er ekki vandamál fyrir stutt skrif , minnispunkta , styttri texta , tölvupóst eða ámóta , en vélin hentar ekki fyrir lengri skrif , nema ...
maður tengi einfaldlega lyklaborð við lyklaborðið ( það eru tvö USB-tengi á því ) sem svínvirkar , nema hvað .
Svo má náttúrlega tengja spjaldið við skjá með HDMI-snúru ( það er micro-HDMI tengi á því ) og þá er maður kominn með borðtölvu , kannski ekki ýkja öfluga , en dugar þó í ansi margt .
Rafhlaðan dugir fyrir allt að níu tíma vídeógláp að sögn framleiðanda , en það hefði verið heillaráð að hafa aðra slíka í lyklaborðinu og auka notagildi vélarinnar til muna .
Líka væri gott ef hlaða mætti tölvuna með í gegnum micrro-USB tengið , en maður verður að muna að hafa straumbreytinn með sér til að verða ekki straumlaus .
Skjárinn er mjög fínn , 10,1 " að stærð eins og getið er og upplausnin WXGA , 1280x800 .
Litir í honum er fínir líka .
Verðið á henni er býsna gott : Í netverslun Nýherja kostar hún 59.990 kr. Gagnaminni í vélinni er 64 GB , en það er líka hægt að bæta við með minniskorti , því á vélinni er rauf fyrir MicroSD-kort og hægt að auka gagnaminni allt upp í 128 GB ( 64 GB til viðbótar ) .
Vinnsluminni í henni er 2 GB .
Örgjörvinn er Intel Atom Z3735 , fjögurra kjarna 1,33 GHz sem keyra má upp í 1,83 GHz Grafíkin er líka frá Intel .
Árni Matthíasson 