Árni Magnússon handritasafnari var einn af okkar allra bestu mönnum fyrr og síðar , sannur bjarvættur íslenskra menningarverðmæta .
Eftir honum er þetta haft : " Svo gengur það til í heiminum , að sumir hjálpa erroribus á gáng , og aðrir leitast síðan við að útryðja aftur þeim sömu erroribus .
Hafa svo hverir tveggja nokkuð að iðja .
" Hæstiréttur ítrekar Vonandi sá Árni ekki , þótt snjall væri , veraldarvefinn fyrir sér , netið sem fiskar upp torfur ruglanda sem ofurefli liðs kemur þar á framfæri nótt sem ónýtan dag .
Atvinnuleysi jarðarkringlunnar myndi hverfa eins og dögg fyrir sólu ef reynt yrði að ráða þann mannskap sem dygði til að hreinsa " erroribus " út þaðan .
En lengi vel mátti ætla að kjörnir fulltrúar í þýðingarmestu ábyrgðarstofnunum forðuðust að láta standa sig að staðreyndarugli , hvað sem liði öllum ágreiningi um áhrif staðreyndanna , á deilur og umræðu .
Vera má að " fortíðarþrá " villi mönnum sýn þegar þeim sárnar fullyrðingaflaumurinn sem berst út úr Alþingishúsinu .
Verður vikið að því hér síðar .
Ýmsir , sem ættu að vita betur , láta stundum eins og tilskipanir frá ESB , sem hafi verið innleiddar á Íslandi með vísun í samninginn um EES ( Evrópska efnahagssvæðið ) hafi sjálfstætt gildi óháð íslenskum lögum og íslensk lög standi í skugga þeirra .
Hæstiréttur Íslands hefur í dómi sínum tekið á þeirri bábilju og ítrekaði þann úrskurð sinn í dómi sl. fimmtudag .
Í málinu , sem lá fyrir dómstólnum , hafði þrátt fyrir eldri dóm um prinsipið verið ákveðið að láta enn reyna á .
En Hæstiréttur segir : " Við mat á afleiðingum slíks ósamræmis er þess að gæta að tilskipunin hafði ekki lagagildi hér á landi .
Í 3. gr. laga nr. 2/1993 er mælt svo fyrir að skýra skuli lög og reglur , að svo miklu leyti sem við á , til samræmis við EES-samninginn og þær reglur sem á honum byggja .
Slík lögskýring tekur eðli máls samkvæmt til þess að orðum í íslenskum lögum verði , svo sem framast er unnt , gefin merking sem rúmast innan þeirra og næst kemst því að svara til sameiginlegra reglna sem gilda eiga á Evrópska efnahagssvæðinu .
Lögskýring samkvæmt 3. gr. laga nr. 2/1993 getur á hinn bóginn ekki leitt til þess að orðum íslenskra laga verði gefin önnur merking en leidd verður af hljóðan þeirra , sbr. meðal annars dóm Hæstaréttar 9. desember 2010 í máli nr. 79/2010 .
" Augljóst er að Hæstiréttur leggur lykkju á leið sína til að tala svo skýrt og greinilega um þetta atriði að hvert barn megi skilja , í þeirri von að málið verði útrætt í eitt skipti fyrir öll .
Sagan er þekkt Það er mikilvægt af mörgum ástæðum að Hæstirétur tali svo skýrt .
Ef niðurstaðan nú eða árið 2010 hefði orðið önnur væri augljóst að lagasetning um samninginn um Evrópska efnahagssvæðið á sínum tíma hefði gengið gegn Stjórnarskrá landsins .
Það er gömul saga og ný og algild , að þeir stjórnmálamenn , sem hafa á hverjum tíma hvað mest um það að segja að lög voru sett og um það hvernig þau voru gerð úr garði eiga þó ekki nokkurt tilkall til höfundarréttar að þeim lögum .
Sá réttur er , frá þeirri stundu sem lögin taka gildi , hjá Alþingi einu .
Þingið leysir þó ekki úr ágreiningi um túlkun þeirra .
Það gera dómstólar sé þeim gefið tilefni til .
Þrátt fyrir þessi sannindi má halda því til haga að þeir sem mest áhrif höfðu á það að samningar um EES fengu lögfestingu hefðu aldrei veitt því atbeina sinn ef því fylgdi að gengið væri gegn stjórnarskrá landsins .
Með sama hætti hefði þeim aldrei til hugar komið að viðsemjandinn , Evrópusambandið , ætti nokkra kröfu til þess að íslensku stjórnarskránni skyldi breytt síðar meir af því að þeir í Brussel vildu ganga enn lengra í reglusetningum en nokkru sinni var rætt við samningsgerðina .
Það er því annmarkalaus afstaða af Íslands hálfu , að tilskipanir sem minnsti vafi leikur á að samrýmist íslenskri stjórnarskrá taka ekki gildi hér .
Enn meiri upplausn Það er ekki ofsagt að staða Evrópusambandsins hefur verið í uppnámi síðastliðin ár .
Leiðtogar ESB-landanna eða eftir atvikum evrulandanna hafa hvað eftir annað verið boðaðir með örskömmum fyrirvara til neyðarfunda til að bjarga nú því sem bjargað yrði .
Það hefur vakið athygli og auðvitað nokkra undrun að sumir helstu forystumenn þessara ríkjahópa hafa iðulega í örvinglan sinni ruglað saman Evrópusambandinu , sem er ungt fyrirbæri , annars vegar og Evrópu sem slíkri , hins vegar .
Stundum virðist þetta vera gert í ógáti eða hugsunarleysi , en stundum augljóslega af ráðnum hug , eins og þegar baráttumenn fyrir áframhaldandi veru Breta í ESB vara við því í hræðsluáróðri sínum , hvaða ósköp muni gerast " hverfi Bretar úr Evrópu .
" Hljómar þetta næstum jafn ankannalega og gerði ef íslenskir áhugamenn um veru Íslands í Atlantshafsbandalaginu myndu vara Nató-andstæðinga hástöfum við því að reyna að koma Íslandi út úr Atlantshafinu .
Og reyna með því að koma skrekk í skjálfandi þjóð um það , að þar með yrðu fiskimiðin góðu á bak og burt .
Nefnifall , áfall , gengisfall , vatnsfall Þegar sameiginlega myntin hafði sannað að hún gengur ekki upp hrópuðu leiðtogar eins og Angela Merkel kanslari í örvinglun sinni : " Falli evran fellur Evrópa .
" Evran var þá liðlega 10 ára ! Nú er Schengen-samstarfið í enn meiri upplausn en evran og þá birtist Jean-Claude Juncker , forseti framkvæmdastjórnar ESB , skyndilega og hrópar : " Falli Schengen , þá fellur evran .
" Og þá er þessi setning óttans orðin svona : " Falli Schengen , fellur evran og þá fellur Evrópa .
" Þau hundruð þúsunda , sem horft hafa á eitt frægasta myndbandið á " YouTube , " þegar Juncker , forseti framkvæmdastjórnarinnar , tekur á móti leiðtogum ESB með einkar litríkum hætti , gætu þá haft setninguna í heild svona : " Falli Juncker , fellur Schengen , því næst fellur evran og þá loks fellur Evrópa .
" Og við það fellur íslenska einsmálsflokknum ketill í eld .
Og fyrst Schengen er nefnt til sögunnar víkur henni sjálfkrafa að erroribus-framleiðslunni í þingsalnum .
Því um sama leyti og hundruð þúsunda flækjast vegalaus á milli ríkja Evrópu eru þeir til í þeim snotra sal sem telja að " hið mikla eftirlitskerfi Schengen " sé ekki bara ómótstæðilegt heldur með öllu ómissandi .
Það var töluverður hópur fólks sem trúði á undramátt segularmbandsins hér um árið og virðist hann hafa tekið nýja trú þegar sú fyrri bilaði .
Ónot í garð stjórnarskrár framlengd Furðuhugmyndir ríkisstjórnar Jóhönnu Sigurðardóttur og hins ólögmæta Stjórnlagaráðs um breytingar á íslensku stjórnarskránni frá 17. júní 1944 gufuðu upp á síðari hluta kjörtímabilsins síðasta .
Einhverjar vangaveltur hafa verið uppi um það , hvers vegna það hafi gerst .
Líklegasta skýringin er sú að of margir hafi óvænt tekið upp á því að lesa þessar tillögur og ekki trúað eigin augum .
En þá varð skyndilega þröngt um skrattann í sauðarleggnum og til varð eins og upp úr þurru einhvers konar sáttargjörð í þinginu um að gera skyldi breytingu á gildandi stjórnarskrá með ákvæði sem stæði um stundarsakir .
Með því yrði gerð undanþága frá því ákvæði stjórnarskrárinnar að þegar eftir samþykkt tillögu um breytingu á stjórnarskrá skuli rjúfa þing og boða til kosninga .
Ekki er ljóst hvers vegna þessi breyting var gerð , því engin brýn nauðsyn er til þess að breyta stjórnarskránni og engin krafa um slíkt frá þjóðinni , enda þetta ekkert við hana rætt .
Ákvæðið sem samþykkt var er svohljóðandi : " Þrátt fyrir ákvæði 1. mgr. 79. gr. er heimilt , fram til 30. apríl 2017 , að breyta stjórnarskránni með eftirfarandi hætti : Samþykki Alþingi frumvarp til laga um breytingu á stjórnarskrá með minnst 2/3 hlutum greiddra atkvæða skal það borið undir atkvæði allra kosningarbærra manna í landinu til samþykktar eða synjunar .
Atkvæðagreiðslan skal fara fram í fyrsta lagi sex mánuðum og í síðasta lagi níu mánuðum eftir samþykkt frumvarpsins á Alþingi .
Til þess að frumvarpið teljist samþykkt þarf það að hafa hlotið meiri hluta gildra atkvæða í þjóðaratkvæðagreiðslunni , þó minnst atkvæði 40 af hundraði allra kosningarbærra manna , og skal það staðfest af forseta lýðveldisins og telst þá gild stjórnarskipunarlög .
Í heiti frumvarps til stjórnarskipunarlaga á þessum grundvelli skal koma fram tilvísun til ákvæðis þessa .
" Af hverju ? Sumir þeirra sem töldu sig þurfa að afsaka þessa tillögu bentu í vörn sinni á að þetta ákvæði myndi tryggja að verulegur áhugi þyrfti að vera til staðar með þjóðinni svo breytingar næðu fram .
Því ef illa yrði mætt til þjóðaratkvæðis myndu 50% atkvæðanna ekki duga til , heldur þyrfti verulega aukinn meirihluta .
Til dæmis mætti nefna , að svo slaklega var mætt til að taka þátt í eins konar fyrirspurnarþjóðaratkvæði um stjórnarskrá árið 2012 að engin fyrirspurnin hefði talist samþykkt samkvæmt " ákvæði um stundarsakir .
" Því kom mjög á óvart þegar orðrómur barst út um að hugmyndir væru nú reifaðar um að læða tillögum um breytingar á stjórnarskrá með kosningum um embætti forseta Íslands , einmitt til að draga úr gildi krafna um þátttöku .
Það er framganga af þessu tagi sem hefur ekki síst dregið úr trausti á stjórnmálamönnum á síðustu árum .
Forseti Íslands benti á augljósa annmarka á þessu fyrirkomulagi er hann flutti þingheimi stutt ávarp .
Viðbrögðin við þeim ábendingum voru æði sérstök , einkum þau sem komu frá þingmönnum .
Var því til að mynda haldið fram að forsetinn væri að fara gegn " þingræðisreglunni " með orðum sínum .
Þingræðisreglan er þekkt grunnregla flestra lýðræðisríkja og felur það í sér að ríkisstjórn getur ekki setið nema hún njóti stuðnings ( eða skjóls ) meirihluta löggjafarþingsins .
Orð forsetans snertu ekki við þeirri reglu .
Það er sérdeilis óþægilegt fyrir almenna kjósendur að verða vitni að því að þeir þingmenn sem eru helstu talsmenn þess að breyta verði íslensku stjórnarskránni skuli ekki hafa haft fyrir því að kynna sér inntak helstu reglna sem í stjórnarskána eru sóttar .
Það ætti þó ekki að vera ofverkið þeirra , því að einn af mörgum kostum Lýðveldisstjórnarskrárinnar sem staðfest var á Þingvöllum 17. júní 1944 er einmitt sá , hversu knöpp og greinargóð hún er .
