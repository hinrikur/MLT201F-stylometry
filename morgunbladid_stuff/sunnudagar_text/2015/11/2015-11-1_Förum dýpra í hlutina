Hvaðan spratt hugmyndin að þáttunum ? Unnsteinn : Ég fór upp á skrifstofu hjá Skarphéðni , dagskrástjóra RÚV , og ákvað að bögga hann með hugmynd að þáttum sem mig langaði að gera .
Hann bað mig í leiðinni um að senda sér einhvers konar prufuhandrit af þáttum fyrir ungt fólk .
Svo var Katrín fengin um borð og við fórum að spá hvað væri " ungt fólk " og ákváðum þá að markhópurinn okkar yrði fólk í kringum tvítugt .
Þá myndi yngra fólk , í menntaskólum vilja horfa og jafnvel í grunnskólunum líka og eldra fólk líka til þess að sjá hvað unga fólkið væri að bralla .
Nú fjallið þið um ýmis málefni sem höfða aðallega til ungs fólks , hvað hefur verið mest krefjandi umfjöllunarefnið ? Katrín : Mest krefjandi umfjöllunarefnið var þátturinn sem var síðastliðinn miðvikudag og næsti þáttur þar sem við tökum fyrir málefni sem tekur mikið á að hugsa um og melta .
Þetta eru viðkvæm málefni svo maður vill vanda umfjöllunina eins mikið og maður getur .
Hver er skemmtilegasti hlutinn af starfinu ? Unnsteinn : Mér finnst skemmtilegast að hitta margt nýtt fólki og í hvert sinn sem maður fer í tökur förum við í nýjar aðstæður sem ég hef gaman af .
Svo þegar maður er búinn að taka allt upp og sest niður við að klippa tekur við mjög skemmtileg vinna við að setja þættina saman og finna hvernig sagnarformið getur breyst eftir því hvernig maður raðar klippunum .
Hvernig hefur samvinnan gengið ? Katrín : Samvinnan hefur gengið mjög vel .
Okkur kemur öllum vel saman og hlutverkaskiptingin er jöfn og skýr , þetta verður eins og smurð vél .
Unnsteinn : Við vorum að bæta við hulduþáttastjórnanda sem er ekki í mynd en kemur að handritaskrifum og klippi og er jafnmikið fyrir aftan myndavélina og við Katrín .
Hún heitir Anna Gyða Sigurgísladóttir og er hún kærkomin viðbót í hópinn .
Hverju má búast við í annarri seríu af Hæpinu ? Unnsteinn : Fyrri hluti seríunnar er svolítið í stíl við fyrstu seríuna en við förum samt aðeins dýpra í hlutina , þetta er kannski aðeins meira tal og sumum finnst þetta kannski þurrari þættir .
Eftir áramót förum við svo í nýtt form sem við erum að þróa í þessum töluðum orðum .
Sitja fyrir svörum 