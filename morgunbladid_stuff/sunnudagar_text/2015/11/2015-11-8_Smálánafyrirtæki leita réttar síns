Útlit er fyrir að á næstu misserum fáist úr því skorið fyrir dómi hvort gjald sem smálánafyrirtæki hafa rukkað fyrir flýtimeðferð lána telst til lánskostnaðar eða ekki .
Smálán ehf. og Kredia ehf. hafa stefnt Neytendastofu vegna ákvörðunar stofnunarinnar sem staðfest var af áfrýjunarnefnd neytendamála um að flýtigjald teldist til lánskostnaðar og ætti því að vera með í útreikningi á heildarkostnaði smálána frá fyrirtækjunum .
Stefnurnar tvær , hvor frá sínu fyrirtæki , eru samhljóða og voru birtar Neytendastofu í júní síðastliðnum .
Ríkislögmaður fer með málið og hefur þegar skilað greinargerðum fyrir hönd stofnunarinnar .
Fyrirtaka verður í málinu þann 18. nóvember næstkomandi .
Verði málið tekið til aðalmeðferðar í kjölfarið má gera ráð fyrir að dómar falli í málunum tveimur , sem eru rekin saman , næsta vor .
Þetta mun vera í fyrsta sinn sem Neytendastofu er stefnt fyrir rétt vegna ákvarðana sinna eða úrskurða áfrýjunarnefndar neytendamála .
Lögmaður beggja stefnenda , Smálána ehf. og Kredia ehf. , er Haukur Örn Birgisson , hrl. hjá Íslensku lögfræðistofunni .
Aðalkrafan sem stefnendur leggja fram er að úrskurður áfrýjunarnefndar neytendamála nr. 13 frá 2014 sem kveðinn var upp í nóvember það ár verði felldur úr gildi í heild sinni , en hann lýtur að báðum fyrirtækjunum .
Til vara er gerð krafa um að stjórnvaldssektir , upp á 250 þúsund krónur fyrir hvort smálánafyrirtæki , verði felldar niður .
Til þrautavara er þess krafist að sektarfjárhæðin , upp á samanlagðar 500 þúsund krónur , verði lækkuð verulega .
Efast um að lög um neytendalán standist stjórnarskrá Í stefnum fyrirtækjanna , sem blaðamaður hefur undir höndum , er úrskurðinum mótmælt í heild sinni og einnig tilteknir ýmsir annmarkar á honum .
Til að mynda er bent á að á einhverjum stað í áliti Neytendastofu er rangt farið með nafn fyrirtækis , og telja stefnendur það meiriháttar annmarka á málinu .
En í stefnunum er fleiru mótmælt en úrskurði nefndarinnar því alvarlegar athugasemdir eru einnig gerðar við sjálf lögin um neytendalán frá 2013 , einkum 26. grein þeirra þar sem segir : Árleg hlutfallstala kostnaðar á neytendalánum má ekki nema meira en 50 hundraðshlutum að viðbættum stýrivöxtum .
Smálánafyrirtækjum er , líkt og öðrum fyrirtækjum sem veita lán , skylt að starfa eftir þessum lögum .
Mælikvarðinn sem nefndur er í 26.grein laganna , þ.e. árleg hlutfallstala kostnaðar , er notaður til að meta raunverulegan heildarkostnað lána .
ÁHK er prósentutala þar sem vextir og allur lántökukostnaður er mældur á ársgrundvelli og hugsaður þannig að neytendur geti notað hann til að bera saman hversu hagstæð lán eru .
Smálánafyrirtækin sem stefna Neytendastofu telja að þetta 50% hámark á ÁHK eigi ekki að gilda um smálánastarfsemi þar sem hún gangi út á að lána lágar fjárhæðir .
" Lánsfjárhæðirnar sem stefnandi veitir eru það lágar og til svo skamms tíma að tilgreint hámark árlegrar hlutfallstölu kostnaðar í 26. gr. laganna dugar vart til svo starfsemin standi undir sér .
" Með öðrum orðum telja fyrirtækin tvö að hámark ÁHK þurfi að vera hærra en 50% svo smálánastarfsemi borgi sig .
Neytendastofa telur hins vegar að fyrirtækin rukki nú þegar lánskostnað sem nemur margfalt hærri ÁHK en lögin segja til um .
Árleg hlutfallstala kostnaðar reiknuð 3.214% Málið , sem nú er á leið fyrir dómstóla , má rekja um tvö ár aftur í tímann .
Neytendastofa óskaði fyrst eftir því með bréfi þann 19. nóvember 2013 að Smálán og Kredia gerðu grein fyrir því hvers vegna gjald vegna flýtiafgreiðslu lána væri ekki tekið með þegar árleg hlutfallstala kostnaðar ( ÁHK ) er reiknuð út .
Fyrirtækin voru þá jafnan að lána um 20 þúsund krónur í einu og gjald vegna flýtiafgreiðslu var á þessum tíma 5.990 krónur ofan á hvert lán .
Það gefur því augaleið að það munar miklu fyrir lántaka hvort þessi kostnaður er reiknaður með í heildarlántökukostnað eða undanskilinn honum .
Í svari Smálána og Kredia þann 6. desember 2013 mótmæla fyrirtækin því að taka flýtigjaldið með í útreikning á heildarkostnaði við lántökuna , á þeirri forsendu að þjónustan – þ.e. flýtiafgreiðsla lána – sé valkvæð .
Lántaki þurfi ekki að velja flýtiafgreiðslu til að fá lán .
Neytendastofa féllst ekki á rök fyrirtækjanna og reiknaði út að í raun væri árleg hlutfallstala kostnaðar 3.214% með flýtigjaldinu .
Það væri hinn raunverulegi kostnaður við smálánin en ekki hin auglýsti kostnaður , sem var þá við 50% mörkin .
Ákvörðun Neytendastofu í málinu var því sú að Smálán og Kredia hefðu brotið gegn lögum um neytendalán .
Stjórnvaldssekt að upphæð 250 þúsund krónur var lögð á hvort fyrirtæki .
Í stefnunum kemur fram að fyrirtækin hafi þegar greitt sektirnar þrátt fyrir að efast um lögmæti þeirra .
Sama athugasemd gerð við útreikninga Neytendalána ehf. Sams konar athugasemd var gerð í bréfi til Neytendalána ehf. , rekstraraðila smálánafyrirtækjanna Hraðpeninga ehf. , Múla ehf. og 1909 ehf. með bréfi frá Neytendastofu 26. febrúar 2014 .
Spurt var hvers vegna fyrirtækin reiknuðu ekki kostnað vegna flýtimeðferðar lánshæfismats inn í kostnað lánsins , þ.e. ÁHK .
Svar Neytendalána var raunar í svipuðum stíl og hjá Smálánum og Kredia .
Neytendur hefðu val um hvort þeir tækju flýtileiðina eða ekki og hún væri þar að auki keypt af fyrirtæki sem væri " með öllu ótengt Neytendalánum , " en þar er átt við fyrirtækið Credit Check í Svíþjóð sem hefur milligöngu um innheimtu flýtigjalds hjá smálánafyrirtækjum Neytendalána .
Neytendastofa féllst ekki heldur á þessi rök og taldi að fyrirtæki Neytendalána ehf. væru í raun að leggja kostnað á lán sín sem nemur 2.036,6% árlegrar hlutfallstölu kostnaðar , en flýtigjaldið hjá þeim nam þá 5.400 krónum .
Ákvörðunin var því sú sama fyrir Neytendalán og hinn smálánaklasann , Smálán og Kredia .
Stjórnvaldssekt að upphæð 250 þúsund fyrir hvert fyrirtækjanna þriggja sem veita smálán undir hatti Neytendalána .
Báðar þessar ákvarðanir Neytendastofu voru birtar 2. júní 2014 .
Ólík viðbrögð smálánaklasanna tveggja Báðir smálánaklasarnir nýttu rétt sinn til að senda kæru vegna þessara ákvarðana til áfrýjunarnefndar neytendamála sem , eins og fram hefur komið , staðfesti í báðum tilvikum ákvörðun Neytendastofu .
Það er sá úrskurður áfrýjunarnefndarinnar , frá 21. nóvember 2014 , sem dómsmál Smálána og Kredia snýr að .
Viðbrögð smálánaklasanna við úrskurði áfrýjunarnefndarinnar og ákvörðun um stjórnvaldssektir voru þó ólík .
Smálán og Kredia gáfu strax út yfirlýsingu um að þau myndu höfða mál – sem þau hafa nú gert .
Hin fyrirtækin undir hatti Neytendalána sögðu í svari við spurningum blaðamanns í tölvupósti fyrr á árinu að þau myndu hlíta úrskurðinum og breyta háttum sínum í samræmi við kröfur Neytendastofu .
Það er svo Neytendastofu að hafa eftirlit með því hvort viðskiptahættir og / eða skilmálar breytast .
Ekki er reyndar að sjá að neitt hafi breyst , annað en það að nú þurfa lántakendur hjá Neytendalánafyrirtækjunum Hraðpeningum , 1909 og Múla að greiða enn hærra verð fyrir það sem nú er kallað " hraðvirkt lánshæfismat " en heitir ekki lengur flýtigjald eða flýtimeðferð .
Hættu að rukka flýtigjald og rukka nú fyrir rafbækur Í kjölfar athugasemda Neytendastofu og úrskurðar áfrýjunarnefndar hefur sú breyting verið gerð hjá hinum , þ.e. Smálánum og Kredia , að ekkert er lengur til sem heitir flýtiafgreiðsla lána .
Þess í stað er komin rafbókasala sem miðað við upplýsingar á vefsíðum Kredia og Smálána virðist vera forsenda lántöku .
Lántaki þarf fyrst að kaupa rafbók áður en hann getur tekið lán .
Þegar blaðamaður kannaði málið í júní fyrr á þessu ári vildi svo til að upphæð tveggja rafbóka , sem voru forsenda lántöku á þeim tíma , var einmitt nákvæmlega sú sama og upphæð flýtigjaldsins hafði verið áður .
Flýtiafgreiðsla hafi ekki verið vegna lánshæfismats Eitt af því sem deilt verður um fyrir dómi er hvort gjaldið sem Smálán og Kredia innheimtu fyrir flýtiafgreiðslu hafi tengst lánshæfismati .
Í stefnum Kredia og Smálána er fullyrt að flýtigjaldið hafi ekkert með lánshæfismat að gera .
Stefnandi hafi " aldrei tekið gjald í neinu formi fyrir framkvæmd lánshæfismats " .
Flýtiafgreiðslugjald hafi verið valkvæð þjónusta um að flýta afgreiðslu láns .
Þetta rímar þó ekki við það sem kom fram í skilmálum Kredia sem sjá mátti á vef fyrirtækisins um það leyti sem Neytendastofa hóf athugun á málinu .
Í skilmálum sem birtir voru á vef Kredia í október 2013 kom þetta fram : " Með því að velja flýtiþjónustu lánveitanda óskar viðskiptavinur eftir forgangsafgreiðslu við mat á lánshæfi og afgreiðslu lánsins að öðru leyti .
" Þessum skilmálum var í kjölfarið breytt á árinu 2014 og klausan var umorðuð : " Með því að velja flýtiþjónustu lánveitanda óskar viðskiptavinur eftir forgangsafgreiðslu við afhendingu lánsins .
" Og síðan var þeim breytt að nýju fyrr á þessu ári þegar rafbókasala var tengd við lánaafgreiðslu hjá Kredia og Smálánum .
En sú breyting er til sérstakrar skoðunar hjá Neytendastofu .
En svo vikið sé að nýju að einu dómsmálunum , enn sem komið er , sem snúa að starfsemi smálánafyrirtækja þá vekur athygli að í stefnunum er vitnað í orð tveggja fyrrverandi ráðherra .
Vísað er í orð Árna Páls Árnasonar sem hann lét falla meðan hann var félagsmálaráðherra og Steingríms J. Sigfússonar þegar hann var efnahags- og viðskiptaráðherra .
Í báðum tilvikum gagnrýna þeir starfsemi smálánafyrirtækja .
Í stefnum Smálána og Kredia er leitt að því líkum að ummæli ráðherranna bendi til þess að 26. grein laga um neytendalán hafi ekki stjórnskipulegt gildi þar sem ákvæðið gangi " mun lengra en nauðsynlegt er auk þess sem tilgangurinn virðist vera sá að koma smálánafyrirtækjum , einum lánafyrirtækja , fyrir kattarnef .
" Telja stefnendur að með lagasetningunni sé brotið gegn réttindum Kredia og Smálána samkvæmt ákvæðum stjórnarskrárinnar " um jafnræði , atvinnufrelsi og friðhelgi eignarréttar , " eins og það er orðað í stefnum fyrirtækjanna .
Markmið laganna hafi leynt og ljóst verið að rekstur smálánafyrirtækja hætti að standa undir sér .
Þar með gætti löggjafinn ekki að því að lögin væru nægilega almenn .
Engar dagsektir ennþá Í framhaldi af þeim úrskurði áfrýjunarnefndar sem stefnurnar snúast um ákvað Neytendastofa að leggja dagsektir á Kredia og Smálán vegna þeirrar yfirlýsingar þeirra að ekki stæði til að fara að úrskurðinum og breyta háttum sínum .
Engar dagsektir voru lagðar á fyrirtæki Neytendalána .
Smálán og Kredia hafa þó ekki þurft að greiða neinar dagsektir enn , enda nýttu fyrirtækin sér kæruleið að nýju og skutu dagsektamálinu til áfrýjunarnefndar neytendamála .
Ef ákvörðun Neytendastofu um dagsektir er skotið til áfrýjunarnefndar neytendamála falla dagsektir ekki á fyrr en niðurstaða hennar liggur fyrir – og hún liggur ekki fyrir enn .
Í 85% tilvika sætta aðilar sig við ákvarðanir Neytendastofu Eftirlit með því að farið sé eftir lögum um neytendalán er hjá Neytendastofu en að öðru leyti er ekki sérstakt eftirlit með starfsemi smálánafyrirtækja .
Þau teljast ekki vera fjármálafyrirtæki þannig að þau falla ekki undir Fjármálaeftirlitið .
Með lögum nr. 33/2013 um neytendalán var tilskipun Evrópusambandsins 2008/48/EB innleidd .
Neytendastofa hefur eftirlit með því að lögunum sé framfylgt .
" Almennt séð tel ég að þetta kerfi sé mjög skilvirkt sem við höfum í eftirliti með viðskiptaháttum með þeim úrræðum sem Neytendastofa hefur til að skera úr ágreiningi , " segir Tryggvi Axelsson , forstjóri Neytendastofu .
Hann segist ekki geta tjáð sig sérstaklega um einstök mál sem séu til meðferðar hjá stofnuninni eða fyrir dómstólum , eins og er í þessu tilviki , en segir það sjaldgæft að aðilar uni ekki við niðurstöðu Neytendastofu eða úrskurði áfrýjunarnefndar neytendamála .
Hann bendir þó á að það sé stjórnarskrárvarinn réttur allra að leita réttar síns fyrir dómstólum .
" Í 85% tilvika sætta aðilar sig við ákvarðanir Neytendastofu án þess að þeim sé áfrýjað til áfrýjunarnefndar .
Í þeim tilvikum þar sem áfrýjað er er langalgengast að niðurstöður Neytendastofu séu staðfestar .
Mjög sjaldgæft er að málum sé vísað aftur til Neytendastofu frá áfrýjunarnefnd vegna formgalla , " segir Tryggi .
Í máli Kredia og Smálána sem nú er fyrir dómstólum var í raun búið að staðfesta á tveimur stjórnsýslustigum að þau teljist hafa brotið lög um neytendalán .
Það kemur fram í áliti Neytendastofu og er staðfest með úrskurði áfrýjunarnefndar neytendamála .
Á þessum tveimur stjórnsýslustigum var talið að sá háttur að sleppa flýtigjaldi úr útreikningi árlegrar hlutfallstölu kostnaðar bryti gegn lögum um neytendalán .
Með því að nýta rétt sinn til að senda málið til dómstóla verður þó enn bið á því að lántakendur sem hafa greitt flýtigjald hjá þessum fyrirtækjum fái endanlega úr því skorið hvort kostnaður við lántökur þeirra teljist hafa verið 50% árlegrar hlutfallstölu kostnaðar eða 3.214% .
Líklega gæti einhver haldið því fram að það muni um minna .
Hraðafhending okurlána hættuleg í eðli sínu Í stefnum Kredia og Smálána er vísað í orð Árna Páls Árnasonar , formanns Samfylkingarinnar , frá því í fréttum Ríkisútvarpsins hinn 8. febrúar 2010 þar sem hann sagði : " Þetta er starfsemi sem á ekki að líðast , hefur ekkert samfélagslegt gildi og ég held að það skipti okkur miklu máli að finna leiðir til að stöðva þennan ófögnuð eins fljótt og við getum .
" Í stefnunum eru þessi orð reyndar höfð eftir " þáverandi efnahags- og viðskiptaráðherra " en hið rétta er að Árni Páll var á þessum tíma félagsmálaráðherra .
Stefnendur telja að ákvæði stjórnarskrár um jafnræði , atvinnufrelsi og friðhelgi einkaréttar hafi verið brotin með setningu laga um neytendalán og vísar í orð Árna Páls um smálánastarfsemi , að ´ því er virðist því til stuðnings .
Telur stefnandi orð hans benda til þess að lögunum hafi sérstaklega verið beint gegn smálánafyrirtækjum en séu ekki almenn .
Ekki hefðbundin fjármálastarfsemi Í samtali við blaðamann segist Árni Páll þvert á móti telja ákveðin tregða hafi ríkt um það að taka sérstaklega á smálánafyrirtækjum og þeirra starfsemi .
" Kerfið hefur verið tregt við að taka sérstaklega á þessum fyrirtækjum einmitt vegna þess að menn hafa horft til atvinnufrelsisákvæða stjórnarskrár .
Ég held hins vegar að það hafi alla tíð verið sterk rök fyrir því að setja sérstakar reglur um þessa starfsemi því þetta er ekki hefðbundin fjármálastarfsemi .
Bæði okurlánaeðli hennar og það með hvaða hætti hún beinist sérstaklega að þeim sem eru veikir fyrir .
Grundvallarhugmyndin um að þetta stangist á við atvinnufrelsi með einhverjum hætti felur það þá í sér að þetta sé almenn atvinnustarfsemi sem hafi samfélagsleg verðmæti í för með sér .
En alveg eins og við setjum sérstakar reglur um verslun með tóbak , áfengi og aðrar vörur sem hafa hættulega eiginleika þá er ekkert óeðlilegt við það að samfélagið setji sérstakar reglur um sölu á okurlánum .
Þessi tafarlausa hraðafhending á okurlánum án bakgrunnsúttektar á skuldurum sem smálánafyrirtækin stunda er bara sala á vöru sem er hættuleg í eðli sínu .
Mér finnst full ástæða til þess að halda áfram að finna leiðir til að takmarka slíka hættulega starfsemi , rétt eins og aðra hættulega starfsemi í atvinnurekstri , " segir Árni Páll Árnason .
Til skammar hversu hægt gengur Vitnað er í orð sem höfð voru eftir Steingrími J. Sigfússyni , þá efnahags- og viðskiptaráðherra , í Fréttablaðinu 7. maí 2012 í stefnum smálánafyrirtækjanna .
Þar sagði hann : " Ég held að það sé vænlegast að taka á þessu þannig að fella þetta undir lög um neytendalán .
Svo getur maður velt því fyrir sér hversu ábatasamt það verður þá .
" Í stefnum fyrirtækjanna er ýjað að því að þessi orð bendi til þess að löggjöfin sé ekki almenn heldur beint gegn fyrirtækjunum og sett í þeim tilgangi að koma þeim fyrir kattarnef .
Telja stefnendur að þetta stangist á við atvinnufrelsisákvæði stjórnarskrár .
Í samtali segist Steingrímur hafa vonað að þau úrræði sem Neytendastofa hefur dygðu til að koma böndum á starfsemina .
" Það er til skammar hvað hefur gengið hægt að taka á þessari starfsemi , " segir Steingrímur J. Sigfússon sem er á fjöllum við veiðar þegar blaðamaður nær tali af honum .
" Þeir hafa beitt endalausum klækjabrögðum til að komast upp með að fara ekki að lögum og halda áfram að okra .
Það er í einu orði sagt hneykslanlegt , " segir Steingrímur J. Sigfússon Eignarhald Kredia og Smálána Fyrirtækið DCG ehf. , sem er í eigu Leifs Alexanders Haraldssonar , er skráður eigandi að öllu hlutafé Smálána ehf. samkvæmt upplýsingum úr hlutafélagaskrá þar sem vísað er í síðasta útgefna ársreikning Smálána ehf. sem er fyrir rekstrarárið 2013 .
Í stjórn DCG ehf. sitja Leifur og Haraldur Leifsson .
Kredia er nú skráð að fullu í eigu Mario Megela samkvæmt hlutafélagaskrá .
Í fjölmiðlum hefur komið fram að Megela eigi bæði fyrirtæki en samkvæmt hlutafélagaskrá eru Smálán enn í eigu DCG ehf. Megela er þó skráður framkvæmdastjóri og prókúruhafi bæði Kredia og Smálána .
