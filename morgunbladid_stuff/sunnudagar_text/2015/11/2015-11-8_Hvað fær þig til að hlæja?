" Dagur án hláturs er dagur sem fór til spillis " eru orð Charlie Chaplins .
Þær konur og þeir menn sem segja frá því hvað hlægir þau á næstu blaðsíðum eru flest sammála því .
Og segja hláturinn geta leyst úr nær öllu .
Þar að auki er hlátur læknisfræðilega samþykktur þar sem hann meðal annars er hjartastyrkjandi , losar um streitu og styrkir ónæmiskerfið .
Júlía Margrét Alexandersdóttir julia@mbl.is " Dagur án hláturs er dagur sem fór til spillis " eru orð Charlie Chaplins .
Þær konur og þeir menn sem segja frá því hvað hlægir þau á næstu blaðsíðum eru flest sammála því .
Og segja hláturinn geta leyst úr nær öllu .
Þar að auki er hlátur læknisfræðilega samþykktur þar sem hann meðal annars er hjartastyrkjandi , losar um streitu og styrkir ónæmiskerfið .
Júlía Margrét Alexandersdóttir julia@mbl.is Samkvæmt erlendum læknisfræðilegum rannsóknum getur hlátur ...
...
jafnast á við gott mataræði og líkamsrækt í því að halda góðri heilsu almennt .
...
styrkt ónæmiskerfið ...
unnið á streitu þar sem hlátur minnkar losun stresshormóna út í líkamann .
Einnig framleiðir hlátur efni eins og dópamín sem hefur róandi áhrif og minnkar kvíða .
...
lengt lífið þar sem hann hefur góð áhrif á hjartað og æðar en hann örvar blóðflæðið í líkamanum .
...
bætt minnið .
...
unnið gegn öndunarfærasjúkdómum þar sem framleiðsla á tilteknu mótefni við sjúkdómunum eykst þegar maður hlær .
Kettir truflaðir við veiðar " Mér finnst mjög fyndið þegar einhverjum bregður og sérstaklega finnst mér fyndið að bregða köttum ; köttum sem eru þá kannski utan við sig ; starandi á fugla sem þeir ætla að myrða , " segir tónlistarmaðurinn Gunnar Lárus Hjálmarsson , betur þekktur sem Doktor Gunni .
" Svo finnst mér alltaf mjög fyndið þegar það lítur út fyrir að einhver sé að runka sér .
Það er að segja svona grín með einhverjum köllum sem gera þessar hreyfingar en svo kemur í ljós að þær ganga út á eitthvað allt annað .
Konan mín hefur mjög smitandi hlátur og þegar hún er byrjuð verður ekki aftur snúið .
En annars finnst mér lífið mjög fyndið og ég held að það sé hægt að komast yfir alla erfiðleika með því að hlæja að þeim .
Mesta hláturskast lífs míns fékk ég í Regnboganum fyrir nokkrum áratugum .
Í salnum var kona sem hló að öllu , með fáránlega fyndinn hlátur og brátt var allt liðið í salnum farið að veltast um .
Svipað hláturskast fékk ég á fyrstu Home Alone myndinni , fór á hana eitthvað sérstaklega léttur í lund og ég lak úr sætinu af hlátri .
Home Alone 2 og 3 voru því miður ekkert fyndnar , enda þarf snilligáfu til að búa til gott grín .
Svo er ferlega pirrandi þegar lið sem er ekki fyndið heldur að það sé fyndið .
Ég er í starfi núna þar sem er hlegið allan daginn , sem dómari í Ísland got Talent , og þetta er einn skemmtilegasti hópur sem ég hef nokkru sinni unnið með .
" Pissaði á sig af hlátri og þurfti að skilja barnið eftir " Hvað mér finnst fyndið fer svolítið eftir því hvernig ég er stemmd .
Ef það er pínlegt þá get ég ekki hlegið ! Ég get ekki horft á Klovn en finnst ekkert fyndnara en atriðið úr Stelpunum þar sem þær eru að máta pils við píkuna , " segir Guðrún Ögmundsdóttir , tengiliður vistheimila hjá innanríkisráðuneytinu .
" Ég á það til að fá þannig hlátursköst að ég verð mér til skammar ; svona strætóhlátursköst þar sem ég missi andann .
Ég reyni að hlæja sem mest og hafa húmor fyrir sjálfri mér og ég hlæ alltaf mikið ef ég dett , einu sinni kom ég út úr strætó á miðjum Laugaveginum , rann til og hélt áfram að renna niður hálfa götuna , þá gat ég ekki hætt að hlæja .
En þessi hlátursköst hafa komið mér í vandræði .
Ég hef hlegið í jarðarför og brúðkaupi og ef einhver ætlar að koma mér til bjargar ; já þá fyrst versnar það .
" Heiftarlegasta hláturskastið fékk Guðrún í speglasalnum í Tívolíinu í Kaupmannahöfn .
" Ég var þar með barnið mitt og hóp af fólki .
Ég fæ svona mikið hláturskast að ég pissa í mig ; í hvítu buxurnar mínar .
Ég varð að skilja barnið eftir hjá fólkinu , og fá lánaða jakka hjá öllum til að skýla mér og taka leigubíl upp á hótel og skipta .
Fólk á að reyna að hlæja sem mest ; það er spennulosun og lengir lífið .
" Á erfitt með að vera alvarlegur " Allt sem er absúrd finnst mér ofboðslega fyndið ; búa til einhverjar senur sem myndu aldrei gerast í hversdagsleikanum ; helst eitthvað sem er í andstöðu við ríkjandi gildi ; óviðeigandi , " segir Guðfinnur Sigurvinsson , upplýsingafulltrúi Umhverfisstofnunar .
" Mér finnst svolítið gaman að hrekkja en aldrei með því að gera lítið úr fólki , það verður að vera græskulaust , það má ekki vera á kostnað þeirra sem geta ekki varið sig .
Ég hef stundum hugsað að kannski ætti ég að minnka hjá mér fíflaganginn en ég held að það sé bara of ríkjandi í mínu fari að fíflast .
Ég á til dæmis erfitt með að sitja mjög alvarlega fundi án þess að missa eitthvað út úr mér sem er ekki í samræmi við aðstæður .
Ég sá samstarfskonu mína um daginn inni í fundarherbergi með yfirstjórninni , á alvarlegum fundi með Excel-skjölum og tilheyrandi .
Ég opnaði dyrnar , allir hættu að tala og litu upp , og ég sagði : " Elín , geturðu nokkuð farið fyrir mig og keypt eina litla kók og lakkrís .
" Svona finnst mér ógurlega gaman .
Á fundum þar sem allir eru stilltir og það kemur að mínu efni ; þar sem glærurnar mínar eru sýndar eða slíkt , hrópa ég gjarnan eitthvað eins og " Vúhú ! " og geri fundinn aðeins minna prúðan .
" Sem fyrrverandi fjölmiðlamaður segist Guðfinnur oft hafa næstum sprungið af hlátri í útsendingu .
" Ég var í afleysingum sem næturfréttamaður á RÚV og þegar maður er vakandi á nóttunni kemur oft smá galsi í mann .
Ég var að spjalla við vin minn í tölvunni áður en kom að fréttum klukkan 2 og ræddi við hann að flippa örlítið , án þess að nokkur myndi fatta , þegar ég myndi kynna veðurfréttirnar inn .
Þegar ég segði : " Og þá er komið að veðurfréttum frá Veðurstofu Íslands ætlaði ég að syngja ; " fráááá " .
Þegar ég byrjaði að lesa fréttirnar var ég svo mikið að hugsa um það sem ég ætlaði að gera í lokin að ég fór að hlæja og gat ekki hætt ; hristist allur og hló og hló allan fréttatímann , en þar sem ég var að reyna að kæfa hláturinn hljómaði þetta eins og ég væri hágrátandi .
Ég þurfti ótal sinnum að ýta á hinn svokallaða " hósttakka " , til að kæfa hljóðin svo að fréttirnar fóru svona hálfar og hálfar í loftið .
" Hugmyndir fæðast í hlátrinum " Það sem kemur mér til að hlæja eru góðar sögur með góðum vinum .
Maðurinn minn ; Lárus Páll Jónsson , segir frábærar sögur af því sem hendir mann í dagsdaglega lífinu .
Það er alveg sama hversu oft ég heyri sumar , ég hlæ alltaf jafnmikið , " segir Jónína Jónsdóttir myndlistarmaður , betur þekkt sem Jóní úr Gjörningaklúbbnum .
" Myndlistarmenn vinna gjarnan einir en ég er svo heppin að hafa unnið með stelpunum í Gjörningaklúbbnum í 20 ár og við hlæjum ofboðslega mikið í vinnunni .
Það er mjög gott að fá hugmyndir í hlátri og það er ótrúlegt hvað grín getur gert góða hluti fyrir alvarleikann .
" Jóní segir að með eftirminnilegri hlátursköstum hafi hún fengið uppi á Kínamúrnum , í brúðkaupsferð með eiginmanni sínum .
" Um leið og við hefjum gönguna á Múrnum byrjaði mikið áreiti .
Kínverjarnir vildu ólmir taka myndir af eiginmanninum , voru endalaust að biðja hann að stoppa og við skildum ekkert hvað var í gangi .
Þetta var svo mikið að um tíma sáum við ekki handa okkar skil fyrir flassljósum .
Við erum orðin ótrúlega þreytt á þessu , auðvitað ekkert rómantískt , og á einhverjum tímapunkti vorum við farin að þurfa að stugga við fólki .
Þegar einn Kínverjinn kom og togaði fast í Lárus Pál hrinti hann honum frá sér og sagði honum að láta sig í friði .
Ég sá þá að strákurinn var greinilega eitthvað fatlaður og við fengum svo mikið samviskubit að auðvitað fékk hann að taka mynd .
Strákurinn var við það að bresta í grát , hann var svo glaður yfir því að – að því er við loksins fengum að heyra – að fá mynd af sér með Tom Cruise ! Þessi ferð okkar var því öll búin að snúast um það að Lárus átti að vera kvikmyndastjarna .
Reyndar hef ég aldrei skilið af hverju ég var ekki beðin um að sitja fyrir líka því ég er auðvitað alveg eins og Nicole Kidman .
" Verið að skræla kindurnar " Það sem fær mig til að hlæja er svo margt .
Ég hlæ til dæmis mikið að litlum börnum .
Þau eru svo fyndin í tilsvörum og einlæg og ég safna sögum af þeim , " segir Edda Björgvinsdóttir leikkona .
" Einn lítill drengur í fjölskyldunni horfði til dæmis á þegar verið var að rýja kindur og hallaði sér að mömmu sinni og spurði af hverju verið væri að skræla kindurnar ! Hann var líka mjög rogginn yfir að vita hvar forsetinn byggi .
" Hann býr á Bensínstöðum ! " Ég er sérlega seinheppin og er alltaf að lenda í pínlegum uppákomum .
Mesta hláturskast sem ég hef fengið á ævi minni var í kirkju .
Þetta var messa þar sem kirkjugestir voru með logandi kerti og litla frænka mín kveikti óvart í hárinu á konunni sem sat á bekknum fyrir framan okkur ! Hún var með risastóra túberaða heysátu á höfðinu sem fuðraði upp á einu andartaki ! Sem betur fer meiddi hún sig ekki , þá hefði þetta orðið öllu erfiðari minning ! " Kallar frændann fjanda " Ég er alltaf veik fyrir aulahúmor .
Þegar ég fór í mína fyrstu innkaupaferð í Kjötborg , líklega um 1988 , spurði ég Gunnar kaupmann hvort hann ætti nýjungina BIOmjólk .
" Nei , " svaraði hann að bragði , " en ég á vídeómjólk .
" Ég hef verið aðdáandi hans síðan .
Og svartur húmor , meðan hann meiðir ekki aðra , höfðar líka mikið til mín .
Pabbi heitinn var eitt sinn fluttur stórslasaður á sjúkrahús eftir bílslys .
Þá komst enginn undir læknishendur nema segja nafn sitt , kennitölu og slíkt .
Þegar kom að : " Ertu giftur ? " svaraði hann : " Ha , nei , ég slasaðist svona í umferðarslysi , " segir Guðríður Haraldsdóttir , aðstoðarritstjóri Vikunnar , gjarnan kölluð Kaffi-Gurrý .
" Með því fyndnara sem ég hef lent í er þegar vini mínum og frænda , Halldóri Högurði , ég kalla hann Halldór fjanda , ofbauð hversu sjaldan ég fer til útlanda og í ágúst í fyrra laumaðist hann til að biðja tilvonandi gesti mína í 56 ára afmælisveisluna um að gefa mér engar gjafir , heldur leggja andvirðið inn á bók , í ferðasjóðinn Landhreinsunarátakið " Gurrí burt " .
Ég á vinkonu í Seattle sem tók þátt í plottinu .
Siggi snillingur í Bernhöftsbakaríi skrifaði svo á afmælistertuna eftir forskrift Fjanda : " Á leið til Elfu í Seattle í boði vina og Malaysian Airlines " .
Þetta heppnaðist allt með eindæmum vel og í nóvember í fyrra skutlaði Fjandi mér út á flugvöll , hjálpaði mér að skrá mig í Seattle-flugið og kvaddi .
Þegar ég kom um borð í vélina gripu freyjurnar mig og vísuðu mér á Saga Class .
Þá ákvað ég með sjálfri mér að hætta jafnvel að kalla hann Fjanda .
Um það bil kortéri eftir flugtak sat ég með kampavínsglas í annarri , hekldót í hinni og jólabók á kantinum , afar sátt við lífið , þegar ég heyrði : " Fyrirgefðu , er þetta sæti laust ? " Ég leit upp og sá Halldór fjanda .
Þetta gat ekki verið svo ég leit undan .
Hann var þarna enn þegar ég gáði .
Nokkrum mínútum seinna byrjaði ég að hlæja og gat ekki hætt , ég þurfti að troða upp í mig lopatreflinum til að trufla ekki aðra farþega .
Að hafa hann með gerði ferðina enn skemmtilegri .
Hann hefur oft hrekkt mig og fengið mig til að orga úr hlátri , ekki síst á Facebook , en þetta er líklega skemmtilegasti hrekkurinn hans til þessa .
" Hlátur mágkonunnar " Ég hlæ að öllu endalaust .
Það er eitthvert innra fífl í mér sem leitar uppi það sem er fyndið til þess að hlæja að því , " segir Lilja Sigurðardóttir rithöfundur .
" Helst hlæ ég að öllu dálítið kjánalegu .
Þannig skoða ég fyndin myndbönd af krúttlegum dýrum á netinu næstum á hverjum degi , bara til að gleðja mig yfir fegurð og fyndni lífsins .
En ærlegustu hláturköstin þarf að skipuleggja vandlega : þannig er mál með vexti að ég á afskaplega hláturmilda mágkonu , Oktavíu Ólafsdóttur , sem hefur svo smitandi hlátur að það er engu lagi líkt .
Svo að ég er sífellt að reyna að skipuleggja ferðir á skemmtanir og leikrit sem henni finnast fyndin því hún bókstaflega tryllist og allir í kring um hana smitast af hlátrinum .
Þá skiptir engu máli hvort mér finnst leikritið fyndið eða ekki , ég bara hlæ og hlæ og hlæ og það er alveg dásamlegt .
Eins og að baða sálina í vígðu vatni .
Kastaði yfirvigtinni í ruslið " Ég hlæ mest að eigin óförum – ætli það sé ekki einhver blanda af sjálfsfyrirlitningu , sjálfsvorkunn , taugaveiklun og viðlagaráðstöfun , " segir rithöfundurinn Eiríkur Örn Norðdahl .
" Spaugilegustu sögurnar af sjálfum mér krefjast þess eiginlega að ég geti sagt þær sjálfur , helst rallhálfur , hátt og snjallt og bandað út höndunum á meðan ég segi þær .
Þá gæti ég sagt þér frá því þegar ég svaf yfir mig peningalaus í Norrænu og missti af Færeyjum og át ekki matarbita í þrjá sólarhringa ; þegar við Haukur Már Helgason reyndum að smygla yfirvigtinni okkar frá London til Keflavíkur , en köstuðum síðan bróðurpartinum í ruslið .
Þegar ég reyndi að drekka til að gleyma Hildi Lilliendahl og endaði gargandi viðurstyggðir á hnjánum á Lækjartorgi , með pulsu í annarri og bjór í hinni ; þegar við Grímur Hákonarson héldum upp á jólin einir saman í Berlín með risastórum kalkún og jólalagaúrvali af Kazaa og hann reyndi að endurgreiða mér jólagjöfina sem ég gaf honum , ævisögu Ulriku Meinhof , í beinhörðum peningum ; hvernig við Hrafnkell Brynjarsson , " Róska sinnar kynslóðar " , drösluðum okkur staurblankir heim til Íslands frá Havana og þurftum að hlaupa undan lögreglunni á Heathrow ; ég gæti líka sagt frá því fáránlega persónugalleríi dópista og borgaraskríls sem ég hef húkkað mér far með í gegnum tíðina ; þegar ég styggði buffalahjörðina í Hoi An eða því þegar ég fór að grenja á flugvellinum í Dalat , eftir að okkur fjölskyldunni var ekki hleypt passalausum í víetnamskt innanlandsflug .
En til þess að það væri sæmilega fyndið þyrfti ég sem sagt að geta bandað út höndunum .
" Gleymdi barninu á vídeóleigu " Mér finnast óviðeigandi hlutir mjög fyndnir .
Ég segi kannski eitthvað sem fólk kannski í mesta lagi hugsar eða hugsar bara alls ekki .
Ég reyni þó að stilla þetta aðeins af .
Þetta er fín lína að dansa á þannig að ég reyni yfirleitt að láta hluti flakka í hóp þar sem fólk hefur gaman af því en verður ekki bara miður sín , " segir lögfræðingurinn Svanhildur Hólm Valsdóttir .
" Ætli nýlegasta dæmið um slíkt sé ekki þegar við stoppuðum í vikunni á N1 á leið til Reykjavíkur .
Hrafnhildur dóttir mín fór að suða um dót , við litlar undirtektir .
Afgreiðslukonan ætlaði að hugga hana og sagði henni að það styttist nú í jólin , þá fengi hún fullt af pökkum .
Ég , móðirin , greip þá inn í og sagði ; " Nei , við erum vottar svo hún fær ekki neitt .
" Við tók dálítið vandræðaleg þögn og ég leiðrétti þetta auðvitað með hinu klassíska " Nei , djók ! " og svo hlógum við eins og vitleysingar .
" Svanhildur segist gleymin og því geti hún hlegið oft að sömu bröndurunum .
" Stundum get ég séð hlutina frá skrýtnum sjónarhornum .
Oft sé ég til dæmis fegurðina í leiðinlegum texta eða fundi sem er svo leiðinlegur að hann fær börn til að gráta og blóm til að visna en svo óbærileg leiðindi geta um leið verið hrikalega fyndin .
" Ýmsir " asnalegir " hlutir í tilverunni kæta líka Svanhildi .
" Ég er fáránlega mikið jólabarn en í fyrra var ég komin með algjöra myglu fyrir jólalögum og við Hrafnhildur leystum það vandamál með því að syngja öll jólalög með því að setja inn orðið " prump " í staðinn fyrir jól .
" Jólalög eins og " Skyldi það vera prumpuhjól " , " Prumpusnjór , prumpusnjór " , og " Bráðum kemur blessað prumpið " hefur því hljómað þar á aðventunni .
" Ég er mjög utan við mig og gleymin og get þess vegna hlegið oft að sömu bröndurunum .
Ég get gleymt hlutum á nanósekúndum en svo koma þeir aftur , þannig að mér finnst ekki ólíklegt að ég fengi jákvætt út úr ADHD-greiningu .
Og svo get ég verið algjör klaufi – ég hef gengið á glerhurðir nokkrum sinnum – til dæmis á glerhurð í Kringlunni fyrir framan helling af fólki .
Um daginn vorum við að fara að keyra norður .
Hrafnhildur , sú yngri , hafði gist hjá ömmu sinni svo Brynhildur var bara með okkur í bílnum en við vorum á leiðinni að sækja Hrafnhildi .
Ég lít aftur í bílinn á Miklubraut og fæ sjokk ; " Hvar er Hrafnhildur ? ! " og fannst ég hafa gleymt henni heima .
Logi hélt að ég væri að grínast .
" En slíkt hefur þó í alvörunni gerst .
" Ég gleymdi einu sinni syni mínum á vídeóleigu .
Var í símanum og fór bara út í bíl án hans , keyrði af stað án og var komin svolítið í burtu þegar ég lít aftur í bílinn og sé að þar er bara tölvuspilið hans pípandi ! Ég hringdi á vídeóleiguna og spurði hvort lítill sex ára drengur væri nokkuð þar .
Jú , jú , þeir sögðu að hann væri þar sallarólegur og biði bara á tröppunum .
Ef ég gæti ekki hlegið að því hvað ég get verið mikill bjáni væri ég eitt titrandi kvíða-búnt , heima í fósturstellingunni .
Ég þarf á því að halda að geta hlegið .
" Ófarir barna fyndnastar " Ég á rosalega auðvelt með að hlæja að óförum annarra .
Til dæmis þegar vinir mínir eiga í hlut en það sem mér finnst fyndnast af öllu eru ófarir barna , " segir Atli Fannar Bjarkason ritstjóri Nútímans .
" Þetta á sérstaklega við um það þegar börn taka upp á því að gera eitthvað sem þau eiga ekki að vera að gera og foreldrarnir reyna að skamma þau fyrir , þá þarf ég hreinlega að yfirgefa rýmið .
Í Bónus þarf ég að skipta um kassa eða fara á næsta gang ef það er barn að taka frekjukast .
Sama á við um ef ég sé barn með leiðindi eða vesen út í annað barn og hitt barnið fer að gráta .
Þetta er auðvitað löstur en ég tek fram að ég get alveg sett mig í spor annarra , ég er ekki siðblindur , mér finnst bara svo hrikalega fyndið þegar aðrir en ég eru að lenda í einhverju veseni .
Og Youtube-myndbönd , af fólki að detta , þau get ég horft endalaust á .
" Atli Fannar segir að þetta kosti hann mikil vandræði því í fjölskyldu hans sé fjöldinn allur af börnum .
Líf hans sé því eitt stöðugt hláturskast .
" Grátandi barn hlægir mig ef það er augljóst að það á ekki innistæðu fyrir því að gráta – sem börn gera alveg stöðugt .
Kannski er það af því .
En hins vegar get ég líka sagt að börn hafa alltaf dýrkað mig , sérstaklega ungabörn .
Ef ég fer út í búð og þar er barn í kerru fer það að hlæja þegar það sér mig .
Ég er með þá kenningu að þar sem ég er með svo barnslegt andlit haldi börnin að þarna fari barn sem fái að klæða sig sjálft , kaupa sjálft í matinn og svona – og það fyllir þau von ; " Já , ókei , svona verð ég einhvern tímann .
" Það óvænta langfyndnast " Mér finnst fátt fyndnara en að sjá fólk detta og horfi mikið á Youtube-mynd af dettandi fólki .
Þetta verða að vera svolítið ekta aðstæður til að ég skellihlæi – mér finnst margt tilbúið grín mjög fyndið en það er þetta óvænta sem gerir það að verkum að ég hlæ upphátt , " segir Gunnar Hansson leikari .
" Óvænt prump við ýmsar aðstæður er oftast mjög fyndið .
Ónefndur félagi minn í Borgarleikhúsinu prumpaði mjög hátt á alvarlegri æfingu og ég hló í svona klukkutíma .
Slík hlátursköst snúast ekki aðeins um prumpið sjálft heldur líka hvernig allir bregðast við ; þar sem fólk reynir að láta eins og þetta hafi ekkert gerst .
Það er ekkert fyndnara .
" Þegar Gunnar var skiptinemi í Bandaríkjunum og var að fara í sinn fyrsta sögutíma ákvað hann að setjast aftast og láta lítið fyrir sér fara þar sem hann þekkti engan og var feiminn .
" Kennarinn var að ræða námsefnið framundan og ég var eitthvað þreyttur , hallaði mér fram á borðið og áður en ég veit af er ég greinilega farinn að dotta því allt í einu heyri ég hátt og snjallt prump , opna augun og það er algjör þögn í kringum mig .
Ég fatta að þetta var ég og bekkurinn horfir þarna allur alvarlegur á íslenska prumpandi skiptinemann .
Á endanum sprungu sem betur fer einhverjir nemendur úr hlátri og það bjargaði mér .
" Gæludýr með óæskilega hegðun " Mér finnst rosalega fyndið þegar einhver getur gert eitthvað furðulegt með líkama sínum eins og að taka sig úr liði .
Síðan er annað sem kemur mér alltaf í mjög gott stuð : Gæludýrahópar á Facebook , " segir Lára Björg Björnsdóttir , pistlahöfundur og meðeigandi í Suðvestur .
" Og þó ég viti að við eigum að vera rosa vönduð og lifa í mómentinu og hanga ekki á miðlunum alla daga , lítumupp og allt það , þá er fátt hressara en að skrolla niður face-booksíður hjá lokuðum gæludýrahópum þar sem fólk ræðir kvilla sem hrjá dýrin þess og hvað sé til ráða .
Hér á ég að sjálfsögðu við meinlausa kvilla eins og excem eða jafnvel óæskilega hegðun eða þannig .
Og kommentin ! Maður minn .
Ef myndir fylgja með er deginum bjargað .
Ég á samt engin gæludýr og hef aldrei átt .
Samt elska ég þetta .
" Láru finnst mjög margt í hinu daglega lífi fyndið og oftast eru það hlutir sem í fyrstu eru alls ekkert fyndnir sem verða fyndnir eftir á .
" Er þetta ekki þannig hjá flestum ? Ég lendi oft í því að vera að segja reiðilega frá einhverju súru atviki sem ég lendi í úti í hinum vonda heimi og fólk , sem á að heita vinir eða vandamenn , hlær frekar að mér í stað þess að gráta með mér .
Svo á endanum er þetta allt rosa fyndið .
Sem er í sjálfu sér gott .
Því hlátur er betri en grátur .
Reyndar er þetta tvennt náskylt ef við pælum í því .
Getum við talað meira um grát ? Ég græt oft á dag .
Fyndið ? Hélt það .
" Smámenni ! Portkonur ! " Ég held að fólk hafi ekki hugsað þetta nógu vel þegar það segist vera með þroskaðan húmor .
Því að þegar við erum orðin fullorðin , virkar sá húmor ennþá að miklu leyti sem við höfðum þegar við vorum krakkar .
Fólk þorir ekki alltaf að viðurkenna það ; að piss og kúkur sé fyndið en þessi taug er römm í okkur og prump er alla ævi fyndið , " segir Karl Sigurðsson , jafnan kenndur við Baggalút .
" Það sama gildir um að ríma .
Öllum finnst fyndið ef maður kemur með rímorð á það sem viðkomandi segir , sérstaklega ef það er langt frá upprunalega orðinu og almennilegir útúrsnúningar hitta alltaf í mark eins og þessi : " Geturðu rétt mér glas ? " " Hvað segirðu , viltu glas ? " " Glas væri vel þegið já .
" " Hvað segirðu , á það að vera vel þvegið ? " " Kalli bendir á að ýmislegt fleira sem byggist á þessum grunngildum fyndni í æsku sé fyndið , eins og það bara að detta .
" Þegar við Bragi Valdimar voru ungir menn að ganga heim af djamminu rann Bragi til á minnsta svellbletti sem hægt var að finna í bænum og beint á rassinn .
Ég hló mjög lengi og eftir smástund fór hann að hlæja líka .
Grín er nefnilega oft drama plús smá tími .
" Kalli segist hláturmildur ; það sé alltaf tilefni til að hlæja .
Oft sé gaman að hrekkja svolítið .
" Það voru svolítil partílæti í portinu hjá okkur um daginn , svo sem alveg saklaust en í portinu voru nokkrar stelpur að reykja og kjafta með hlátrasköllum .
Ég sting hausnum út um gluggann , geri mig afar grimman á svipinn og dýpka röddina og kalla : " Smámenni ! Portkonur ! " Smá prakkarastælar eru skemmtilegir .
" Rússland fyndnast " Ég er söguunnandi og skemmti mér best þegar fólk segir skemmtilegar sögur af sjálfu sér .
Ég reyni mikið að fá fjölskylduna til að hlæja og best er þegar ég sé að þau vilja ekki hlæja að mér en hlæja samt , " segir Gunnar Helgason leikari og leikstjóri .
" Annars er eitt fyndnasta tímabil ævi minnar þegar ég var að leikstýra stórum söngleik í Rússlandi , það var kannski ekki alltaf fyndið meðan á því stóð , oft erfitt , en varð þeim mun skondnara eftir á .
Eitt það skrýtnasta en hrikalega fyndnasta sem ég lenti í þar var þegar ég var á leiðinni til Moskvu í næturlest .
Um morguninn er ég vakinn og inn í svefnklefann kemur kona sem segist vilja bjóða mér morgunmat .
Ég rís upp við dogg , fannst frábært að hann væri innifalinn en þá kemur hún með vodkaflöskur og spyr hvora tegundina ég vilji .
Á þýsku , ensku og íslensku reyndi ég að segja henni að ég vildi ekki vodka í morgunmat ! Hún var alveg miður sín þegar mér loksins tókst að koma henni í skilning um það og fór svakalega sár að ná í te og djús – en einnig svínasnitsel með frönskum kartöflum ! Ég settist hissa að snæðingi en þá opnast dyrnar aftur og inn kemur önnur kona með litla tösku .
Hún lokar á eftir sér , sest við hliðina á mér og opnar töskuna .
Ég , með munninn fullan af svínasnitsel , horfi á hana draga fram barnaföt í plasti og að lokum skil ég að hún vill selja mér rússneskan þjóðbúning á litla barnið mitt sem ég reyndi að segja henni að ég ætti ekki , ætti bara stórt barn .
Ég losnaði ekki við hana fyrr en ég keypti draslið .
Ef þið eruð tæp á því – ekki fara til Rússlands ! " Grín og gleði samofið vinnunni " Það sem fær mig helst til að hlæja er þegar einhver snillingur sér hversdagslega hluti í skemmtilegu ljósi og lýsir því svo á skemmtilegan hátt og oft ýktan , " segir fjölmiðlakonan Valgerður Matthíasdóttir , betur þekkt sem Vala Matt .
" Ég á til dæmis nokkra vini , hóp sem hittist alltaf við og við og þar hlæjum við mikið saman .
Þetta eru þau Edda Björgvins , Albert Eiríksson , Bergþór Pálsson , Guðný Laxness , Ragga Gísla og Diddú .
Þau eru öll snillingar í því að sjá hversdagslega hegðun okkar í svo ótrúlega spaugilegu ljósi .
Og þau öll kunna líka , eins og Edda , að taka nokkra leikræna takta samhliða skemmtisögunum sem veldur því alltaf að við fáum öll hláturskast .
Þau eru óteljandi mörg dæmin þar sem ég hef fengið hlátursköst .
Ég hef til dæmis nokkrum sinnum tekið sjónvarpsviðtöl við þekkta grínista og grínleikara .
Ég lærði mjög ung að leita uppi skemmtilegheit til að hlæja að .
Fann fljótt hvað það gerði lífið miklu betra .
Í sjónvarpsvinnunni minni í gegnum árin hef ég fengið tækifæri til að taka viðtöl við skemmtilegasta fólk landsins og það hefur oft verið óborganlegt .
Svo er mér ógleymanlegt þegar ég tók sjónvarpsviðtal við snillinginn Victor Borge fyrir Stöð 2 og hann sneri svo rosalega út úr öllu sem ég sagði að við hlógum meira og minna í öllu viðtalinu .
Viðtalið varð í raun að grínþætti sem hann stjórnaði og fór þannig í útsendinguna .
" Með eftirminnilegri og hlægilegri upplifunum lífs síns segir Vala vera þegar hún var í MH , ung og óörugg með sig og var nærri búin að missa af strætisvagni við skólann .
" Ég byrjaði að hlaupa að vagninum og sá útundan mér hvar einn af eldri strákunum sem ég var dálítið skotin í sat inni í bílnum og horfði í áttina til mín .
Á hlaupunum á leiðinni fann ég hvernig hællinn á öðrum skónum mínum brotnaði og ég gekk eins og völt vaggandi hæna inn í vagninn á meðan allir horfðu á mig .
Ég byrjaði strax að hlæja í hljóði en fann hvernig ég var orðin eldrauð í framan .
Ég reyndi að halda andliti í vagninum og það var ekki fyrr en ég var komin heim og fór að leika þetta fyrir mömmu að ég gat virkilega ýkt þetta og leikið fyrir hana skellihlæjandi þannig að við enduðum á því að grenja báðar úr hlátri .
Þetta var hversdagslegt á meðan það gerðist en varð rosalega fyndið þegar því var lýst og leikið á ýktan hátt .
" Óstöðvandi hlátursköst " Ég myndi segja að líf mitt sé einn allsherjarspuni og það þarf oft lítið til að ég fari að hlæja .
Við hlæjum ofboðslega mikið saman við fjölskyldan og oft að engu .
Það byrjar með einhverju litlu atviki eða bara hlut í umhverfinu sem vindur upp á sig og áður en við vitum af liggjum við í hláturskasti , " segir Sigurveig Káradóttir , matreiðslumaður og eigandi Matarkistunnar með meiru .
" Það er ekki síst hlegið á ferðalögum og einu sinni hlógum við svo mikið að við urðum að stoppa bílinn til að ná andanum og það nokkrum sinnum í ferðinni .
Það var nefnilega orðið nóg að nefna bara eitt orð eða eina línu og við sprungum aftur og urðum þá aftur að stöðva bílinn .
Tárin láku og við vorum einfaldlega í óökuhæfu ástandi .
" Sigurveig segir að sonur hennar , Kári , sé sérstaklega fyndinn en hún hefur komið sér upp þeirri hefð að skrá ferðalögin þeirra í dagbók þar sem eru kannski ekki samfelldar sögur heldur teiknaðar myndir og stikkorð til að minna á skemmtileg atvik úr ferðalögunum .
Þetta gerir hún frekar en að taka endalaust af myndum .
" Ég reyni stundum að vera alvarlega mamman og hlæja ekki en það gengur bara rosalega illa enda finnst mér lífið oft vera mjög súrrealískt .
Við höfum oft lent í því við Kári að vera að ganga saman þar sem allir eru alvarlegir en við getum ekki haldið aftur af okkur .
Enda er alveg ástæðulaust að reyna að vera alvarlegur .
Ég á hins vegar frekar erfitt með að vera í kringum húmorslaust fólk – samskiptin verða svo stirð .
Ég kann enga brandara en aulabrandarar finnst mér alltaf fyndnastir .
Og húmor finnst mér það allra mikilvægasta í lífinu , annars verður allt svo alvarlegt og það er nóg af alvarlegum hlutum fyrir í lífinu .
" Í skurði á Rauðasandi í fullum skrúða " Ég hlæ mjög mikið og hátt .
Mér finnst það óskaplega gott og hláturinn skiptir mig miklu máli , bæði í dagsdaglegu lífi en einnig sem atvinnutæki , " segir séra Sigurvin Lárus Jónsson í Neskirkju .
" Hláturinn er ekki síst nauðsynlegur við erfiðar aðstæður þar sem fólk kemur saman , kannski í sorg .
Að fá fólk til að hlæja á varfærnislegan og virðingarfullan hátt getur losað um hömlur og hjálpað fólki við að takast á við hluti .
Ég kem inn í aðstæður fólks á viðkvæmustu stundum þess í lífinu , ekki aðeins í jarðarförum heldur einnig í skírn , sem er gleðileg athöfn en samt er fólk líka oft full ótta .
Það er með nýtt viðkvæmt líf í lúkunum , það brennur á fólki hvort það muni reynast barninu nógu vel .
Verður allt í lagi ? Þá getur það verið afar losandi að hlæja .
Í hjónavígslunni er svo oft ákveðið stress í loftinu ; maður veit og skilur að brúðhjónin heyra kannski ekkert af því sem maður er að segja ; enda full kirkja að fylgjast með þeim .
Ef maður getur gert góðlátlegt grín að brúðhjónunum og sjálfum sér aðeins þá slaknar á öllu .
Í unglingastarfi skiptir hlátur líka miklu máli og að segja sögur af eigin vandræðagangi .
Unglingar eru svo viðkvæmir fyrir því að maður setji sjálfan sig á háan hest .
" Einar hlægilegustu aðstæður sem Sigurvin hefur lent í voru þegar hann gaf brúðhjón saman á Rauðasandi en þangað var flogið á lítilli gamalli rellu .
" Það gekk illa að finna lendingarstað en á endanum leist flugstjóranum best á stað sem kom í ljós að var byggakur og bóndinn var síður en svo ánægður með það .
Nema hvað að flugvélin lendir ofan í skurði og við urðum að ná henni upp því brúðhjónin áttu að fljúga í henni til baka .
Flugvélin skemmdist ekkert en kollsteyptist þarna ofan í og þessar aðstæður ; prestur í fullum skrúða , á lakkskóm að reyna að draga flugvélina upp úr skurði á byggakri með fínt klæddum brúðguma og svaramanni eru eitt það súrrealískasta og fyndnasta sem ég hef lent í .
" 