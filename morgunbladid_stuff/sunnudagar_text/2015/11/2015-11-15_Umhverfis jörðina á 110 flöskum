Fáir hér á landi þekkja vín jafn vel og Steingrímur Sigurgeirsson .
Út er komin bók sem allir vínunnendur verða að eignast en Steingrímur fer með lesandann um heiminn á 110 flöskum , eins og titill bókarinnar gefur til kynna .
Bókin er fallega myndskreytt en þrjár listakonur fengu það verkefni að túlka vínin í myndlist .
Útkoman er glæsileg bók fyrir alla fagurkera .
Ásdís Ásgeirsdóttir asdis@mbl.is Steingrímur hefur áður skrifað um vín en nálgast viðfangsefnið á annan hátt í þetta sinn .
" Þetta er allt öðruvísi bók .
Í hinum var frekar verið að kafa ofan í einstök svæði , farið yfir víngerðina , hvernig á að bera fram vín með mat og allur sá pakki .
Hérna er er ég að segja sögur í gegnum 110 vín .
Þetta var mjög skemmtilegt verkefni en það erfiða var að finna þau 110 vín sem ég vildi segja frá , " segir Steingrímur .
Erfitt að velja á milli vína Mikil vinna liggur í því að ákveða hvaða vín , af öllum tegundum heims , ættu að rata í bókina .
" Svo byrjaði ég að velja vínin og fyrstu áttatíu gengu rosalega vel en þegar það voru tuttugu eftir fór þetta að vera erfitt .
Það voru kannski áttatíu í viðbót sem ég hefði viljað segja frá .
Rosalega erfitt að velja á milli .
En það sem ég vildi gera var að hafa mikla breidd , bæði landfræðilega og stílfræðilega og segja söguna í gegnum þessi vín , " segir hann .
Myndskreytt af listakonum Þrjár listakonur myndskreyta bókina og er hún ekki síður myndlistarbók en vínbók .
Þær Rán Flygenring , Lóa Hjálmtýsdóttir og Sigga Björg skiptu með sér verkum og fylgir ein mynd hverri vínflösku .
" Það var svo frábærlega gaman í öllu þessu ferli að sjá hvernig þær tóku textann frá mér og gæddu hann lífi .
Ég var alltaf afskaplega spenntur að sjá hvernig mynd myndi koma varðandi eitthvert tiltekið vín .
Þær nálguðust þetta allar á ólíkan hátt , hafa allar sinn sérstaka stíl .
Maður sér það á myndunum að þær settu sig vel inn í hvert vín og tókst að fanga það mjög vel í mynd .
Mér finnst það gera alveg svakalega mikið fyrir bókina .
Ég man ekki eftir að hafa séð vínbók af þessu tagi neins staðar og hef ég séð þær margar , " segir hann .
Sum vín þarf fólk að smakka Steingrímur á erfitt með að velja á milli vína .
" Ég á ekkert uppáhaldsvín en það eru nokkur vín sem áhugamenn ættu að smakka að minnsta kosti einu sinni um ævina .
Eins og La Tour og Búrgúndavínin , " segir hann .
Í bókinni má finna vín við allra hæfi .
" Sum þessi vín eru bara stórkostleg vín en önnur eiga sér einhverja sögu .
Þarna eru einföld vín upp í bestu vín veraldar .
" 