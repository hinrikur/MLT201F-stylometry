Åsne Seierstad er norskur blaðamaður .
Grein bennar birtist í vikunni í norska blaðinu Aftenposten og sænska blaðinu Dagens Nyheter .
Á íslensku hafa komið út eftir hana Bóksalinn í Kabúl og 101 dagur í Bagdad .
Einn af okkur um Anders Breivik kemur út á íslensku í febrúar .
Öfgamenn á báða bóga hafa sama markmið – sundrungu .
Þess vegna ráðast þeir á það samfélag sem virkar .
Þeir sem óttast íslam og Ríki íslams eru fullkomnir fjendur hvorir annarra og spegilmyndir , þeir nærast hvorir á öðrum og á sömu hugmyndinni ; að við getum ekki búið saman .
Það á að losa heiminn við grá svæði og litrík samfélög .
Ríki íslams og óvildarmenn íslams bera í brjósti sama hatrið á lífinu .
Åsne Seierstad Á föstudag fyrir viku lá brúnt umslag milli dagblaðanna í póstkassanum .
Nafnið og heimilisfangið hafði verið skrifað með ritvél á hvítt blað , klippt út og límt á eins og nafnspjald .
Bréfið var póstlagt í Skien .
Áður en ég sá hvað var skrifað undir nafnið mitt – sérfræðingur í sjúkdómsvæðingaráróðri gegn stjórnarandstæðingum – vissi ég frá hverjum það var .
Bréfið var nýtt innlegg í þráhyggjukennda baráttu hryðjuverkamannsins gegn íslam og fyrir " hinn norræna stofn " .
Hann hefur stofnað flokk – Norrænt ríki – og er eini flokksfélaginn , líkt og hann var eini félaginn í Musterisriddurunum .
Valið á nafninu virðist innblásið af Ríki íslams – IS .
Í bréfinu barmar hryðjuverkamaðurinn sér yfir því að hann fái ekki að vera í sambandi við " vini , stuðningsmenn og restina af hreyfingunni " .
Hann gerði sér í hugarlund að uppreisn myndi fara um Evrópu í kjölfarið á fyrstu árásinni hans .
Hann sá fyrir sér að hann myndi leiða bandalag herskárra þjóðernissinna , sem hefðu orðið róttækir í fangelsunum , til " íhaldssamrar byltingar " , sem í eitt skipti fyrir öll myndi hrekja múslimana brott frá Evrópu .
Nú situr hann þarna .
Ég lagði bréfið frá mér .
Við höfum heyrt þetta áður Sama kvöld komu fréttirnar frá París .
Öfgafullir íslamistar höfðu framið fjöldamorð .
Eins og í Noregi kom árásin innan frá .
Búið er að bera kennsl á fimm af hryðjuverkamönnunum átta þegar þetta er skrifað ; þeir eru allir franskir ríkisborgarar .
Einn ólst upp í banlieue fyrir utan París , annar í félagsbústöðum í Brussel , sá þriðji hefur barist í Sýrlandi .
Þeir myrtu samborgara sína og sýndu enga meðaumkvun .
Ríki íslams hefur lýst yfir ábyrgð á aðgerðinni .
Hryðjuverkamennirnir létu til skarar skríða , innblásnir af haturshugmyndafræði samtakanna : Óæðra fólk skal hreinsað út , sumir eru öðrum æðri , manneskjuna skal steypa í sama mót og það er bara ein rétt trú .
Fórnarlömbin eru afmennskuð , kölluð kvikindi og meindýr ; við höfum heyrt þetta áður .
Að sögn sjónarvotta sögðu hryðjuverkamennirnir þegar þeir létu skotin dynja að þeir væru að hefna fyrir sprengjuárásir Frakka í Sýrlandi .
En þeir réðust ekki á hernaðarmannvirki eða tákn fransks valds þar sem elítan býr eða ferðamennirnir fara .
Þeir skutu ekki gagnrýnendur íslams eða lýðskrumara af hægri vængnum , ekki frekar en norski hryðjuverkamaðurinn framdi fjöldamorð á þeim , sem hann sagðist hata , múslimum í mosku .
Nei , á báðum stöðum beindist árásin að hinum ungu , hinum framfarasinnuðu , hinum umburðarlyndu .
Þekktu sín fórnarlömb Því að hryðjuverkamennirnir þekktu sín fórnarlömb .
Þeir reiddu til höggs þar sem þeir vissu að sársaukinn yrði mestur – la vie á la francaise – köllum það hversdagslífið .
Hverfiskaffihúsið á horninu , fólk á fótboltaleik , tónlistarunnendur .
Þeir réðust á 10. og 11. hverfi á hægri bakkanum , þar sem Parísarbúar koma saman á föstudagskvöldi til að borða eða fá sér fordrykk á leið annað , til dæmis tónleika í Bataclan .
Þótt hvítum hafi farið fjölgandi í hverfunum , líkt og yfirleitt í miðborg Parísar , hafa þau haldið sínum framfarasinnuðu og fjölþjóðlegu einkennum , segir á vefnum Fusion .
Hér búa hinir svokölluðu bóbos – sem eru bæði bóhemar og borgaralegir , hér búa græningjarnir , hér búa hipster-sósíalistarnir .
Le Pen , þjóðernissinnarnir og innflytjendagagnrýnendurnir fengu slæma útkomu í þessum hverfum í síðustu kosningum .
Þess vegna voru þeir fullkomin fórnarlömb .
Hryðjuverkamenn reyna alltaf að sundra .
Þeir vilja breiða út slíkan ótta að fólk hvæsi á móti , sundrist þannig að tengslin á milli manna veikist .
Þannig vilja þeir hrekja samfélagið burt frá grunni sínum og gildum .
Langhættulegasti hryðjuverkamaðurinn er sá sem þekkir fórnarlömbin sín .
Franska fótboltalandsliðið og stuðningsmenn þess voru líka hin fullkomnu fórnarlömb .
Landsliðið er sennilega best heppnaða aðlögunarverkefni Frakklands .
Meirihluti leikmannanna hefur annan uppruna en franskan .
Hér eru hinir hvítu ekki valdir úr eins og í atvinnulífinu og á opinberum vettvangi .
Í landsliðinu er fullkomið verðleikaræði , aðeins bestu leikmennirnir fá að ganga til leiks í bláu treyjunni .
Það er orðið eitt af helstu sameiningartáknum þjóðarinnar og þess vegna var það skotskífa .
Hryðjuverkamennirnir óttast fyrst og fremst samheldni okkar .
En á Stade de France stöðvaði öryggisvörður manninn í sprengjuvestinu .
Parísarbúar vilja hins vegar fæstir slíkan viðbúnað við kaffihús og veitingastaði .
Íslam og hinir vantrúuðu Ríki íslams veit hvað það vill .
Hryðjuverkasamtökin fela ekki markmið sín .
Í þeirra eigin miðli , Dabiq , sagði í febrúar á þessu ári að markmiðið væri " eyðing gráa svæðisins " .
Baráttan gegn gráa svæðinu hófst , samkvæmt Dabiq , með árásunum 11. september 2001 .
Þá urðu til tvennar herbúðir , sem mannkyn gat valið á milli : Herbúðir íslams og herbúðir hinna vantrúuðu .
Miðill IS vísar til yfirlýsinga Osama bin Ladens : " Bush sagði sannleikann þegar hann sagði : " Annaðhvort ert þú með okkur eða þú ert með hryðjuverkamönnunum " , það vill segja , annaðhvort fylgir þú krossförunum eða íslam .
" Ríki íslams getur einfaldlega gert málflutning George Bush um öxul hins illa að sínum , í þeirra augum nær öxullinn aðeins til annarra svæða , annarra ríkja .
Líkt og Bush krefst Ríki íslams þess að maður sé með eða á móti .
Það sem þeir hata mest og líta á sem áskorun um hólmgöngu er gráa svæðið .
11. hverfi í París er dæmi um það .
Hér búa hinir vantrúuðu við hlið múslima , sem í augum IS eru ekki rétttrúaðir , heldur svikarar , loddarar og meðhlauparar .
Það sem við köllum veraldlega eða hófsama múslima .
Gráa svæðið er vígvöllur IS .
Það er að finna í öllum evrópskum stórborgum .
Maður finnur það á milli svarts og hvíts .
Milli okkar og þeirra .
Milli með og á móti .
Það er hægt að segja að svæðið sé grátt , en maður getur líka kallað það litríkt .
Föruneyti hins litríka er í huga sumra hrós , en skammaryrði í huga annarra , sem líta á það sem barnaskap , sem muni leiða okkur til glötunar .
Rétt eins og hægri öfgamenn hata hið litríka hatar Ríki íslams gráa svæðið .
Þetta eru tvær lýsingar á sama hlutnum .
Sama markmið á báða bóga Öfgamenn á báða bóga hafa sama markmið – sundrungu .
Þess vegna ráðast þeir á það samfélag sem virkar .
Þeir sem óttast íslam og Ríki íslams eru fullkomnir fjendur hvorir annarra og spegilmyndir , þeir nærast hvorir á öðrum og á sömu hugmyndinni ; að við getum ekki búið saman .
Það á að losa heiminn við grá svæði og litrík samfélög .
Ríki íslams vill að Evrópubúar óttist múslima , fyllist grunsemdum , snúi baki við þeim , að tortryggni í garð íslams aukist , að það verði erfiðara að vera ungur múslimi í Evrópu .
Þá muni fleiri ungmenni verða örvæntingu og firringu að bráð og snúast til bræðralags heilags stríðs .
Þetta er yfirlýst markmið og herfræði Ríkis íslams .
Það er undir okkur komið hvort áætlunin tekst eða ekki .
Áætlun norska íslamshatarans mistókst nefnilega .
Samfélagsgreining hans sveik hann .
Hryðjuverkið leiddi ekki til árása á þjóðernissinna , sem risu upp í mótmælaskyni , mynduðu sjálfstæðar sellur og gripu til árása , sem áttu að leiða til borgarastríðs .
Samnefnari Ríkis íslams og hugmyndafræði Breivik er hinn hreini fasismi .
Það á að setja einn þjóðflokk og trú ofar öllu öðru , það á að útrýma eða undiroka annað fólk .
Hjá Ríki íslams eru súnnimúslimar efst , í huga norska hryðjuverkamannsins eru það hvítir kristnir menn .
Hann vill útrýma íslam í Evrópu , taka af lífi múslima , sem ekki skipta um trú .
Ríki íslams hálsheggur minnihlutahópa í kalífati sínu eða lætur þá lifa upp á náð og miskunn gegn því að borga jizia , trúarskatt .
Ríki íslams setur svarta fána á brunarústir kirkja Mið-Austurlanda og sprengir fornar byggingar frá því fyrir tíma íslams .
Hér vildi hryðjuverkamaðurinn jafna moskur við jörðu , fjarlægja öll spor eftir íslam , banna arabísku , sómölsku , farsi og urdu og öll múslimsk nöfn .
Ríki íslams vill þurrka út heila menningarheima og útrýma hópum fólks , sem það lítur ekki á sem manneskjur heldur stríðsgóss .
Mýmörg dæmi eru um að öfgasinnarnir eigi samleið : kvenhatrið , æruleikurinn , píslarvættið , valdaþorstinn .
Bréfið á föstudaginn var fjöldapóstur til margra .
Það sýnir að hann er hreinn og beinn rasisti .
Þar setur hann fram áætlun um " ríkisrekna hreinræktunarstofnun , sem með hjálp staðgöngumæðra tryggir jafnan aðgang að 100 prósent hreinum börnum fyrir ættleiðingarstofnanir þannig að Norðmenn þurfi ekki lengur að ættleiða börn , sem ekki eru norræn " .
Með hryðjuverki sínu hrifsaði hann brott 77 manneskjur , sem ekki verða bættar .
Þetta föstudagskvöld og fram á nóttina hringdu aðrar mæður og feður , systur og bræður , kærustur og kærastar í örvæntingu í farsíma sem ekki var svarað í lengur .
Ríki íslams hótar því að hryðjuverkið í París sé bara byrjunin .
Það verði fleiri árásir , fleiri saklaus fórnarlömb .
Hverjar eru varnirnar ? Hverjar eru varnir okkar ? Fleiri sprengjur í Sýrlandi ? Trúum við enn að með sprengjum megi draga úr hryðjuverkum ? Ef stríðið gegn hryðjuverkum á að hafa kennt okkur eitthvað er það að orrustuflugvélar virka ekki gegn hryðjuverkum .
Nú eru bara slæmar lausnir í Sýrlandi .
Og það getur versnað .
Án pólitískrar lausnar verður ekki friður .
Á Twitter fagna djíhadistarnir fjöldamorðum föstudagsins .
Við hlið hryllingsmyndanna frá París stilla þeir myndum af limlestum sýrlenskum börnum , börnum með opinn kvið , kramin höfuð , sótsvörtum , brenndum líkum .
Ríki íslams þarf enga aðra réttlætingu en að það á í heilögu stríði , en fyrir þeim , sem hafa samúð með Ríki íslams og standa á þröskuldinum og velta fyrir sér rökum með og á móti , er hægt að réttlæta morðin í París með þessum dauðu börnum .
Óvefengjanlegt er að fleiri sprengjur munu leiða til fleiri borgaralegra fórnarlamba .
Hægt er að brjóta Ríki íslams á bak aftur hernaðarlega í Sýrlandi og Írak , að minnsta kosti um stund , en sprengjur stöðva ekki hryðjuverk .
Ríki íslams hefur alltaf sagt skýrt að stríðið fyrir kalífatinu verði einnig háð í vestrinu .
Forsvarsmenn IS hafa skorað á stuðningsmenn sína að gera árásir á eigin spýtur , keyra bíla inn í mannfjölda , hefja skothríð í verslunarmiðstöðvum , draga fram hníf þar sem margt er um manninn .
Nú þegar Ríki íslams hefur beðið nokkra ósigra í Sýrlandi og Írak og aukin harka er komin í loftárásirnar er ástæða til að óttast að samtökin snúi sér í auknum mæli að hryðjuverkum .
Til þess að við áfram tölum um samtökin full ótta , til þess að þau verði áfram aðlaðandi fyrir unga drengi og stúlkur á róttæknibraut , leitandi ungdóm , sem myndi hika við að fylgja samtökum á undanhaldi .
Árásin í París var ekki framin af viðvaningum , hún var vel samstillt og meira bolmagn að baki en hryðjuverkamennirnir átta .
Það þarfnast kunnáttu í meðferð sprengiefna að búa til átta sjálfsmorðssprengjuvesti .
Hópur þarfnast leiðtoga til að enginn missi trúna , dragi sig í hlé eða kjafti frá .
Áætlunin um að reiða til höggs gegn borgaralegu lífi í Frakklandi hefur legið fyrir lengi .
Í ágúst gekkst handtekinn vígamaður frá Sýrlandi við því í yfirheyrslu franskra leyniþjónustumanna að Ríki íslams hefði beðið hann að láta til skarar skríða á einum eða fleiri tónleikum í París .
Þetta kom fram í frönskum fjölmiðlum í september .
Það verður athyglisvert að sjá hvernig leynþjónustan útskýrir að hún hafi ekki orðið vör við undirbúninginn og hver eftirleikur hryðjuverkanna verður þegar kemur að sýn manna á eftirlit .
Eins og stendur er tæknin hliðholl hryðjuverkamönnunum .
Dulkóðunarverkfæri og -forrit gera yfirvöldum stöðugt erfiðara fyrir að fylgjast með samskiptum djíhadista .
Á gráa svæðinu er pláss fyrir alla liti Öryggisverðirnir á Stade de France tóku eftir sjálfsmorðssprengjuvestinu og afstýrðu fjöldamorði .
Á grasflötinni fyrir innan lék Frakki , sem undanfarin ár hefur hvað eftir annað þurft að neita því að hann sé íslamisti .
Orðrómur var á kreiki um að hann hefði stutt Ríki íslams og jafnvel barist í Sýrlandi , sem hann hefur ávallt neitað .
Hvers vegna komu þessar ásakanir fram á hendur Lass Diarra , miðvallarleikmanni , með rætur að rekja til Malí ? Hann er trúrækinn múslimi , fastar á ramadan , virðir bænatíma og þegar landsliðið kemur saman biður hann þjónana að fjarlægja vínglasið fyrir framan sig .
Hvorki frönsku né þýsku leikmennirnir fengu að vita af hryðjuverkunum fyrr en eftir leikinn .
Þegar leiknum var lokið var París á hnjánum , særð hjartasári .
Fjölskylda Diarra hafði einnig orðið fyrir höggi .
Frænka hans , Asta Diakite , sem hann kallaði sína stóru stoð og systur , var meðal fórnarlamba hryðjuverkamannanna .
Byssukúlur þeirra urðu henni að bana í 11. hverfi .
Hinn trúaði Diarra kaus að nota veraldlegt orðfæri þegar hann minntist hennar .
Orðum hans lauk svo : " Látum okkur saman verja kærleik , virðingu og frið .
Gætum hvert annars .
FranceUnie .
" " Megi Allah veita henni pláss í sinni paradís , " svöruðu vinir hans á netinu .
Fyrir okkur , sem enn erum á jörðu , er sterkasta vörnin gegn ofbeldi þessi : Að tilheyra í okkar opnu lýðræðisríkjum .
Fjölbreytnin , virðingin .
Því að Ríki íslams óttast samstöðu okkar meira en það óttast sprengjur .
Árásin var bara byrjunin , sögðu þeir .
Við skulum segja það sama : Þetta er bara byrjunin .
Hér á gráa svæðinu er pláss fyrir alla liti .
