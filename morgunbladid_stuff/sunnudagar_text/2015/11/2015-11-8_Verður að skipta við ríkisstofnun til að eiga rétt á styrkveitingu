Sjúkratryggingar Íslands hafa synjað umsókn aldraðrar konu um greiðsluþátttöku vegna kaupa á heyrnartækjum vegna þess að hún valdi að skipta við einkastöð en ekki Heyrnar- og talmeinastöð Íslands ( HTÍ ) sem er ríkisstofnun .
Reglugerð leyfir þetta ekki þegar heyrnarskerðing fólks er komin yfir 70 desibel og hefur úrskurðarnefnd almannatrygginga staðfest synjunina .
Hefði konan skipt við HTÍ hefði hún átt rétt á 80% styrk .
Konan spyr hvort réttlætanlegt sé að mismuna fólki með þessum hætti .
Kona um nírætt þurfti á síðasta ári að endurnýja heyrnartæki sín en hún heyrir afar illa , er með heyrnarskerðingu yfir 90 desibel á báðum eyrum .
Samkvæmt gildandi reglugerð á hún rétt á styrk sem nemur 80% af verði heyrnartækis , þar sem heyrnarskerðing hennar er meira en 70 desibel , en aðeins að því gefnu að hún skipti við Heyrnar- og talmeinastöð Íslands ( HTÍ ) , sem er ríkisstofnun .
Konan valdi á hinn bóginn að kaupa tækin af einkastöð , Heyrnartækni ehf. , og fyrir vikið synjuðu Sjúkratryggingar Íslands henni um styrk og hefur úrskurðarnefnd almannatrygginga nú staðfest þá synjun .
Tækin sem konan keypti , Oticon , eru viðurkennd á heimsvísu .
Taldi hún þau tæki henta sér best og hafa lífsgæði hennar aukist mikið eftir að hún fékk þau , að sögn dóttur hennar , sem ekki vill koma fram undir nafni af tillitssemi við aldraða móður sína .
Konan hefur lengi þurft á heyrnartækjum að halda og skipti lengst af við HTÍ .
Fékk ekki efnislegt svar frá ráðherra Hefði konan verið með heyrnarskerðingu á bilinu 30 til 70 desibel hefði hún átt rétt á styrk að upphæð kr. 30.800 á hvort eyra frá Tryggingastofnun ríkisins ( hefur nú hækkað í kr. 50.000 ) , óháð því hvort hún skipti við HTÍ eða einkastöð .
Konan heyrir sem sagt of illa til að eiga rétt á þeirri niðurgreiðslu .
Dóttur konunnar þótti þetta hvort tveggja ósanngjarnt og ritaði heilbrigðisráðherra bréf .
Í bréfinu dregur dóttirin í efa að lagastoð sé til staðar sem styðji þá mismunun samkvæmt reglugerð að móðir hennar verði að versla við ríkisstofnun til að eiga rétt á styrk vegna kaupa á heyrnartæki .
Dóttirin segir erindi sitt við ráðherra fyrst og fremst hafa verið af pólitískum toga , það er hvort hann teldi réttlætanlegt að mismuna fólki um styrkveitingu eftir því hvort heyrnartæki væri keypt hjá ríkisstofnun eða einkafyrirtæki og hvort slík mismunun ætti stoð í lögum .
Ekki er gerður ágreiningur um að ákvörðun Sjúkratrygginga Íslands um synjun á 30.800 króna styrk byggist á fyrirmælum í reglugerð .
Velferðarráðuneytið svaraði bréfinu en tók ekki efnislega afstöðu til fyrirspurnarinnar .
Þess í stað var lagt til að málinu yrði vísað til úrskurðarnefndar almannatrygginga .
Dóttirin segir að þetta hafi komið á óvart þar sem ekki var vitað að úrskurðarnefnd gæti byggt úrskurði sína á öðru en fyrirliggjandi ákvæðum reglugerða sem ráðherra hefur sett .
Mæðgurnar ákváðu eigi að síður að kæra málið til úrskurðarnefndar almannatrygginga en í kærunni , sem Morgunblaðið hefur undir höndum , segir : " Velta má fyrir sér getu úrskurðarnefndar almannatrygginga til að fjalla um mál sem snúa að lagastoð bak reglugerðum ráðherra eða málum sem snúa að þeirri pólitísku ákvörðun ráðherra að mismuna almenningi eða fyrirtækjum eftir því hvort ríkisfyrirtæki eða einkafyrirtæki er seljandi hjálpartækis ? Til að uppfyllt séu skilyrði til að taka mál þetta áfram mun vera lögformleg nauðsyn að senda fyrst kæru til úrskurðarnefndar almannatrygginga og láta reyna á úrskurð nefndarinnar .
" Ennfremur segir í kærunni : " Full ástæða virðist til að leita álits Umboðsmanns Alþingis á spurningunni um lagastoð og þá mismunun sem nú er viðhöfð eftir því hvort ríkisfyrirtæki eða einkarekstur á í hlut .
Að óbreyttu virðist einnig liggja fyrir að vísa málinu til Eftirlitsstofnunar EFTA .
Komi til synjunar úrskurðarnefndar á kæru þessari væri æskilegt fyrir síðari meðferð málsins að nefndin í rökstuðningi fyrir úrskurði sínum , fjalli efnislega um hvað réttlæti þá ívilnun sem Heyrnar- og talmeinastöð er veitt með umræddu ákvæði nefndrar reglugerðar og þann miska sem sú ívilnun veldur þeim er versta heyrn hafa og kjósa að beina viðskiptum sínum annað en til Heyrnar- og talmeinastöðvar .
" Synjunin staðfest Úrskurðarnefnd almannatrygginga fjallaði um málið og komst að niðurstöðu í nýliðnum mánuði .
Í úrskurði nefndarinnar , sem Morgunblaðið hefur undir höndum , segir meðal annars : " Að mati úrskurðarnefndar almannatrygginga er kostnaðarþátttaka Sjúkratrygginga Íslands vegna kaupa á heyrnartækjum hjá öðrum en Heyrnar- og talmeinastöð bundin við framangreind lög [ lög um sjúkratryggingar nr. 112/2008 , innsk .
blm .
] og reglugerð nr. 146/2007 .
Sjúkratryggingar Íslands hafa því ekki heimild til þess að víkja frá skilyrði 1. mgr. 1. gr. reglugerðar nr. 146/2007 um tónmeðalgildi á betra eyra þurfi að vera undir 70 dB við tíðnina 0,5 , 1,0 , 2,0 og 4,0 kHz .
" Fyrir vikið telur úrskurðarnefnd almannatrygginga að skilyrði til greiðslu styrks vegna kaupa á heyrnartækjum sé ekki uppfyllt í tilviki kæranda .
Synjun Sjúkratrygginga Íslands á umsókn um styrk vegna kaupa á heyrnartækjum er því staðfest .
Nákvæmlega niðurstaðan sem mæðgurnar áttu von á en úrskurðarnefndin fjallar á hinn bóginn ekki efnislega um það hvað réttlæti þá ívilnun sem HTÍ er veitt með umræddu ákvæði reglugerðarinnar sem neitar fólki um styrk kjósi það að beina viðskiptum sínum annað .
Dóttirin segir það vonbrigði en mæðgurnar hafa ekki ákveðið hvort þær komi til með að fara með málið lengra .
Sunnudagsblað Morgunblaðsins leitaði viðbragða Kristjáns Þórs Júlíussonar heilbrigðsráðherra vegna umfjöllunar blaðsins um reglur um styrki vegna kaupa á heyrnartækjunum .
Svör hans bárust skriflega og eru eftirfarandi : – Hver eru rökin fyrir þessum reglum , það er að fólk með yfir 70 dB heyrnarskerðingu þurfi að skipta við ríkisstofnun til að eiga rétt á styrk ? " Rökin eru fagleg og byggjast á því að þegar um svo mikla heyrnarskerðingu er að ræða sem þarna er vísað til ( skerðing yfir 70 dB á báðum eyrum ) er aðkoma sérmenntaðs læknis álitin nauðsynleg til að kanna hvort tilteknir sjúkdómar kunni að vera undirliggjandi heyrnarskerðingunni og til að meta hvort og hvaða áframhaldandi meðferð , önnur en hefðbundin heyrnartæki , kunni að koma til greina .
Í þessu sambandi má einnig vísa á leiðbeinandi reglur Embættis landlæknis til frekari upplýsinga : http://www.landlaeknir.is / um-embaettid / frettir / frett / item16263 / Sala-heyrnartaekja---Tilmaeli-landlaeknis-til-rekstrarleyfishafa .
" – Er sanngjart að mismuna fólki með þessum hætti , það er að það verði að skipta við ríkisstofnun til að eiga rétt á styrk ? " Reglurnar mismuna ekki fólki .
Fólk með heyrnarskerðingu yfir umræddum mörkum situr við sama borð og er með þessu móti tryggð nauðsynleg læknisskoðun og á sama rétt til heyrnartækja og kostnaðarþátttöku ríkisins í þeim .
" – Hefur téð reglugerð nægilega lagastoð ? " Téð reglugerð er fallin úr gildi og í hennar stað komnar reglugerðir nr. 969/2015 með stoð í 5. gr. laga um Heyrnar- og talmeinastöð , nr. 42/2007 , og 26. sbr. 55. gr. laga um sjúkratryggingar , nr. 112/2008 – og reglugerð nr. 968/2015 með heimild í 5. gr. , 3. mgr. 6. gr. og 8. gr. laga um Heyrnar- og talmeinastöð , nr. 42/2007 .
" – Kemur til álita að breyta þessu á þann veg að styrkur gildi vegna kaupa á heyrnartækjum hjá öllum rekstrarleyfishöfum , ekki bara HTÍ ? " Slíkt hefur ekki verið til skoðunar og ekki talin ástæða til þess .
" 