Skapabarmaaðgerðir eru ekki nauðsynlegar aðgerðir , segir Ebba Margrét Magnúsdóttir fæðinga- og kvensjúkdómalæknir .
Ekki er vitað hversu margar konur fara í slíkar aðgerðir í fegrunarskyni hérlendis en þeim hefur fjölgað verulega í hinum vestræna heimi undanfarin ár .
Inga Rún Sigurðardóttir ingarun@mbl.is Aðgerðir á skapabörmum eru vaxandi viðfangsefni lýtalækninga .
Eftirspurn eftir þessum aðgerðum er fyrst og fremst hjá hópi yngri kvenna 20-45 ára , að því er fram kemur á lytalaeknir.is .
Konurnar eiga það sammerkt að innri skapabarmar eru stærri og síðari en ytri skapabarmar og finnst mörgum konum þetta vera lýti .
Ennfremur er vísað til þess að stórir innri skapabarmar geti valdið særindum við samfarir og öðrum óþægindum .
Ebba Margrét Magnúsdóttir fæðinga- og kvensjúkdómalæknir á kvennadeild LSH hefur farið fyrir vitundarvakningu varðandi skapabarmaaðgerðir síðustu ár en hún hélt fyrst erindi um aðgerðir á kynfærum kvenna á læknadögum árið 2010 .
Það var í fyrsta sinn sem þetta efni var tekið fyrir á fundi hérlendis .
Hún hefur talað gegn þessum aðgerðum í fegrunarskyni síðan , meðal annars á nýliðinni kvennaráðstefnu í Hörpu þar sem brennandi ástríða hennar fyrir málefninu skein í gegn .
Þar talaði einnig baráttukonan Nimco Ali sem líkti skapabarmaaðgerðum við umskurð , aðeins væri búið að setja þetta í söluvænni búning .
Sameinuðu þjóðirnar samþykktu bann við umskurði kvenna árið 2013 en WHO skilgreinir umskurð sem aðgerð sem " breytir eða skaðar kynfæri kvenna án læknisfræðilegrar ástæðu " .
Skapabarmaaðgerðir í fegrunarskyni falla því undir þessa skilgreiningu , þó Ebba segi mjög langt á milli aðgerðanna hér og þeirra sem framkvæmdar eru á börnum við slæmar aðstæður í Afríku .
Þó að það sé sláandi að hægt sé að finna samanburð í þessum efnum má ekki gleyma því að hér fari fullorðnar konur í aðgerð að eigin frumkvæði .
Þó er ósvarað af hverju þessar aðgerðir eru gerðar og hvert umfangið sé .
Lýtalækningar aðgengilegar öllum " Fyrir svona tuttugu árum var þetta ekki vandamál .
Það sem hefur gerst í dag er að lýtalækningar eru orðnar aðgengilegar öllum .
Það er ekki lengur bara fræga og ríka fólkið sem getur keypt sér öðruvísi útlit sama hvort sem við erum að tala um brjóst , fitusog , skapabarmaaðgerðir , bótox eða andlitslyftingu , þetta er í boði fyrir alla , " segir Ebba og segir klámvæðinguna og tilkomu netsins hafa haft áhrif .
" Þú ferð í netið í tölvunni eða símanum og gúgglar hvernig þú eigir að líta út .
Ungar stúlkur eru stundum með lélega sjálfsmynd og staðalímyndirnar segja að allir eigi að vera grannir og passa í sömu fötin sem er ekki raunveruleikinn .
Við erum mjög ólík í útliti .
Við erum með mismunandi stór brjóst , mismunandi stór læri og mismunandi stór kynfæri , " segir Ebba og bendir á að með klámvæðingunni hafi fylgt aukinn rakstur sem afhjúpi svæðið betur .
" Konur eru með misstóra innri barma og þeir verða miklu augljósari eftir rakstur og slúta niðurundan ytri börmum .
Þá finnst konum , sérstaklega þessum grönnu stúlkum , það ekkert sérstaklega fallegt og jafnvel óþægilegt .
Þær halda að sér líði betur ef þær fá þetta lagað með aðgerð .
En oft er vandamálið í höfðinu , ekki í kynfærunum .
Vissulega eru til konur með misstóra barma og barma sem hafa skaddast í fæðingu eða eru með raunveruleg lýti , sem þarf að laga og við höfum gert þessar aðgerðir hér á kvennadeildinni .
En það sem er að gerast núna árið 2015 og ég hef áhyggjur af og mun halda áfram að berjast gegn , er að fólk misnoti ungar konur sem eru ekki með nógu sterka sjálfsmynd og láti þær borga mikla peninga fyrir , " segir hún en rannsóknir Lauru Berman hafa sýnt fram á tengsl lélegrar sjálfsmyndar og skapabarmaaðgerða .
" Mér finnst stjórnsýslan ekki vera að standa sig og eftirlitið alveg að bregðast .
Við höfum ekki yfirlit yfir hvort það eru tvær , tuttugu eða tvöhundruð aðgerðir sem er verið að gera á ári á Íslandi .
Landlæknir hefur ekki fengið gögn frá lýtalæknum .
Við vitum því ekki hvað þetta er stórt vandamál , " segir Ebba sem hefur fulla trú á því að nýr landlæknir muni koma málunum í betra horf og vinna í því að fá upplýsingar um fjölda þessara aðgerða síðustu ár svo hægt sé að átta sig á því hvort um raunverulegt vandamál sé að ræða .
Aðgerðirnar geta haft afleiðingar Lýtalæknar hafa vísað í persónuvernd hvað þetta varðar .
" Ég hef oft velt því fyrir mér hvort það sé meira persónuverndarmál að vita hversu margar konur hafa farið í skapabarmaðgerð og brjóstastækkun eða fóstureyðingu og greinst með klamydíu , " segir hún og ítrekar mikilvægi skráninga í góðu heilbrigðiskerfi og þær hafi ekki síst gildi til að fylgjast með afleiðingum aðgerðanna .
" Þessar aðgerðir hafa alveg afleiðingar , blæðingar , sýkingar og slíkt .
" Hafa konur þurft að leita á kvennadeildina eftir þessar skapabarmaaðgerðir ? " Við höfum fengið hingað konur með blæðingar og sýkingar eftir svona aðgerðir , " segir hún en að öllum aðgerðum fylgi áhætta og því sé mikilvægt að gera ekki svona aðgerðir að óþörfu .
" Á síðustu árum hafa fagfélög kvensjúkdóma- og fæðingarlækna verið að taka höndum saman og skapa vinnureglu um þetta .
Fólk hefur áhyggjur af því að verið sé að gera of mikið af þessum aðgerðum og því hafa bandarísku og bresku sérfræðingafélögin og fleiri tekið höndum saman og reyna að spyrna við þessari þróun .
" Skapabarmaaðgerðir hafa margfaldast að tölu síðustu ár í Bretlandi og nú er búið að setja vinnureglur hvað þær varðar .
" Nú ráðleggja Bretarnir stúlkum að fara fyrst í sálfræðiviðtal og hitta tvo kvensjúkdómalækna sem meta hvort vandamál sé virkilega til staðar , að þær séu með barma sem meiða og trufla þær í daglegum athöfnum .
Og ef svo er þá eru aðgerðirnar borgaðar af NHS , breska heilbrigðiskerfinu .
" Bresku sérfræðisamtökin RCOG hafa ennfremur lagt áherslu á mikilvægi þess að veita fulla ráðgjöf fyrir aðgerð , að konur séu upplýstar um eðlilegan breytileika kynfæranna .
Þau ítreka að þessar aðgerðir séu ekki gagnreynd læknisfræði og vilja ekki að lýtaaðgerðir á kynfærum séu framkvæmdar á einstaklingum yngri en 18 ára .
Þau vilja ekki að lýtaaðgerðir séu framkvæmdar í opinbera kerfinu .
Engu að síður voru 266 skapabarmaaðgerðir framkvæmdar á stúlkum yngri en 14 ára hjá NHS á árunum 2008-2012 en ástæðurnar liggja ekki fyrir .
Ofvöxtur innri barma hefur verið skilgreindur af lýtalæknum þannig að þá sé hægt að teygja þá þrjá til fjóra sentimetra niður fyrir .
" Þetta er skilgreining sem ég lærði ekki á sínum tíma í læknadeildinni , " segir Ebba .
Hún segir að rannsóknir á kynfærum kvenna sýni að þau séu mjög breytileg og þessi lengd geti verið allt frá sjö millimetrum upp í 50 millimetra .
Bandarísku sérfræðingasamtökin ACOG hafa lýst því yfir að aðgerðir þessar séu ekki af læknisfræðilegum ástæðum og það vanti frekari rannsóknir á öryggi þeirra og árangri .
Langtímaafleiðingar ekki skoðaðar " Langtímaafleiðingar þessara aðgerða á kynheilbrigði kvenna hafa ekki verið skoðaðar .
Það hafa engar rannsóknir svo mér sé kunnugt um verið gerðar á konum sem hafa farið í aðgerðir á skapabörmum og skoðaðar þrjátíu árum síðar , sérstaklega þegar þær eru komnar yfir tíðahvörf þegar slímhúðin verður þynnri og allt skreppur meira saman , " segir Ebba .
" Við þurfum að bæta okkar skráningarmál og ég held að við þurfum að bæta löggjöfina líka .
Ég held það væri mjög gott ef við Íslendingar hefðum frumkvæði að því að banna aðgerðir á kynfærum kvenna nema tveir fagaðilar komi að skoðun .
Við eigum að læra af því sem upp kom í PIP-púðamálinu .
Þá kom í ljós að skráningarmálum var mjög ábótavant .
Það á ekki að líðast á 21. öldinni að fólk sé ekki með öll sín mál uppi á borðinu .
" Þó ekki sé vitað um umfangið er ljóst að þessar aðgerðir eru víða gerðar en stutt yfirferð á vefsíðum lýtalækna sýnir það .
" Mér finnst mjög skrýtið að aðgerðirnar séu auglýstar svona víða á heimasíðum ef það væri engin eftirspurn eftir þeim .
Þú ferð varla að leggja vinnu í myndir og texta um eitthvað sem þú ætlar aldrei að gera , " bendir Ebba á .
Ennfremur má geta þess að lög um heilbrigðisstarfsmenn nr. 34/2012 kveða í 18. gr. á um skyldu heilbrigðisstarfsmanna til að veita landlækni upplýsingar , m.a. vegna eftirlits með heilbrigðisstarfsmönnum og heilbrigðisþjónustu en um þetta gilda lög um landlækni og lýðheilsu .
En eru þessar aðgerðir gerðar á kvennadeildinni ? " Aðgerðir hafa verið gerðar hér á kvennadeildinni og það er á konum sem við teljum að þurfi að fara í svona aðgerðir vegna þess að barmarnir séu missíðir eða óeðlilega síðir , " segir hún en aðgerðirnar eru innan við tíu á ári .
Ebba segist bundin af siðareglum lækna en í 5. grein Codex Ethicus segir : " Lækni , sem fær vitneskju um aðstæður sem hann telur faglega óviðunandi , er skylt að gera grein fyrir þeim skoðunum sínum .
" " Þess vegna stend ég hér og hef verið í þessari baráttu síðustu ár , " segir hún .
Hún segist ekki vera í stríði við íslenska lýtalækna heldur sé einungis mikið í mun að rétt sé staðið að málum .
" Ég held að lýtalæknar séu margir að vanda sig og að þessi barátta hafi skilað einhverju .
Kvensjúkdómalæknar um allan vestræna heiminn eru að berjast gegn þessari þróun og benda á að þetta eru ekki nauðsynlegar aðgerðir .
Það eru stærstu skilaboðin .
Vissulega eru alltaf til stúlkur og konur sem eru ekki ánægðar með líkama sinn .
Það væri gott fyrirkomulag ef tveir fagaðilar myndu meta viðkomandi óháð hvor öðrum og gefa álit sitt áður en það er framkvæmd aðgerð .
Og þá yrði þetta gert innan heilbrigðiskerfisins , " segir Ebba sem hefur hitt konu sem bað hana um aðgerð fyrir allmörgum árum en þakkaði henni nýverið fyrir að hafa ekki framkvæmt aðgerðina .
" Hún á núna tvö börn og er mjög glöð með sín kynfæri eins og þau eru .
Því allt er betra heilt en gróið .
" Ebba segir að hlutverk heilbrigðisstétta í þessu máli sé meðal annars að efla sjálfsmynd kvenna en jákvæð líkamsímynd sé mikilvæg , einnig að útskýra hvað sé eðlilegt útlit kynfæra en breytileikinn er mikill .
Eðlilegt er að innri barmar séu síðari en ytri .
Aðgerð þýði ekki endilega að kynlíf eða sjálfsmynd batni .
" Flatar píkur eru ekki normið , " segir Ebba að lokum .
Um skapabarmaaðgerðir • Skapabarmaaðgerðir eru helst gerðar á konum 20-45 ára .
• Aðgerðin fer þannig fram að hluti af innri skapabörmum er fjarlægður og minnka þá innri skapabarmarnir töluvert og markmið aðgerðarinnar er að ytri skapabarmar hylji algjörlega þá innri .
• Helstu ástæður eru útlitslegar .
• Annars vegar er hægt að gera þessar aðgerðir í slævingu og staðdeyfingu eða þá í svæfingu .
Skapabarmaaðgerðir kosta 175.000 kr. í staðdeyfingu og 275.000 kr. með svæfingu .
• Helstu áhættuþættir við aðgerðir sem slíkar eru blæðingar , en þá getur blætt töluvert úr sárinu , eða að það myndist blóðgúll sem stundum þarf að tæma í annarri aðgerð .
Sýkingar eru sjaldgæfar og þá sérstaklega ef fyllsta hreinlætis er gætt .
• Í nokkrum tilfellum þarf stundum síðar að fjarlægja örlitlar slímhúðarfellingar kringum örin ef að þetta veldur konum óþægindum .
Heimild lytalaeknir.is .
