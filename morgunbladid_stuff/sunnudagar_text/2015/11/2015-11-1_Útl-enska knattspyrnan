Það er nöturleg staðreynd að enskur knattspyrnustjóri hefur aldrei unnið ensku úrvalsdeildina .
Krísa enskra stjóra er raunar algjör og einnig breskra eftir brotthvarf Sir Alex Fergusons og enginn líklegur til að bæta úr skák í bráð .
Stóru félögin stóla alfarið á útlendinga .
Orri Páll Ormarsson orri@mbl.is England er oft kallað vagga knattspyrnunnar .
Það skýtur því skökku við að síðasti Englendingurinn til að stýra liði til meistaratignar þar í landi var Howard Wilkinson en hann var við stjórnvölinn hjá Leeds United 1991-92 , síðasta veturinn sem gamla 1. deildin var við lýði .
Haustið 1992 var úrvalsdeildin sett á laggirnar .
Síðan eru liðin 23 ár og hvern hefði órað fyrir þessari eyðimerkurgöngu enskra knattspyrnustjóra ? Næstur á undan Wilkinson var nafni hans , Howard Kendall , sem gerði Everton í tvígang að meisturum á níunda áratugnum , 1985 og 1987 .
Blessuð sé minning hans ! Til samanburðar má nefna að þýskur knattspyrnustjóri vann Búndeslíguna síðast 2013 , Jupp Heynckes með Bayern München .
Spænskur stjóri vann La Liga síðast á þessu ári , Luis Enrique með Barcelona og ítalskur stjóri vann Seria A síðastliðið vor , Massimiliano Allegri með Juventus .
Ekkert bendir til þess að úr þessu verði bætt í Englandi í bráð .
Fara þarf niður í sjöunda sæti úrvalsdeildarinnar á þessari leiktíð til að finna Englending í brúnni ; það er Alan Pardew hjá Crystal Palace .
Hann er án efa " heitasti " enski stjórinn um þessar mundir , hefur unnið þrekvirki hjá Palace eftir mikla rússíbanareið hjá Newcastle United .
Líkurnar á því að Crystal Palace verði meistari í vor eru þó hverfandi litlar .
Og þá er pent að orði komist .
Raða sér í neðstu sætin Fjórir aðrir Englendingar stjórna liðum í úrvalsdeildinni .
Garry Monk er með Swansea í 12. sæti , Eddie Howe með Bournemouth í 17. sæti , Sam Allardyce með Sunderland í 18. sæti og Steve McClaren með Newcastle í 19. sæti .
Sá fimmti , Tim Sherwood , var rekinn frá Aston Villa á dögunum enda liðið á botninum .
Hafa ber í huga að Allardyce er nýtekinn við Sunderland af Hollendingnum Dick Advocaat og ber því enga ábyrgð á ógenginu ; skilaði " Svörtu köttunum " meira að segja sínum fyrsta sigri um liðna helgi .
Eyjólfur hressist ekki svo um muni þegar öðrum Bretum er hent inn í hringinn .
Walesverjinn Tony Pulis er með West Bromwich Albion í 10. sæti og landi hans , Mark Hughes , með Stoke City í því 14 .
Þá er Skotinn Alex Neil með smælingjana í Norwich City í 16. sæti .
Í sögulegu samhengi er Neil líklegastur af öllum þessum mönnum til að gera lið að enskum meistara , þó að varla verði það Norwich City .
Skoskir knattspyrnustjórar hafa nefnilega gert það gott í Englandi undanfarna áratugi .
Munar þar vitaskuld mest um Sir Alex Ferguson sem vann þrettán meistaratitla með Manchester United frá 1993 til 2013 .
Það er met sem líklega verður aldrei slegið .
Hinn Skotinn til að vinna úrvalsdeildina er Kenny Dalglish sem gerði Blackburn Rovers að meistara leiktíðina 1994-95 .
Skoskar goðsagnir Skotar voru líka atkvæðamiklir á lokaárum gömlu 1. deildarinnar .
Téður Dalglish stýrði Liverpool þrisvar til sigurs og George Graham vann tvo titla með Arsenal .
Af öðrum Skotum sem unnið hafa enska meistaratitilinn má nefna goðsagnirnar Sir Matt Busby , sem gerði það fjórum sinnum hjá Manchester United , og Bill Shankly sem leiddi Liverpool í þrígang á toppinn .
Þá ber að nefna George Ramsay , sem vann sex meistaratitla með Aston Villa á árununum 1894 til 1910 .
Ramsay er annar sigursælasti stjórinn í sögu ensku knattspyrnunnar ásamt Englendingnum Bob Paisley , sem stýrði Liverpool einnig sex sinnum til sigurs á árunum 1976 til 1983 .
Undanfarin tuttugu tímabil hafa aðeins fjögur félög hampað meistaratitlinum : Manchester United , Manchester City , Chelsea og Arsenal .
Ekkert þeirra er með enskan eða breskan stjóra í dag .
Skotinn David Moyes tók við Manchester United þegar Sir Alex settist í helgan stein sumarið 2013 en entist ekki árið .
Þá sneru " Rauðu djöflarnir " sér til Hollendingsins Louis van Gaal .
Síðasti Englendingurinn sem stýrði United var Ron Atkinson , 1981-86 .
Þrír af fjórum síðustu knattspyrnustjórum Manchester City eru útlendingar , Svíinn Sven-Göran Eriksson , Ítalinn Roberto Mancini og Sílemaðurinn Manuel Pellegrini .
Walesverjinn Mark Hughes laumaði sér inn á milli .
Síðasti Englendingurinn til að stjórna City var Stuart Pearce , 2005-07 .
Tólf síðustu stjórar Chelsea eru útlendingar Ríkjandi meistarar Chelsea eru í nokkrum sérflokki í útlendingadeildinni en hvorki fleiri né færri en tólf síðustu stjórar " Blástakkanna " hafa verið sóttir til annarra landa : Ruud Gullit ( Holland ) , Gianluca Vialli ( Ítalía ) , Claudio Ranieri ( Ítalía ) , José Mourinho ( Portúgal ) , Avram Grant ( Ísrael ) , Luiz Felipe Scolari ( Brasilía ) , Guus Hiddink ( Holland ) , Carlo Ancelotti ( Ítalía ) , André Villas-Boas ( Portúgal ) , Roberto Di Matteo ( Ítalía ) , Rafael Benítez ( Spánn ) og José Mourinho aftur .
Síðasti Englendingurinn sem komst að var Glenn Hoddle , 1993-96 .
Á sama tíma og Chelsea hefur haft tólf útlendinga í brúnni , hefur Arsenal haft einn .
Frakkinn Arsène Wenger hefur verið við stjórnvölinn hjá " Skyttunum " undanfarin nítján ár en hann varð árið 1998 fyrsti maðurinn sem hvorki er Breti né Íri til að gera lið að enskum meistara .
Síðasti Englendingurinn sem stjórnaði Arsenal var Bruce Rioch , 1995-96 .
Fimmta stórveldið , Liverpool , hefur beðið eftir meistaratitli í aldarfjórðung en lék í Meistaradeild Evrópu á liðnum vetri .
Þar er Þjóðverji nú tekinn við stjórnartaumunum , Jürgen Klopp , af Norður-Íranum Brendan Rodgers sem komst fáranlega nálægt meistaratign vorið 2014 .
Hefði þá orðið fyrsti Norður-Írinn til að vinna það afrek .
Einn Íri býr að meistartitli , Bob Kyle sem rak trippin hjá Sunderland veturinn 1912-13 .
Hver man ekki eftir honum ? Síðasti Englendingur til að senda " Rauða herinn " út á vígvöllinn var Roy gamli Hodgson , 2010-1 1 .
Fundu engan skárri Téður Hodgson er landsliðseinvaldur Englands nú um stundir og afar umdeildur sem slíkur enda þótt hann hafi skilað liði sínu með bravör á EM í Frakklandi næsta sumar .
En menn fá víst engan bikar fyrir það .
Hodgson var aldrei draumakostur á sínum tíma , varð meira fyrir valinu vegna þess að fáir Englendingar komu til greina .
Kannski helst Harry Redknapp .
Landsliðið hefur sem kunnugt er prófað útlendinga líka , Sven-Göran Eriksson og Fabio Capello .
Þurfti þá að kyngja vænni slummu af stolti .
Hodgson er orðinn 68 ára og vilji knattspyrnusambandið halda sig við Englending þegar hann rifar seglin eru satt best að segja ekki margir í sjónmáli .
Helst Alan Pardew og ef til vill Garry Monk .
Nema Big Sam Allardyce yrði mynstraður í starfið ? Allt er á sömu bókina lært í úrvalsdeildinni .
Tottenham Hotspur og Everton , sem þefað hafa af meistaradeildarsæti undanfarin ár , eru bæði með erlenda stjóra .
Argentínumaðurinn Mauricio Pochettino stýrir Tottenham og Spánverjinn Roberto Martínez Everton .
Spútniklið síðustu leiktíðar , Southampton , er undir stjórn Hollendingsins Ronalds Koemans og liðin sem komið hafa mest á óvart til þessa í vetur , West Ham United og Leicester City , eru þjálfuð af Króatanum Slaven Bilic ´ ´ og Ítalanum Claudio Ranieri .
Þá er einungis eitt úrvalsdeildarlið ónefnt í þessari samsuðu , Watford .
Þar ræður völlum Spánverjinn Quique Sánchez Flores .
Eiga ennþá flesta titla Hvað sem öllu líður þá geta enskir knattspyrnustjórar ennþá huggað sig við þá staðreynd að þeir eiga langflesta meistaratitla , 61 talsins , en fyrst var efnt til móts í landinu veturinn 1888-89 .
Að baki þeim titlum eru 36 knattspyrnustjórar .
Ekki eru það síðri tíðindi að Skotar eiga næstflesta titla , 36 sem tíu stjórar hafa skilað .
Fátt bendir til þess að við þann fjölda bætist í bráð .
Þriðja sætinu deila Frakkar og Portúgalir , einkavinirnir Arsène Wenger og José Mourinho .
Þeir búa að þremur titlum hvor .
Ítalir bera ábyrgð á tveimur titlum og Írar og Sílemenn einum titli hvor þjóð .
Hætt er við því að erlendum þjóðum eigi eftir að fjölga á þessum lista áður en heimamenn komast aftur að krásunum .
Það viðgengst , vögguránið .
Krísan á sér djúpar rætur Guðjón Þórðarson , sem starfaði um árabil sem knattspyrnustjóri í Englandi , segir krísu enskra knattspyrnustjóra eiga sér djúpar rætur .
Þeir hafi á sínum tíma setið eftir og verið seinni en stjórar á meginlandinu að tileinka sér nútímanálgun í þjálfun .
" Góðu tíðindin eru hins vegar þau að þetta er smám saman að breytast .
Enskir þjálfarar eru að breyta sinni nálgun og stíga fastar til jarðar , " segir hann .
Guðjón segir það líka há breskum knattspyrnustjórum að þeir séu ekki eins víðsýnir og erlendir kollegar þeirra og þekki ekki eins vel til leikmanna utan heimalandsins .
Sú staðreynd ræður , að hans mati , miklu um það að stærstu félögin í úrvalsdeildinni vilja frekar erlenda stjóra .
" Stóru félögin vilja líka stjóra sem hafa reynslu af því að vinna titla og þess vegna verða þau að leita út fyrir landsteinana .
Enskir stjórar sem unnið hafa titla eru einfaldlega ekki á hverju strái .
Ekki heldur breskir .
" Manchester United og Liverpool veðjuðu bæði á breska stjóra sem náð höfðu góðum árangri með smærri félög í úrvalsdeildinni en örlög Davids Moyes og Brendans Rodgers eru væntanlega ekki til þess fallin að hvetja þau til að gera aðra slíka tilraun í bráð .
" Moyes náði ekki að stíga inn í þennan stóra heim Manchester United , verkefnið var honum einfaldlega ofvaxið .
Rodgers átti ágæta spretti hjá Liverpool en á endanum varði hann ekki peningunum sem honum var ráðstafað nægilega skynsamlega .
Honum tókst ekki að búa til lið .
Það varð honum að falli , " segir Guðjón .
Ekki tómt svartnætti Hann segir þolinmæðina gagnvart heimamönnum líklega minni en gagnvart útlendingunum .
Pressan á Louis van Gaal hjá United sé til dæmis ekki eins mikil og á Moyes .
Mögulega vegna þess að hann á að baki glæstan feril í Evrópu .
Eigi að síður er þetta ekki tómt svartnætti og Guðjón bendir á að nokkrir breskir stjórar hafi gert það gott miðað við forsendur .
Nefnir hann í því sambandi Garry Monk hjá Swansea og Tony Pulis hjá WBA .
" Þeir hafa ekki úr eins miklu að moða og kollegar þeirra hjá stóru klúbbunum og hafa báðir gert vel .
Sama má segja um Nigel vin minn Pearson .
Hann var látinn fara frá Leicester fyrr á þessu ári á öðrum forsendum en fótboltalegum .
Ég var að vona að Nigel fengi Aston Villa núna .
Hann gæti gert góða hluti þar .
" Að dómi Guðjóns mætti þolinmæðin í uppbyggingunni að ósekju vera meiri .
Hann minnir á að Sir Alex Ferguson hafi á sínum tíma aðeins verið einu marki frá því að missa vinnuna á dimmum degi í janúar .
" Hann fékk mjög langan tíma til að byggja upp lið hjá United , slík þolinmæði þekkist ekki í dag .
Eins og við vitum þá byggði Sir Alex ekki bara upp lið , hann byggði upp heilt knattspyrnufélag .
" Stjórnaði tveimur stjórum Svo skemmtilega vill til að tveir knattspyrnustjórar í úrvalsdeildinni léku undir stjórn Guðjóns hjá Barnsley , Garry Monk og Alex Neil .
Guðjón spáir þeim bjartri framtíð en Monk er aðeins 36 ára og Neil 34 ára .
" Garry er lengra kominn , búinn að sanna sig í úrvalsdeildinni enda þótt nokkur pressa sé á honum núna .
Það er mál manna úti að hann hafi burði til að komast í fremstu röð .
Alex þarf að vaxa inn í starfið og ég hef fulla trú á honum .
Hann er ósérhlífinn og harðduglegur .
Svona Óla Þórðar týpa .
En það er ekki nóg að hafa hæfileikana , þessir strákar þurfa að hafa eitthvað á bak við sig líka .
" Spurður hvort hann sjái þessa menn taka við liði á borð við Manchester United eða Liverpool í framtíðinni segir Guðjón það alls ekki útilokað .
" Nái þeir að skila smærri verkefnunum vel af sér er aldrei að vita hvað bíður þeirra .
" Ekki kemur á óvart að Guðjón spáir erlendum stjóra titlinum í vor .
" Það lið sem verður fyrir ofan Manchester City verður enskur meistari á þessum vetri .
" – Er eitthvert lið þess umkomið ? " Nei , ég held ekki .
" 