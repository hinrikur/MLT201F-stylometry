Ertu komin í jólaskap ...
eða ertu kannski týpan sem er í jólaskapi allt árið ? Neinei ...
ekki er það nú allt árið ...
það er Eurovision og Airwaves inn á milli .
Ég er að detta í jólaskap í þessum töluðum orðum enda ekki annað hægt í þessu veðri og birtunni sem fylgir þessari árstíð .
Fékk vinkonu mína Chiöru Siracusa í fangið í morgun frá Möltu og hún er að sjá snjó í fyrsta skipti á ævinni og er eins og barn í þessu öllu saman , strýkur öllum snjó sem hún sér og elskar þetta í botn ...
þannig að nú er að gefa henni jólaglögg og piparköku og sýna " the icelandic way " .
Hvenær finnst þér jólin vera komin ? Þegar hangikjöts- og rauðkálsilmurinn fyllir heimilið , undirbúningurinn er í hámarki og lesnar kveðjur í útvarpinu ...
þá eru jólin komin .
Og jólabókin fullkomnar þetta svo auðvitað ásamt náttfötum , laufabrauði og malt & app í glasi .
Áttu þér uppáhaldsjólalög ? Endalaust mörg uppáhalds .
Aðfangadagskvöld með Helgu Möller er yndi ; Þrjú á palli hafa alltaf einhver tök á mér ; Dansaðu vindur með Eivöru minni ; ALLT með Hauki Morthens ; Baggalútur ; Mahalia ; Sissel ; Nat King Cole ...
Þú ert með jólatónleika í Grafarvogskirkju á laugardagskvöld .
Hvernig undirbýrðu þig fyrir svona stóra tónleika ? Mesti undirbúningurinn felst í því að undirbúa sig andlega , fara í gegnum tónleikana í huganum , fara yfir texta , æfa með hljómsveit og söngvurum og auðvitað skipuleggja herlegheitin frá a til ö .
En stærsti hlutinn er sá andlegi í morgunsárið og auðvitað staðgóður morgunverður og góður hlátur við og við .
Áttu einhver góð ráð fyrir jólin til að forðast að verða stressinu alræmda að bráð ? Voða gott að anda inn og út og einbeita sér að því sem skiptir máli .
Ég er farin að venja mig á það að stoppa áður en ég hleyp , hendi einhverju í körfuna eða upp í mig og hugsa : " Skiptir þetta máli í stóru myndinni ? " Ef svarið er nei , þá er bara að sleppa þessu – auðvelt og einfalt .
Svo er annað gott ráð að taka athyglina alveg yfir á umheiminn og horfa á hann af einbeitingu , fókusera á þá sem eru brosandi og í rólegu hamingjukasti , hugsa um þennan stóra heim sem við búum í og þakka fyrir það sem við eigum hér á Íslandi ...
sem er ALLT .
