Víst er gott að hafa fullt af músík í vasanum , í bílnum eða í sumarbústaðnum , en of algengt er að fólk fórni hljómgæðum fyrir hagræði , sætti sig við dósahljóm , suð , brak og bresti til þess eins að geta hlustað á ferðinni .
Til eru þó tæki sem gera lífið aðeins betra að þessu leyti , heyrnartól og ferðahátalarar sem skila skammlausum hljómi Það er misjafnt hve mikla áherslu fólk leggur alla jafna á hljóm og hljómburð , sumum finnst hann skipta meginmáli , aðrir meta hagræðið meira en gæðin og eru glaðir ef hljómur er nógu góður – hann þarf ekki að vera frábær ef ég get verið með plötusafnið í vasanum eða streymt hvaða lagi sem er úr tuttugu milljón laga bunkanum hjá Spotify .
Að því sögðu þá þarf maður ekki að sætta sig við hvað sem er , ekki að kaupa heyrnartól úti í sjoppu ( nema í neyð ) eða Bluetooth-hátalara sem felldir eru í kókdós eða álíka umbúðir .
Ég kíkti á tvö apparöt frá Sony sem eru ekki ýkja dýr , en ná að sameina hagræði og hljómgæði .
SRS-X55-hátalarinn er meðal annars merkilegur fyrir það að hann styður LDAC-tækni , sem Sony hefur kynnt og felst í því að tónlistinni er þjappað á fullkomnari hátt en tíðkast í Bluetooth-apparötum almennt .
Alla jafna nota menn SBC-þjöppun , sem er staðall í Bluetooth , en fyrir vikið tapast eitthvað af hljómgæðum þegar unnið er með hágæðastraum .
Þetta er eðlilega ekki mál þegar uppruninn er geisladiskur , 44,1 kHz / 16 bita , en þegar straumurinn er orðinn 96kHz / 24 bita , það sem yfirleitt er kallað Hi-Res þar sem meiri upplýsingar eru notaðar til að vista tónlistina á stafrænu sniði , snýr SBC-staðallinn straumnum yfir í 44,1 kHz / 16 bita og gæðin minnka eðlilega við það .
Nú halda einhverjir að þetta geti varla skipt höfuðmáli í ljósi þess að verið er að streyma músík í tæki sem er ekki nema 22,1x11,8 sentímetrar að stærð og x 5,1 cm að þykkt .
Má vera rétt , en þeir sem heyra muninn á þessu tvennu , og það eru ekki allir , sætta sig illa við að tapa gæðum sem greitt er fyrir .
Hljómur í SRS-X55-hátalaranum er merkilega góður , stórmerkilega góður reyndar , og setti alla Bluetooth-hátalara sem ég hafði prófað fram að þessu í mjög dapurlegt ljós .
Á bak við grillið að framan eru þrír hátalarar og tveir bassahátalarar að aftan sem skýrir hljóminn að mestu leyti , en væntanlega skiptir líka máli hversu traustbyggður hann er og þungur , ríflega kíló að þyngd .
Hann nemur sendingu frá allt að tíu metra fjarlægð , en það er líka hljóðinntak og rafhlaðan dugir í allt að tíu tíma eftir því hversu hátt er spilað .
Svo er líka hægt að taka við símtölum í gegnum hátalarann og já , hlaða símann líka , ef vill – á honum er USB-tengi fyrir straum út .
Hátalarinn styður NFC og því einstaklega auðvelt að para hann við síma , ég lagði símann bara upp að honum og samþykkti pörun ; tók ekki nema nokkrar sekúndur .
SRS-X55 kostar 24.990 kr. í vefverslun Nýherja ( tilboðsverð ) .
Hitt Sony-tólið er heyrnartól , MDR-7510 nánar tiltekið , lokuð heyrnartól og nett , býsna létt og fara einstaklega vel á höfði – þegar ég hafði sett þau upp dauðlangaði mig til að henda Shure-hlunkunum mínum með sinni fáránlega þungu gormasnúru .
MDR-7510 er kynnt sem heyrnartól fyrir atvinnumenn og á netinu má finna vitnisburð ýmissa sem lofsyngja þau og segjast atvinnumenn .
Sem almennur notandi gef ég þeim fyrstu einkunn fyrir hljóm , hann er tær og góður , virkaði reyndar eilítið flatur til að byrja með en eftir því sem ég vandist heyrnartólunum kunni ég betur að meta þau .
Bassinn er einkar náttúrulegur og tær , heyrist vel í góðri þungarokkkeyrslu , nú eða bassaleðjurappi .
MDR-7510-heyrnartólin standast vissulega ekki snúning spariheyrnartólum , en kosta líka ekki nema brot af því sem bestu slík tól kosta .
Snúran er gormasnúra , um þrír metrar þegar búið er að teygja úr henni .
Eftir að hafa vanist því að geta skipt um snúrur ( eins og á Sennheiser og Shure ) sakna ég þess að það sé ekki hægt .
Sony MDR-7510 kostar 29.900 kr. í vefverslun Nýherja .
Árni Matthíasson 