Börnum á aldrinum fjögurra til átta ára er boðið uppá leiðsögn um sýninguna Skrímslin bjóða heim í dag , laugardaginn 14. nóvember í Menningarhúsinu Gerðubergi .
Í tilkynningu kemur fram að foreldrar og fylgisveinar séu velkomnir með , þó í bakgrunni .
Leiðsögnin er sérstaklega hugsuð fyrir yngri börn og tekur um það bil 20 mínútur og fer fram klukkan 14 og 14.30 .
Leiðsögnin er í höndum leikkonunnar Ólafar Sverrisdóttur sem hefur um árabil verið með Sögubílinn Æringjann sem og haldið sögustundir sem Sóla Sögukona .
Ólöfu er margt til lista lagt , meðal annars kennir hún leiklist og hefur gefið út barnabækur um Sólu .
Sýningin er byggð á skrímslabókunum um stóra skrímslið og litla skrímslið sem svo mörg börn og fjölskyldur þeirra þekkja af góðu .
Þess má geta að bókasafnið og kaffihúsið er opið frá 13-16 og er því hægt að gera meira úr heimsókninni .
