Hvernig stendur á því að við höfum ekki eignast neinn verulega snjallan spyrjanda í sjónvarpi , þótt miðillinn sé orðinn hálfrar aldar gamall hér á landi ? Uppteknir af spyrjandanum Ríkisútvarpið hefur auðvitað haft best tækifæri til þess að finna slíka og gefa þeim tækifæri .
Sú stofnun hefur augljóslega ekki haft ríkulegan metnað til þess .
Í þessum efnum hefur orðið menningarlegt tjón .
Góð sjónvarpsviðtöl eru mikilvægur hluti af lifandi sögu .
Og þá er ekki nóg þótt hægt sé að vísa til efnis í segulbandasafni þar sem geymd eru viðtöl við fjölda manna þar sem spyrjandinn las af blaði og viðmælandinn líka .
Hér er fremur átt við viðtöl úr erli dagsins , sem birt eru nánast á hverjum degi .
Þau eru svo skelfilega viðvaningslega gerð flest hver .
Eftir því sem aðgangur fólks að erlendu sjóvarpsefni eykst tekur áhorfandinn sárar eftir því hversu illa hefur tekist til hér heima .
Meðalmennska í þessum efnum virðist vera sá Everesttindur sem Ríkissjónvarpið vonast til að ná að klífa einhvern tíma í fjarlægri framtíð .
Kastljós sjónvarpsins var lengi kennsluefni í því hvernig spyrjendur áttu að haga sér vildu þeir tryggja að viðmælandinn gæfi ekkert af sér .
Það beinlínis æpti á áhorfendur að spyrjendurnir væru uppfullir af því að viðburðurinn snerist um þá sjálfa en ekki viðmælandann .
Mætt var með fyrirfram mótaða afstöðu og sá litli undirbúningur sem farið hafði fram snerist um að byggja undir hana , hversu fordómafull og sjálfhverf sem hún var .
Gripið var fram í fyrir viðmælandanum , slegið fram ógrunduðum fullyrðingum sem hann gat ekki hreinsað út úr umræðunni nema í löngu máli .
Og ef sá reyndi einmitt það , af því að honum var misboðið , þá var enn gripið fram í og slegið fram enn götóttari fullyrðingu eins og staðreynd væri .
Fyrrverandi innanhússmaður á þessum bæ sagði bréfritara að þetta virtist hugsað sem keppni um það hver kæmi " betur út úr þessu " , spyrjandinn eða viðmælandinn .
Hann sagðist hafa verið feginn þegar hann komst úr því andrúmslofti .
Lýsingin átti þó einkum við væri viðmælandinn á svarta listanum hjá hinum fámenna hópi sem telur sig fara með eignarhaldið á Ríkisútvarpinu í umboði fólksins og í þágu þess , eins og þetta hét forðum á Volgubökkum .
En blíðmæli og strokur við sálufélaga gerðu áhorfendum raunar enn minna gagn .
Þótt slíkir færu " ekki illa út úr yfirheyrslunni " , þá skilaði samtalið á ljúfu nótunum sjaldan miklu .
Í báðum tilvikum voru áhorfendur sviknir .
Fáir eftirminnilegir Mjög fáir sjónvarpsspyrjendur hér á landi hafa haft lag á að ná því besta og mikilvægasta út úr viðmælendum sínum í sjónvarpi .
Tveir koma helst upp í hugann , þeir Ólafur E. Friðriksson og Páll Magnússon .
Báðir fylgdust mjög vel með þjóðmálum almennt , bjuggu sig vel undir viðtöl sín , héldu vel ró sinni , en leyfðu þó viðmælandanum aldrei að taka umræðuna yfir .
Það sat iðulega mun meira eftir hjá áhorfendum í þáttum þessara spyrjenda en nú gerist og það náðist fram með kurteislegri hörku eða ágengri kurteisi .
Þessir spyrjendur , sem voru vikulega eða oftar í sjónvarpi , áttuðu sig á því að einstaka þættir áttu að snúast um viðfangsefnið en ekki þá sjálfa .
Fái sjónvarpsmaður aðeins einu sinni að birtast sem spyrjandi má auðvitað afsaka það , að " egóið " beri hann ofurliði .
Fræg viðtöl Fréttamaðurinn David Frost var snillingur í þessum efnum .
Hans stærsta viðtalsstund var auðvitað með Richard Nixon .
Forsetinn fyrrverandi var hataður af nánast öllum helstu fjölmiðlungum Vesturlanda og nánast hvern mann í þeim hópi dreymdi um að fá tækifæri til að hjóla í hinn fallna forseta .
Nixon fyrirleit fjölmiðlastéttina , nánast eins og hún lagði sig , og segja má honum til afsökunar að hann hafði nokkra ástæðu til þess .
Hinum glaðbeitta og þægilega breska fjölmiðlamanni David Frost , sem þá var lítt þekktur í þeim ranni , tókst að telja Nixon á að mæta sér í röð viðtala .
Nixon var fjarri því að koma fjáður frá forsetaembættinu og það skipti sjálfsagt máli að Frost tókst að tryggja nægilega háa greiðslu til viðmælandans .
Frost gekk ekki að því gruflandi að hinn alræmdi stjórnmálarefur myndi beita allri sinni tækni og þekkingarlegum yfirburðum til að tryggja að hin laskaða ímynd hans og saga kæmist eins vel frá þessum þáttum og verða mátti .
Frá því að forsetinn hvarf bugaður inn í híði sitt hafði hann forðast blaða- og fréttamenn eins og kláðamaur .
David Frost var ekki í mun að gera ímynd Nixons enn verri en hún var á þessu augnabliki , enda var það ekki áhlaupsverk .
Hann reyndi heldur ekki að eignast trúnað eða velvild Nixons , því hann vissi að hvort tveggja yrði harðsótt .
En honum var um leið í mun að hinn tortryggni Nixon myndi skynja að Frost væri ekki , rétt eins og " allir hinir " , á eftir honum .
Næsta skrefið var að skapa andrúmsloft þar sem það rynni upp fyrir Nixon að hann yrði að nýta þetta tækifæri sem fyrsta skref til að rétta æru sína af .
Og það sem var enn mikilvægara að mati Frosts ; að Nixon myndi átta sig á , að það tækist honum ekki nema hann gæfi eitthvað af sér og opnaði bandarísku þjóðinni þótt ekki væri meira en smáglufu inn í sálarlíf sitt .
Og þar yrði að glitta í að forsetanum væri ekki alls varnað .
Hann væri ekki oforbetranlegur .
Greip tækifærið Og Nixon áttaði sig .
Hann " keypti " það að þessi breski sjónvarpsmaður væri annarrar gerðar en hefðbundnir nixonhatarar bandarísku fjölmiðlanna .
Frost hefði ekki sama " agenda " og sú hjörð öll hafði að mati Nixons .
Hinn smái hópur , sem enn hélt tryggð við Nixon og hann hleypti að sér , lagði sitt af mörkum .
Þeir sögðu honum að eftir Watergate-málið , þegar hann varð fyrsti forseti Bandaríkjanna til að hrekjast úr embætti , hefði stærstur hluti þjóðarinnar ekkert viljað vita af honum framar .
Enn hefði ekki orðið grundvallarbreyting á afstöðu þjóðarinnar í garð Nixons , en þó hefði aðeins rofað til .
Þeir væru nú til , og færi fjölgandi , sem væru tilbúnir til að heyra sjónarmið Nixons .
En ef þeim birtist þá á ný sá gamli ósveigjanlegi " Tricky Dick " myndi þessi gluggi skellast samstundis í lás .
Á þessu augnabliki voru hagsmunir spyrjandans og viðmælandans óvænt teknir að nálgast hratt .
Kæmi Nixon frá þessum viðtalsþáttum eins og sigurvegari í vörn væri óhjákvæmilegt að Frost þætti illa laskaður .
Tækist honum hins vegar að snýta játningu út úr hinum harðgerða Nixon , svo ekki sé minnst á iðrun af einhverju tagi , stæði Frost með pálmann í höndunum og framtíð hans væri tryggð .
Þetta gekk eftir og er nú Frost / Nixon eitthvert frægasta fréttaviðtal allra tíma .
Segja má að áhætta unga fjölmiðlamannsins hafi verið meiri en forsetans fyrrverandi .
Hvernig sem allt færi yrði Nixon betur settur fjárhagslega eftir þættina sem hann þurfti mjög á að halda .
Orðstír hans gat naumast versnað hvernig svo sem viðtölin þróuðust .
Líklegast væri þó að sanngjörn nálgun Davids Frosts myndi hjálpa eitthvað upp á ímynd hans .
Þættirnir urðu hins vegar fyrsta skrefið í átt að " endurhæfingu " Nixons , sem hann byggði skipulega á í framhaldinu .
Og David Frost var eins og hendi væri veifað kominn í hóp þekktustu og ríkustu fjölmiðlamanna heims og hélt þeirri stöðu allt þar til hann lést í lok ágúst 2013 um borð í stórskipinu Queen Mary sem þá var á leið til Ameríku .
Það sama ár hefði Nixon orðið 100 ára hefði hann lifað .
Vandi er um slíkt að spá Kennedy sigraði Nixon naumlega árið 1960 og hefur því verið haldið fram að þær kosningar hefðu ekki þolað nákvæma skoðun .
Nei , ekki vegna framgöngu Nixons heldur demókratans Daleys , borgarstjóra í Chicago , og Lyndons Johnsons í Texas .
Fáum árum síðar tapaði Nixon enn og nú ríkisstjórakosningum í Kaliforníu .
Þá þótti óhætt að afskrifa hann .
En 1968 vann Richard Nixon forsetakosningar með sannfærandi hætti og 1972 vann hann stórsigur .
Rétt eins og enginn hefði spáð Nixon forsetaembættinu eftir tvö töp í röð , þá hefði engan á sigurstundinni 1972 grunað að þá þegar hefði fræjum ógæfu hans og einstæðra pólitískra hrakfara verið sáð .
Ekki er um það deilt að Nixon forseti var alsaklaus af hinu bjánalega innbroti á skrifstofur demókrata í Watergatebyggingunni .
En eftir að forsetinn hafði verið upplýstur um atburðinn tók hann þátt í að hylma yfir glæpinn .
Það fer því margt öðruvísi en spáð var .
Spár sem ekki þarf að sannreyna Fyrir fáeinum áratugum sagði umhverfissérfræðingur fyrir um það í íslensku útvarpi hvernig veðrið yrði á jörðinni eftir 150 ár .
Stjórnmálamaður , sem heyrði þetta , sagði að það væru nokkur undur að sömu menn og ættu í basli með að segja fyrir um veðrið eftir viku treystu sér til að fullyrða hvernig það yrði eftir 150 ár .
Sérfræðingurinn svaraði fyrir sig með nokkru yfirlæti og gaf til kynna að stjórnmálamaðurinn sýndi barnaskap ef hann áttaði sig ekki á , sem væri vísindalega þekkt , að mun auðveldara væri að spá um veðurþróun eftir 150 ár en gera nákvæma veðurspá viku fram í tímann .
Fréttamenn ráku míkrófón framan í stjórnmálamanninn og leyndi sér ekki að þeir drógu taum fræðimannsins , nema hvað .
Stjórnmálamaðurinn óskaði þá eftir því að honum yrði sýnd 150 ára gömul veðurspá , sem hefði staðist svo vel tímans tönn .
Hann myndi þá afsakandi öllu kyngja .
Þá lauk þessu máli óvænt .
Annað dæmi Um áramót fara menn að dæmi Janusar og líta bæði fram og aftur .
Fyrir allmörgum árum gerðu tveir af þekktustu efnahagssérfræðingum þjóðarinnar einmitt það í útvarpinu .
Fyrst voru þeir spurðir hvernig liðna árið kæmi út á mælistikum efnahagsmála .
Annar sérfræðingurinn benti þá á að það væri mjög erfitt að segja fyrir um nýliðinn tíma ! Var þá tekið til við að spá um hvernig efnahagsþróunin yrði á nýja árinu .
Bætti útvarpið þá Gunnlaugi Guðmundssyni stjörnuspekingi í hópinn og kynntu þeir þrír svo sínar spár .
Við næstu áramót fór útvarpsstöðin svo yfir það hvernig til hefði tekist í ljósi reynslunnar .
Kom þá á daginn að hagfræðingarnir komust ekki með tærnar þar sem Gunnlaugur stjörnuspekingur hafði hælana .
Þetta er ekki rifjað upp hagspekingum til háðungar og ekki er lagt til að stjörnuspekingar framkvæmi efnahagsspár .
En litla dæmið sýnir hve spár af þessu tagi eru hverfular þótt ótrúlega mikið mark sé tekið á þeim í hvert sinn sem ný birtist , svo sem frá seðlabankanum eða greiningardeildum á þriggja mánaða fresti .
Nýverið ákvað Seðlabankinn að hækka sína vexti með vísun í nýja spá sína .
Bankinn gat ekki treyst því að allir væru búnir að gleyma spánni sem hann birti fyrir aðeins þremur mánuðum .
Sú spá hafði verið óvenju frábitin því að eiga nokkra samleið með veruleikanum og eins hann með henni .
Það breytti þó engu um afstöðu bankans né trú hans á næstu spá og raunar spár allt til ársins 2018 .
Í framhaldinu voru vextir svo hækkaðir örlítið í tilefni dagsins .
Sú hækkun sýndi þó , að þrátt fyrir það sem sagt var í spánni og á blaðamannafundi um það , hvernig efnahagsþróunin í landinu yrði , þá trúði bankinn ekki sinni eigin spá .
Hefði hann gert það , þá hefði vaxtaákvörðunin orðið önnur en hún varð .
Gerist víðar Nú þarf íslenski seðlabankinn ekki fara á taugum þótt hann hafi síðustu árin verið óhittinn í sínum efnahagsspám .
Í fyrsta lagi birtir hann jafnan ágætar og sannfærandi afsakanir fyrir því af hverju spárnar fara oftar en ekki á skjön við veruleikann .
Út úr því má stundum lesa að í rauninni hafi það ekki verið spárnar sem voru rangar heldur veruleikinn , sem er eftirtektarverð kenning .
En bankinn er ekki einn um það að fara með fleipur um framtíðina .
Það er kannski þess vegna sem Allister Heath , aðstoðarritstjóri The Telegraph , skrifaði í þessum dúr í blað sitt í gær : " Það er ekki að undra þótt fjöldi manna hafi vinnu við það í fjármálahverfinu í London að spá um þá þróun sem engin tök eru á að segja fyrir um .
Ástæðan er sú , að það er mikil og óseðjandi eftirspurn eftir spágerð af því tagi .
Og þótt spárnar reynist út í bláinn aftur og aftur , þá skiptir það í rauninni ekki öllu máli .
Það sem ræður úrslitum er hve trúverðuglega hver spá hljómar og með hvaða hætti henni er komið á framfæri .
Í öfgakenndustu tilvikunum breytast þessi hagvísindi í hliðargrein skemmtanaiðnaðar , en skemmtun og meðferð eru klædd í vísindalegan búning .
Við viljum öll fá að vita með öruggri vissu hver efnahagsþróunin verður á allra næstu árum , jafnt um vexti sem verðbólgu .
En vandinn er bara sá , að efnahagsmál eru snúin og síst línulegt kerfi og því ekki hægt að segja fyrir um þróun þeirra af neinu viti með því að slá fáeinar breytur inn í tölvur .
Breyturnar eru alltof handahófskenndar til þess að sú leið sé fær .
Og reyndar er allt okkar talnaverk og hagtölur of ónákvæmar og algjörlega háðar sífelldu og viðamiklu endurmati .
Við vitum ekki hvað er að gerast í efnahagsmálum á þessu augnabliki svo hvers vegna í ósköpunum ættum við að vita af einhverri lágmarksnákvæmni hvað muni gerast í þeim efnum eftir þrjú ár ? Það skásta sem við getum gert er það sem F.A .
Hayek nóbelsverðlaunahafi kallaði sýnishornagetspá ( pattern predictions ) og sviðsmyndaspá ( scenariobased forecast ) .
Tilraunir til að styðjast við gallaða nákvæmnisnálgun eru sýndarvísindi fremur en vísindi sagði Hayek .
Ekki er því hægt að álasa Englandsbanka fyrir að þurfa reglubundið að breyta sínum spám , sem hann kemst ekki hjá að setja fram , en hann myndi hins vegar gera rétt í því að verja meiri tíma en hann gerir til að undristrika hversu óöruggar þessar spár eru .
" Það er sennilega æði langt síðan Seðlabanki Íslands hefur hreyft fyrirvörum um gildi spádóma bankans og sýnast þó vera tilefni til þess .
