Yfirvöld í Fjarðabyggð ákváðu að útvista rekstri skíðasvæðisins í Oddsskarði , eins og það er kallað ; fá sem sagt einhvern til að annast reksturinn gegn greiðslu og samið var í sumar til fimm ára við Ómar Skarphéðinsson , þrautreyndan garp í skíðabransanum .
" Ég tók við skíðamiðstöðinni hérna 1983 eða ' 84 .
Konan mín er héðan að austan og við bjuggum hér í 30 ár en fluttum 1999 í " flóttamannabúðirnar " á suðvesturhorninu , " segir Ómar í samtali við Morgunblaðið .
" Þegar við komum suður tók ég við skíðasvæðinu í Henglinum , þar sem nú er virkjun , og rak þangað til það var tekið niður .
Eftir það starfaði ég í Bláfjöllum þar til í vor og við fluttum austur í sumar .
" Ómar hefur lengi verið tengdur mjöllinni því hann annaðist snjómokstur í tíu ár áður en hann hóf störf í Oddsskarði á sínum tíma .
" Sveitarfélagið ákvað að prófa þetta rekstrarform , auglýsti , ég sótti um og fékk .
Fékk svæðið afhent 16. október og er nú byrjaður af krafti að undirbúa veturinn .
Hér verða svo sem ekki miklar framkvæmdir , venjulegt viðhald og að auki fengum við 50 fermetra hús undir skíðaleiguna , sem áður var í litlum gámi .
Húsið verður við hlið skíðaskálans , við getum eflt leiguna mjög og nýtt skálann alfarið fyrir gesti sem vilja borða nestið sitt .
" Samningur Ómars og Fjarðabyggðar er til 5 ára en báðir geta reyndar rift honum með þriggja mánaða fyrirvara næsta vor , " ef ég verð ekki ánægður með reksturinn , einhverra hluta vegna , og þeir ekki ánægðir með þjónustuna " .
Samkvæmt samningi ber Ómar ábyrgð á rekstri , viðhaldi og öryggismálum skíðasvæðisins gegn árlegri 45 milljóna króna greiðslu .
Tekjur af lyftugjöldum , veitinga-sölu og skíðaleigu renna til hans .
Ómar segir að við breytt rekstrarfyrirkomulag eigi þjónustan að verða pesónulegri og sveigjanlegri .
" Ég get tekið ákvörðun um næturopnun að kvöldi dags ef mér dettur í hug án þess að spyrja nokkurn að því .
Þegar bærinn rekur svona starfsemi er allt miklu flóknara og seinna í vöfum .
Við viljum byggja upp ferðaþjónustu á Austurlandi og þá skiptir t.d. miklu máli að hafa sveigjanleika ef hópar koma á óhefðbundnum tíma .
" Ómar er viss um að snjó muni ekki skorta og skíðamenn geti fjölmennt í brekkurnar í Oddsskarði .
" Hér hefur verið dásamlegt veður undanfarið , það kom smá föl um daginn en nú hefur verið sól og blíða í töluverðan tíma .
En snjórinn kemur ; ef ekki í vetur þá bara næsta vetur ! " 