Fyrstu þrjár skáldsögur rússneska rithöfundarins Lev Tolstoj voru þríleikurinn Bernska , Æska og Manndómsár .
Þær hafa komið út á vegum Uglu í þýðingu Áslaugar Agnarsdóttur , en eru nú gefnar út saman í einu bindi með ítarlegum inngangi Áslaugar um lífshlaup Tolstojs og verk hans .
Í innganginum kemur fram að fyrsta skáldsaga Tolstojs hafi einmitt verið Bernska , sem kom út undir dulnefni 1852 , en síðan fylgdu Æska og Manndómsár .
Tolstoj ætlaði sér að hafa bindin fjögur , en það fjórða kom aldrei út .
Seinni bindin tvö eru einskonar framhald af Æsku , en bækurnar rekja uppvaxtarár Níkolajs Petrovítsj Írtenjev sem er tíu ára þegar bókaröðin hefst og við það að hefja háskólanám þegar henni lýkur .
Tolstoj samdi dög að fjórðu bókinni sem hann nýtti síðar í skáldsöguna Kósakkarnir , en þar er söguhetjan önnur og hún kom út nokkru síðar .
Tolstoj var ekki nema 23 ára gamall þegar Bernska kom út , en bókin vakti mikla athygli í Rússlandi fyrir augljósa hæfileika höfundar .
Meðal þeirra sem dáðust að verkinu var Dostojevskí og bækurnar þrjár eru taldar hafa haft áhrif á Maxím Gorkí sem sjá megi stað í æviminningaþríleik hans og jafnvel á fyrstu skáldsögu James Joyce , A Portrait of the Artist as a Young Man , sem kom út 1919 .
Sögurnar eru byggðar að mörgu leyti á atburðum í lífi Tolstojs þó þær séu skrifaðar sem skáldsögur .
Ýmsar persónur í bókunum eru greinilega byggðar á fólki sem Tolstoj umgekkst og þekkti , til að mynda bregður foreldrum hans fyrir í bókunum og eins systkinum , en Tolstoj lagði á það mikla áherslu að verkið væri skáldskapur .
Í inngangi Áslaugar kemur fram að þessar bækur þrjár hafi um margt lagt grunninn að þeim rithöfundi sem Tolstoj varð og í þeim sé hann að fjalla um málefni sem voru honum nærri alla tíð : " Í sögunni er að finna einlæga samúð Tolstojs með þeim sem lægra voru settir , hugleiðingar um uppeldi barna , fjölskyldulíf , trúmál , líf og dauða , gott og illt , eigingini og sjálfselsku .
Allt eru þetta efni sem Tolstoj átti eftir að fjalla nánar um í seinni bókum .
" 