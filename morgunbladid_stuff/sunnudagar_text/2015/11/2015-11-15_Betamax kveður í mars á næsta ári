Ertu enn að nota SL-HF 360 SuperBeta-spilarann þinn ? Ef þú ert einn af örfáum einstaklingum á landinu eða kannski sá eini sem er enn að nota þessa gömlu tækni eru slæmar fréttir í vændum .
Sony hefur gefið það út að fyrirtækið muni hætta allri framleiðslu á Betamax í mars á næsta ári .
Það hlaut að koma að því enda 13 ár síðan fyrirtækið hætti framleiðslu á spilurum og upptökutækjum fyrir Betamax .
Fyrir þá lesendur sem ekki þekkja sniðið var Betamax helsti keppinautur VHS .
Á áttunda og níunda áratug síðustu aldar háðu Betamax og VHS harða orrustu og varð VHS-sniðið ofan á .
Það var bæði ódýrara og bauð upp á lengri upptökutíma .
Betamax bauð neytendum þó upp á meiri upptökugæði .
Þó að almenni markaðurinn hafi fært sig yfir á VHS var alltaf dyggur notendahópur Betamax , hópur einstaklinga sem vildu meiri gæði en VHS gat nokkurn tíma boðið upp á .
