Kínverskur stíll er einstakur og því ekki skrýtið að fólk sæki gjarnan innblástur þaðan við innréttingu heimila .
Unnur Guðjónsdóttir fór hinsvegar alla leið og innréttaði heimili sitt í kínverskum stíl og sankaði að sér svo miklu dóti að hún stofnaði sérstakt safn í bakgarðinum heima hjá sér .
Sigurborg Selma Karlsdóttir sigurborg@mbl.is Ástæðan fyrir því , að heimilið mitt er " kínverskt , " er sú að ég hef mikinn áhuga á Kína sem þjóðlandi og hinni gömlu menningu þess , " útskýrir Unnur en hún fór fyrst til Kína árið 1983 og hefur farið þangað 38 sinnum .
Árið 1992 stofnaði hún ferðaklúbbinn Kínaklúbbur Unnar og fer með fólk í skipulagðar ferðir til Kína .
Unnur hefur því lengi haft mikinn áhuga á Kína og ber heimilið því vitanlega vitni .
" Ég var búin að sanka að mér svo miklu kínversku dóti að heimili mitt var orðið eins og safn .
Því réðst ég í að byggja nýtt hús , sérstaklega hannað sem safn , " segir Unnur sem nú rekur Kínasafn Unnar í bakgarðinum hjá sér sem inniheldur enn fleiri kínverskar gersemar .
Mest af því sem Unnur er með í íbúðinni og safninu , hefur hún keypt í Kína og því gríðarleg saga á bak við nánast hvern einasta hlut .
" Margir munir mínir eru forngripir , eitt og annað sem er orðið mjög sjaldgæft , meira að segja í Kína .
" 