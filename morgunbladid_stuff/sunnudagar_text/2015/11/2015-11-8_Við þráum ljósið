É g hef aldrei skrifað söngtexta áður , þó ég lesi mikið af ljóðum .
Þetta er ástaróður minn til Norðurlandanna , en ég hef sterk tengsl við mörg landanna , " segir rithöfundurinn Kim Leine um ljóð sem hann samdi að beiðni Norðurlandaráðs og til stóð að frumflytja á nýafstöðu þingi ráðsins í Reykjavík í síðasta mánuði að viðstöddum höfundum , en lagið samdi Sunleif Rasmussen .
Báðir hafa þeir hlotið verðlaun Norðurlandaráðs , Rasmussen árið 2002 fyrir tónlist sína og Leine árið 2013 fyrir skáldsögu sína Spámennirnir í Botnleysufirði sem nýverið kom út í íslenskri þýðingu Jóns Halls Stefánssonar .
Að sögn Leine á lagið að verða nýtt einkennislag Norðurlandaráðs , en á síðustu stundu var ákveðið að fresta frumflutningnum um ár .
Spurður um yrkisefni ljóðsins segist Leine hafa haft að markmiði að fanga persónueinkenni hinna ólíku landa ásamt því að skoða hvað sameini íbúa þeirra .
" Eitt af því sem sameinar okkur er vonda veðrið , " segir Leine og hlær .
" Við Norðurlandabúar eigum það sameiginlegt að bíða eftir þessum einstöku dögum þar sem veðrið er dásamlegt og fallegt .
Í krafti þeirra daga þreyjum við þorrann í myrkri og kulda , auk þess sem andstæðan fær okkur til að meta ennþá betur hina fáu sólskinsdaga .
Veðrið má yfirfæra yfir á íbúana .
Við samþykkjum myrkari hliðar tilverunnar samtímis því sem við þráum ljósið .
" Varð norskur aftur Hvaða þýðingu hafði það fyrir þig að hljóta Bókmenntaverðlaun Norðurlandaráðs ? " Af ólíkum ástæðum var frábært að hljóta þessi verðlaun .
Þau gerðu það að verkum að nú líður mér loks eins og sönnum rithöfundi .
Ég byrjaði skrif mín sem áhugamaður , enda hef ég enga formlega menntun á sviði bókmennta eða ritlistar og af þeim sökum var ég lengi vel feiminn við að titla mig rithöfund .
En það breyttist þegar ég hlaut verðlaunin , " segir Leine og tekur fram að verðlaunin hafi einnig hjálpað verðlaunabókinni að komast til fleiri lesenda , en útgáfuréttur hennar hefur verið seldur til 20 landa .
" Helsta breytingin fólst hins vegar í því að ég var loks álitinn norskur í Noregi .
Ég er auðvitað fæddur og uppalinn í Noregi , en það virtust landar mínir ekki skilja fyrr en ég vann til verðlaunanna .
Á síðustu tveimur árum hefur mér margoft verið boðið til Noregs að kynna bækur mínar og halda fyrirlestra , sem mér þykir mjög vænt um .
Ekki síst vegna þess að norsk bókmenntahefð stendur mér nær en sú danska .
En þar er ég að vísa til epísku skáldsögunnar sem er rík hefð fyrir í Noregi .
Það er ósk mín að bækur mínar tali inn í þá hefð .
Það er mjög mikilvægt fyrir mig að vera hluti af norsku bókmenntalífi .
" Áttu þér einhverjar fyrirmyndir ? " Ég les mjög mikið og vil gjarnan hafa efnið sem fjölbreyttast .
Ég reyni markvisst að endurnýja mig sem höfund í gegnum þá texta sem ég les og vil einnig útvíkka smekk minn .
Ég sé sjálfan mig sem hluta af norrænu epísku bókmenntahefðinni þar sem fremstir í flokki fara Knut Hamsun frá Noregi , Henrik Pontoppidan frá Danmörku , William Heinesen frá Færeyjum og Halldór Laxness frá Íslandi .
" Hvenær vissir þú að þú vildir skrifa ? " Ég gerði mér það mjög snemma ljóst .
Ég á endurminningu um það þegar ég var 17 ára gamall að hafa hugsað að mig langaði til að vera rithöfundur , en óttaðist það mjög að ég gæti ekki fundið út úr því .
Það var mér algjör ráðgáta hvernig maður færi að því að skrifa heila bók .
Í framhaldinu gerði ég ótal mislukkaðar tilraunir .
Það var ekki fyrr en ég sneri aftur til Grænlands eftir að hafa jafnað mig á stórri persónulegri krísu að ég allt í einu fann tón í skrifum mínum sem virkaði , " segir Leine og rifjar upp að þá hafi hann verið orðinn 45 ára gamall .
Morðið kveikti áhugann á skrifum Frumraun þín , Kalak , kom út árið 2007 og vakti sterk viðbrögð .
Um er að ræða sjálfsævisögulega bók þar sem þú greinir hispurslaust frá lyfjamisnotkun þinni , framhjáhöldum , kynferðislegu ofbeldi sem faðir þinn beitti þig og uppvexti þínum í Noregi í samfélagi Votta Jehóva .
Önnur skáldsaga þín , Valdemarsdag , sem kom út 2008 , fjallar um morð sem föðurafi þinn framdi .
Hvers vegna valdir þú að byrja ferilinn á að skrifa sjálfsævisögulegar bækur ? " Það var mér algjörlega nauðsynlegt að hreinsa til í eigin lífi .
Ég þurfti að gera upp fortíðina , sjálfan mig og eigið líf .
Ég er sannfærður um að ég hafi fundið leiðina að skrifunum í gegnum þessa nauðsyn sem knúði mig áfram .
Áður en ég hófst handa við að skrifa Kalak hafði ég lokið við að skrifa þrjár skáldsögur , sem aldrei hafa komið fyrir almenningssjónir og munu heldur aldrei verða gefnar út enda voru þær einfaldlega ekki nógu góðar .
Þær bækur skrifaði ég út frá hugmyndinni um hvernig rithöfundur ætti að skrifa og hafði enga innri knýjandi þörf .
Sú þörf braust fram í Kalak og þessa þörf hef ég í framhaldinu getað yfirfært yfir á allar þær bækur sem fylgt hafa í kjölfarið , " segir Leine og áréttar að síðustu tvær skáldsögur hans séu ekki sjálfsævisögulegar .
" Enda hef ég í sjálfu sér engan sérstakan áhuga á hinu sjálfsævisögulega .
Mig langar miklu frekar til að skrifa skáldskap .
Hvað Valdemarsdag áhrærir þá var það reyndar fyrsta bókin sem mig langaði til að skrifa .
Ég var mjög ungur þegar ég heyrði frásagnir af því að föðurafi minn hefði myrt mann og hugsaði þá þegar að þetta væri efni í bók .
Ég hafði hins vegar enga hugmynd um hvernig ég ætti að nálgast efnið í skrifum né hvernig ég ætti að snúa mér í heimildaöflun .
Með Kalak opnuðust mér dyr því þá gat ég kynnt mig sem rithöfund og óskað eftir aðstoð við að nálgast t.d. rannsóknarskýrslur lögreglunnar , krufningarskýrslur , yfirheyrslur og dómsskjöl frá fjórða áratug síðustu aldar , " segir Leine og bendir á að málsskjölin hafi í heild verið yfir 500 blaðsíður .
" Þetta varð því heimildarskáldsaga samtímis því sem ég hafði það að markmiði að rannsaka þau myrku öfl sem ríkjandi hafa verið í karlmönnunum í fjölskyldu minni .
Þetta var líka rannsókn á reiði og örvæntingu nútímamannsins .
" Mér skilst að þú hyggist skrifa fleiri skáldsögur um reiði og örvæntingu nútímamannsins .
Viltu reyna að skilja fyrirbærið ? " Nei , markmið mitt sem rithöfundur er ekki að reyna að skilja efnið .
Styrkur minn fellst í því að sjá heiminn eins og hann er og greina frá því .
Frumskilyrði þess að geta skilið hlutina er að sjá þá í réttu ljósi .
Ég læt mér hins vegar nægja að horfa á heiminn og lýsa því sem ég sé .
Alltof margir stökkva yfir það ferli að skoða hlutina og reyna strax að fara að skilja , en þá er hættan alltaf sú að greiningin standi á veikum fótum .
Mér finnst mikilvægast að sjá .
" Þú bjóst og starfaðir í Grænlandi um 15 ára skeið .
Veitti það þér innblástur þegar þú fórst að skrifa Spámennina í Botnleysufirði ? " Ég hef alltaf verið hugfanginn af tímum og stöðum þar sem menningarheimar mætast .
Sjálfur fékk ég ákveðið menningarsjokk þegar ég flutti til Grænlands á sínum tíma og gerði þeirri upplifun minni skil í fyrstu skáldsögu minni , en kem aftur að efninu frá öðrum vinkli í Spámönnunum auk þess sem ég fjalla um sögulega atburði .
Kosturinn við að skrifa um atburði sem eru fjær í tíma og rúmi er að þá veitist manni oft betri yfirsýn og auðveldara verður að sjá viss mynstur í mannlegu eðli sem gott er að gera skil í epísku skáldsögunni .
Ég er heillaður af nýlendutíma Dana á Grænlandi .
Fyrir nokkrum árum las ég fræðigrein sem bar yfirskriftina " Spámennirnir í Botnleysufirði " og fjallaði um grænlensku spámennina Maríu Magdalenu og Habakúk , sem stofnuðu fríkirkjusöfnuð sem naut mikilla vinsælda og lenti upp á kant við dönsk yfirvöld og danska kristniboða seint á 18. öld .
Mér fannst þetta spennandi efni og spann upp Morten Falck sem lendir inni í miðri hringiðunni og menningarárekstrunum .
Þannig flétta ég saman skáldskap og sögulegu efni , " segir Leine og bendir á að hann hafi valið að láta Morten Falck vera prest þar sem þeir voru best menntuðu mennirnir á sínum tíma á Grænlandi .
" Ég tefli saman presti með sín kristnu gildi og grænlenskum raunveruleika með þeim afleiðingum að Morten Falck fellur .
Hann upplifir heilmikið syndafall , sem endist bókina á enda .
Til þess að fallið verði sem mest þarf að byrja hátt og af þeim sökum var líka spennandi að nota prest , enda gerð krafa um hærra siðgæði af þeirra hálf .
Í Morten Falck sé ég nútímamanneskjuna birtast , en hann yfirgefur guð og verður við það klofin nútímamanneskja .
" Heillaður af siðleysingjum Hver var helsta áskorunin við skrifin ? " Ætli það hafi ekki verið umfang bókarinnar og tilraunir mínar til að láta alla þræði ganga upp .
Þess utan fannst mér hrein unun að skrifa þessa bók .
Mér fannst dásamlegt að hverfa aftur til Grænlands í gegnum skrifin , því ég sakna Grænlands .
Þegar ég kom fyrst þangað fannst mér ég strax vera velkominn og falla inn í samfélagið , en svona vinsamlegar móttökur voru mér framandi .
Eðlilega heillaðist ég líka af stórbrotinni náttúru landsins , auk þess sem stormasamt líf mitt í landinu hafði síðar mikil áhrif á mig , " segir Leine og tekur fram að Spámennirnir sé hugsuð sem fyrsta bókin í þríleik um sjálfstæðisbaráttu Grænlendinga .
" Ég er þegar byrjaður á bók númer tvö sem fjallar um stofnun nýlendunnar Godthåb árið 1728 .
Dönsk yfirvöld völdu 12 karlkyns fanga úr tukthúsinu og jafnmarga kvenkyns fanga úr spunahúsinu í Kaupmannahöfn og neyddu fólkið í hjónaband .
Síðan voru pörin send til Grænlands með það að markmiði að leggja grunninn að nútímasamfélagi .
Þetta gat bara endað á einn veg – illa og með tilheyrandi mannfalli , helmingur allra íbúa við Godthåbsfjorden lést innan fárra ára .
Þriðja bókin fjallar um hinn svonefnda " Konebåds " -leiðangur upp eftir austurströnd Grænlands á árunum 1883 – 85 undir stjórn danska sjóliðsforingjans Gustav Frederik Holm .
Hópurinn sigldi á bátum heimamanna sem konur reru og náði upp til Ammassalik sem var gerð að nýlendu árið 1894 .
" Hvenær má vænta bókarinnar ? " Ég veit það ekki .
Ég skrifa fremur hratt , en bók númer tvö um Grænland verður a.m.k. nokkur ár í vinnslu , enda verður þetta stór skáldsaga .
Í millitíðinni sendi ég frá mér styttri bækur , " segir Leine og bendir á að í seinasta mánuði hafi hann sent frá sér barnabókina Drengen der drog nordpå med sin far for at finde julemanden [ Drengurinn sem hélt norður á bóginn með föður sínum til að finna jólasveininn ] sem gerist á Grænlandi .
" Næsta vor er væntanleg barnaskáldsaga sem nefnist Skovpigen Skerv [ Skógarstúlkan Skerv ] .
Starfsmenn barnadeildar Gyldendal bókaútgáfunnar fóru þess á leit við mig að ég skrifaði barnabók og mér fannst þetta skemmtileg áskorun .
Þegar ég skrifa bækur fyrir fullorðna sakna ég oft hinnar einföldu frásagnar með skýrum og hreinum tilfinningum , sem tortímast þegar maður skrifar fullorðinsbækur því þar eru hlutirnir svo flóknir .
Hreinleikinn heillar mig og því reikna ég með að ég muni skrifa fleiri barnabækur .
Skovpigen Skerv gerist á miðöldum og fjallar um stúlku sem þarf óvænt að bjarga sér upp á eigin spýtur líkt og Róbínson Krúsó .
Þegar ég skrifa fyrir börn reynist mér best að skrifa um stúlkur , en þegar ég skrifa fyrir fullorðna brýst hinn siðblindi karlmaður auðveldlega fram .
" Hvað heillar við siðleysingjann ? " Mér finnst mjög spennandi að skrifa um siðleysingja vegna þess að þeir eru svo leyndardómsfullir .
Ég upplifi að ég hafi iðulega verið umkringdur siðleysingum , bæði í fjölskyldu minni og í öðru samhengi .
Siðleysinginn vekur áhuga minn á sama tíma og ég hræðist hann .
Sem rithöfundur heillast ég af siðleysingjum , þó ég vilji auðvitað helst forðast þá í raunveruleikanum .
" Í nýjustu skáldsögu þinni , Afgrunden [ Hyldýpi ] , styðst þú líka við sögulega atburði .
Er spennandi að skrifa um fortíðina ? " Ég heillast mjög af umbrotatímum , þ.e. tímabilum þar sem allt er að breytast .
Að sama skapi er stríð spennandi sem efni , því stríð eru það hrikalegasta sem við getum ímyndað okkur .
Ritstörf fela í sér að maður sigrast á umfjöllunarefni sínu .
Í því ljósi getur maður valið sér hrikaleg efni og haft á tilfinningunni að maður sigrist á þeim .
Ég skrifa um örvæntingu og reiði nútímamannsins – og skort nútímamannsins á fótfestu í nútímasamfélagi vegna þess hversu klofin við erum .
Í því samhengi er stríðið lýsandi tjáning á þeirri reiði og örvæntingu sem nútímamaðurinn upplifir .
Það að lýsa yfir stríði felur í sér endanlegan ósigur , því það að grípa til ofbeldis er ósigur í sjálfu sér .
Í bókinni beini ég sjónum mínum að þeirri kennd karlmanna að finna sig ekki í samfélaginu sem leiðir til gríðarlegra hörmunga á borð við mannskæð stríð .
" Trúir engu sem stendur í Biblíunni Það fer mikið fyrir guðfræði og trúmálum bæði í Spámönnunum og Afgrunden .
Ertu sjálfur trúaður ? " Nei , ég er trúleysingi .
Hins vegar þykir mér mjög vænt um kirkjur og kristilegan menningararf okkar .
Ég myndi skilgreina mig sem menningarkristinn .
Við eigum merkilega menningarsögu sem mótuð er af kristindómi og birtist jafnt í byggingum , bókmenntum , myndlist og tónlist .
Það þýðir að við tengjumst fortíðinni tilfinningalegum böndum gegnum kristnina .
Mér finnst það mikilvægt .
En kristna innihaldið í menningunni hefur enga trúarlega þýðingu fyrir mig .
Í mínum augum er Biblían bara bókmenntaverk og hefur gildi sem slík , en ég trúi engu sem þar stendur , " segir Leine að lokum .
