Ó , hvað það var vont að vera ungur ! " segir á bókarkápu Sjóveikur í München , nýútkominni skáldævisögu Hallgríms Helgasonar þar sem hann lýsir ferð sinni til Þýskalands haustið 1981 þegar hann hélt utan til náms við Listaakademíuna í München .
Dvölin þar ytra var honum þungbær eins og hann rekur í bókinni , en var um leið grunnurinn að lífi hans að mörgu leyti : " Ég þurfti að skrifa um þetta tímabil af því að það var svo erfitt , en þarna myndaðist líka grunnurinn að lífi mínu þennan vetur , því eftir það hóf ég minn feril .
Ég hætti öllu skólanámi eftir þennan vetur , byrjaði að mála og sýna og hef verið að gera myndlist og skrifa síðan .
Þetta var stökkpallurinn , þó að hann hafi ekki dúað neitt rosalega mikið .
" Hallgrímur segist aldrei hafa ætlað að skrifa skáldævisögu , ætlaði að halda sig við það að skrifa sögur um algerlega skáldað efni um eitthvert annað fólk , " að nota ekki mitt eigið líf og ég hef gert það hingað til .
Svo var ég staddur í München 2011 að kynna Konuna við 1000 gráður , kom þá aftur þangað eftir 30 ár , til borgar sem fyrir mér var bara sársauki .
Þá tók hún mér hinsvegar svo vel að ég sá í hendingu hversu illa mér hafði liðið þarna um árið .
Á hótelherberginu eftir upplesturinn fékk ég þessa hugmynd um ælurnar sem eru svartur þráður í gegnum bókina .
Eftir það knúði bókin svo fast á að ég varð að skrifa hana , hún ruddist fram fyrir í röðinni , " segir Hallgrímur og bætir við að hann hafi skrifað bókina hratt , " þetta var auðveldara að skrifa en margt annað sem ég hef skrifað vegna þess að þetta raðaðist mjög eðlilega upp , söguþráðurinn var þegar til , ég þurfti ekki að finna hann upp .
Rithöfundur ræður í raun ekki hvað hann skrifar , hann getur reynt að ákveða það sjálfur en það verður holur hljómur í því ef erindið kemur ekki innanfrá og það kom þarna .
Þetta var greinilega svona þungt í mínu lífi , en ég vissi það ekki fyrr en þarna þegar ég kom aftur til München þrjátíu árum síðar og sá það með berum augum .
" Einhverskonar þerapía Aðspurður hvort honum hafi verið einhver fróun í því að skrifa þessa sögu segist hann ekki hafa séð verkið fyrir sér sem þerapíu þegar það hófst .
" Að einhverju leyti er það þó alltaf þannig , því þarna geng ég í gegnum mjög erfiða hluti , meðal annars nauðgun sem ég átti mjög erfitt með að skrifa um , en svo þegar ég hafði farið alveg inn í gamlan niðurlæstan sársauka þá var þetta sjálfsagt einhverskonar þerapía .
En fyrir öðru fólki , fyrir lesandann , skiptir það engu máli , lesandinn tekur þessa bók eins og hverri annarri bók , vonandi , og þerapía höfundarins hjálpar honum ekkert við að lesa hana .
" Sögupersónan í bókinni heitir Ungur Maður og Hallgrímur segist hafa valið að hafa það svo til þess að gera frásögnina skáldsögulegri , en fjölmargar persónur sem koma við sögu í bókinni eru líka undir skálduðum nöfnum , enda segir hann að sér hefði þótt það full gróft að nota raunveruleg nöfn þó að eflaust geti einhverjir getið sér til um við hverja var átt í einhverjum tilvikum .
Áðurnefndar ælur , kolsvartar og kvoðulega þykkar , eru líka leið til að setja lit á frásögnina : " Það er erfitt að skrifa bók þar sem söguhetjan er allaf að barma sér , þá er betra að sýna vanlíðanina í grafísku formi , láta hana æla í stað þess að væla .
" – Heimildir mínar úr Íslendingasamfélaginu í München í upphafi níunda áratugarins segja að þú hafir nú ekki verið eins umkomulaus og þú lýsir því í bókinni , fólk ber þér almennt vel söguna .
" Ætli ég hafi ekki verið með of mikið af Sulti í hausnum þegar ég skrifaði þessa bók , " segir Hallgrímur og hlær .
" Sú bók var svolítið í bakheilanum þegar ég skrifaði þessa sögu af einmana vesælum Unga Manni í stórborginni og ég þurfti að að ýkja vesaldóminn aðeins .
Þetta er ein túlkun , ein mynd af mér þarna , sjálfsagt var ég ekki nákvæmlega svona en til þess að bókin gangi upp verð ég svo að vera .
Maður er með sína eigin mynd af sjálfum sér og hún er kannski allt öðruvísi en myndin sem maður varpar út í heiminn og það er alltaf mynd sem maður ræður ekki við .
Ég les stundum á netinu skrýtnar lýsingar á mér , til dæmis að ég hafi skemmt ráðherrabílinn hans Geirs það mikið að það hafi þurft að selja hann , þegar ég í raun bankaði bara í rúðuna , " segir Hallgrímur og hlær , en bætir svo við af meiri alvöru : " Þetta er náttúrlega mynd sem ég kannast ekki við , en fyrir öðru fólki er þetta ein mynd af mér sem virðist nánast vonlaust að breyta , sumir vilja bara hafa mig svona .
Og maður getur ekkert gert í því .
" Var að fikta við að skrifa – Þegar við lítum til baka hættir okkur við að finnast unglingurinn ég vera óttalegt fífl og skömmumst okkar jafnvel fyrir hugrenningar og hugsanir frá þeim tíma .
" Ég var eitthvað að fikta við að skrifa á þessum árum og hélt einskonar semi-dagbók veturinn í München og þegar ég las það yfir sá ég að margar þessar hugsanir hafa elst ágætlega og þoldu alveg að komast inn í þessa bók .
Ég tek stundum línur frá 1981 og ' 82 óbreyttar í textanum þannig að allar pælingarnar voru fyrir hendi og ég reyni með þessu að bera virðingu fyrir mér eins og ég var árið ' 81 .
Maður var ekki algert fífl þarna þó maður hafi kannski verið í tómu tjóni .
Í raun er ég meira fífl í dag en ég var þá , því þetta var svo rosalega alvarlegur ungur maður , húmorinn blómstraði ekki fyrr en seinna hjá mér .
Það var svo mikið verkefni að móta stefnuna í lífinu , að finna hvaða leið ég ætti að taka , að það var ekkert pláss fyrir fíflaskap .
Nú vakna ég hinsvegar á hverjum morgni klukkan 6.45 með gargandi skemmtiprógramm í hausnum .
" – Þú ert samt opinskár um hvað flaug í gegnum kollinn á þér á þessum tíma og mér sem lesanda fannst mjög mikið satt í þessari bók , þetta er ekki bara skáldskapur .
" Þetta er mestmegnis satt , já .
Ég kannski færi viðburði til í tíma og ýki smá .
Það er miklu erfiðara að fela en sýna , miklu flóknara að ljúga en að segja satt , þá er langbest að feisa bara hlutina og segja frá þeim eins og þeir voru .
Þetta var líka mikilvægt vegna þess að í mínum bókum hef ég alltaf gengið nærri persónunum , og jafnvel stundum sært fjölskyldur úti í bæ , gert grín að fólki .
Þess vegna gat ég ekki farið að hlífa sjálfum mér , ég varð að koma hreinn og beinn til dyranna eins og allar þessar skálduðu persónur .
Svo er heldur ekkert gaman að lesa ævisögur þar sem maður sér að fólk sem hefur kannski átt sér tvöfalt líf í fjörutíu ár og allir vita það , minnist ekki á það í ævisögunni - þá hættir maður að lesa .
Ég er náttúrlega alinn upp í þagnarsamfélagi þar sem enginn mátti segja neitt og það hefur farið í taugarnar á mér , en núna á síðustu árum hafa orðið samfélagsbyltingar og byltingar á samfélagsmiðlum , unga fólkið hugsar allt öðruvísi en áður var gert og ég held að það hafi líka hjálpað mér að koma hreint fram .
" – Fréttir af bókinni hafa einblínt á frásögn þína af því er þér var nauðgað úti í München þó að það sé ekki þungamiðja bókarinnar .
" Þegar ég var búinn með bókina og lét fjölskylduna lesa hana var fyrsta spurningin : Gerðist þetta í alvörunni ? Mig grunaði því að þetta yrði spurning sem ég þyrfti að svara í viðtölum og svarið er bara : Já , þetta gerðist .
Þá verður það svaka frétt eins og gerist , kannski aðeins meira en ég bjóst við .
En þetta er þá bara farið á flug og já , þetta gerðist , og af hverju á að þegja um þessa hluti ? Fólk þarf bara að venjast því .
Vissulega verður þannig svolítið " Séð og heyrt " -element í umræðunni og ef maður er af gömlu þagnarkynslóðinni , þá finnst manni þetta eitthvað asnalegt , en ef maður er af ungu kynslóðinni þá finnst manni þetta sjálfsagt .
Og sem betur fer er það unga fólkið sem fer lengst inn í framtíðina .
Ég vona bara að þetta eyðileggi ekki lesturinn fyrir fólki því þetta er bara einn kafli af sextíu .
Þetta er kannski hljómbotn sögunnar , en þetta er ekki grunnstef verksins .
" 