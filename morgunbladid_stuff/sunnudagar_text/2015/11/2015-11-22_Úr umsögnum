Blátt blóð * * * * Eftir Oddnýju Eiri Ævarsdóttur .
Bjartur , 2015 .
Kilja , 108 bls. " Þetta er afskaplega heiðarleg frásögn um ástir , sambönd og slit sambanda , þar sem reynt er á þanþol ástarinnar og reynt á líf án frjóvgunar , þar sem sú þörf verður að sívaxandi spennu í sjálfum kjarna lífsins og tilverunnar að fá að eignast barn ...
Óhætt er að þakka forlaginu fyrir að gefa esseyju Oddnýjar Eirar svo fallega út , í búningi hönnuðarins Elin Mejergren þar sem letur og mónókróm-heilsíður eru kóngablá í anda titils verksins ...
hvað sem því líður þá er óhætt að hvetja fólk til að lesa þessi forvitnilegu og ástríðufullu skrif um meðgönguþrána .
" Einar Falur Ingólfsson Stúlkan með náðargjafirnar * * * ½ Eftir M.R .
Carey .
Magnea J. Matthíasdóttir þýddi .
Björt útgáfa – Bókabeitan , Reykjavík 2015 .
" Rithöfundinum M.R .
Carey , sem einkum hefur getið sér orð í heimi teiknimyndasagna , hefur tekist að finna glúrið og frumlegt tilbrigði við uppvakningastefið í bók sinni Stúlkan með náðargjafirnar ...
Bókin er einstaklega vel þýdd .
Magnea J. Matthíasdóttir skrifar vandaðan , áreynslulausan texta , sem flæðir vel .
Sumt er erfitt að þýða , en Magnea leysir öll vandamál með prýði ...
Stúlkan með náðargjafirnar er ágæt afþreying og tilvalin sumarlesning .
" Karl Blöndal Nóttin langa * * * ½ - Eftir Stefán Mána .
Sögur , 2015 .
215 bls. " Nóttin langa er önnur bókin í Úlfs-hjartabókaflokki Stefáns Mána þar sem segir frá varúlfunum og kærustuparinu Alexander og Védísi .
Þau eru nýfarin að búa saman og kljást við mörg þeirra vandamála sem ungt fólk um tvítugt býr við og að auki ýmis önnur sem væntanlega koma eingöngu inn á borð varúlfa og annarra slíkra ...
Stefáni Mána tekst hér vel að blanda saman íslenskum hversdagsleika og fornum goðsögnum þannig að úr verður hin besta blanda .
Stíllinn er knappur og hraður og hæfir vel umfjöllunarefninu , sem er annars vegar ævintýri þar sem allt getur gerst og gott og illt berast á banaspjótum , hins vegar þroskasaga ungs fólks sem reynir eftir bestu getu að aðlaga sig öllu sem fylgir því að verða fullorðinn .
" Anna Lilja Þórisdóttir Almanakið * * * * - Eftir Ólaf Jóhann Ólafsson .
Myndskreytingar : Ólafur Jóhann Ólafsson yngri .
Veröld , 2015 .
80 bls. Almanakið er fyrsta ljóðabók Ólafs Jóhanns sem er löngu kunnur fyrir skáldsögur sínar .
Ljóðin liggja ekki opin fyrir hraðfleygum lesanda , þau þarf að lesa hægt og oft , en þá opnast líka heimur sem er áhugavert að kynnast ...
Ljóðin geta fyllilega staðið ein og óstudd , án túlkunar , yfirborðsmynd þeirra er svo lýsandi og myndræn , orðin valin af kostgæfni .
En hér má lengi stinga upp með ljóðpál .
...
Almanakið er áleitin bók og vekur margar spurningar .
Brugðið er upp einkar fallegum myndum sem vekja lesanda til umhugsunar um hverfulleika tilverunnar , ferðalag manna um troðninga lífsins og allt okkar bjástur .
Kannski eru góðar minningar gildari þáttur í lífshamingju en okkur órar fyrir .
Ef til vill eru þær sá ódáinsakur sem miklu varðar að vaxi vor hvert .
Sölvi Sveinsson 