Rétt rúmur mánuður er til jóla .
Myrkrið er að þéttast og því gott að vita að hátíð ljóss og friðar sé á næsta leiti .
Í aðdraganda jóla , á aðventu og eftir að jól ganga í garð og ekki síst næstu dagana á eftir og allt aftur í þrettánda er samkeppnisástand .
Ekki síst í kaupmennskunni , þegar neytandinn er óvenju útbær á harðsóttar krónur sínar .
Neytandinn á auðveldara með að neita sér um eitthvað hina ellefu mánuði ársins .
Hann ræður illa við löngunina til að gleðja hópinn sinn , stóran eða smáan , um jól .
Sú löngun er runnin honum í merg og bein .
Ekkert fær henni haggað .
Kaupmenn auglýsa , það er þjónusta til að auðvelda mönnum val .
Ólíkustu keppinautarnir En það keppa fleiri um athygli á þeirri tíð .
Svo ólíkar persónur og Jesús Kristur frá Nazaret og jólasveinninn , einn og átta eða þrettán .
Má ekki vona að Kristur eigi enn aðfangadaginn og jafnvel jóladaginn ? En það er ekki útilokað að jólasveinninn eigi vinninginn aðra daga .
Og hann færist allur í aukana þegar jólatrésskemmtanir hefjast .
Þeir eru til og hafa sífellt hærra , sem efast um að Kristur sé til .
Margir þeirra gangast upp í trúleysi sínu og hnýta sumir ótt og títt í þá sem trúa á hann og fyrirheit hans um líf að þessu loknu .
Það er gleðiefni að trúfrelsi er í landinu .
Frelsi til að trúa og frelsi til að trúa ekki .
En það á enginn lögmæta kröfu til annars að hann sanni trú sína .
Orðið sjálft undirstrikar það .
Trúaðir menn telja þau sannindamerki sem gefin hafi verið nægja sér .
Þeir gera ekki kröfu til að þau nægi öðrum .
Um margt annað geta menn deilt með fræðilegum hætti .
Sumum trúleysingjum er í mun að aðrir fallist á að ósannað sé að Jesús Kristur hafi lifað með mönnum þau liðlega þrjátíu ár sem sögurnar herma .
En því skyldi þeim ekki vera sama um það ? Hvað þykir þeim svo mikið koma til hans að nauðsynlegt sé að þurrka hann út ? Ef hann sagði ekki látinn : " Ég lifi og þér munuð lifa " hverju skiptir þá hvort Jósef og María hlýddu boði keisarans um að mæta til manntals ? Það eru ekki margir sagnfræðingar sem teknir eru alvarlega , hvað sem trúarskoðunum þeirra líður , sem efast um persónulega tilveru Krists .
Kennimenn gyðinga og Múhameðs telja ekki ástæðu til efasemda .
Enda færi margt í viðurkenndri mannkynssögu forgörðum ef gera ætti enn ríkari kröfur um fullnægjandi sannanir slíkra hluta en þarna eru fyrir hendi .
En hinn , er hann til ? Þótt Kristur og jólasveinninn séu samferðamenn í nútímalegri tilveru ætti vart að nefna þá í sömu andránni .
En hinu er ekki að neita , talandi um sannanir í tilveru , þá á jólasveinninn óneitanlega í vandræðum , þótt af ólíkum toga séu .
En eru það ekki menn sem ekkert sjá og heyra sem halda því fram að jólasveinninn sé ekki til ? Hann er svo fyrirferðarmikill og fjölmennur , sést hér og víða erlendis og hann er svo gamall í hettunni , að sjálft Þjóðminjasafnið kynnir hann í aðdraganda allra jóla .
Það væri fokið í flest skjól ef lygin hefði læðst inn í Þjóðminjasafnið .
En sveinki liggur í svo djúpum dvala ellefu mánuði á ári að það er ekki einu sinni reynt að færa fram þau sjónarmið að " hann sé samt til " á þeim tíma .
En á háglanstíð jólasveina sameinast flestir um að hampa honum .
Þá fer ekki á milli mála að jólasveinninn er til ekki síður en jólaskatan , þótt deila megi um hvort ilmi betur .
Fjölbreyttur hópur kemur að því að auka trúverðugleika jólasveinsins .
Í þeim hópi er fólk , eins og bréfritari , sem " trúir " þó , í gamla skilningi orðsins , á þann sem jólasveinninn keppir um athyglina við .
Og í hópnum eru einnig hinir , sem lifa í trúarlegu allsleysi og telja að það sé tákn um gáfur , rétt eins og reykjarpípan þótti vera fyrir svo sem fjörutíu árum .
Og það skrítna er , að langstærsti hluti þessa áróðurshóps jólasveinsins er fólk sem trúði einlæglega á hann í bernsku sinni , en hætti því sex til sjö ára gamalt , um það leyti sem það var að tapa ímyndunargáfunni unaðslegu .
Þetta fólk , og enn viðurkennir bréfritari að vera í þeim hópi , heldur því að fólkinu sem því þykir hvað vænst um í veröldinni , ungviðinu sínu , börnum og barnabörnum , að óþarft sé að efast um jólasveininn .
En þetta er ekki jafn siðlaust og það hljómar .
Það þykjast allir vissir um , að þessi indæli ímyndunarleikur geri ekki skaða .
Þetta sé gleðiefni , sem lifir svo vel í minningunni , að núverandi ungmenni munu glaðbeitt halda leiknum áfram í nýju hlutverki , þegar þar að kemur .
Hluti hópsins er auðvitað þeirar skoðunar , að þótt jólasveinninn fái að njóta sín á þessum árstíma megi aldrei hafa hann þar í aðalhlutverki .
Heim til mömmu Eftir þrettándann hverfur hann til Grýluheima , en hinn harði húsbóndi þar gleður alla góða femínista með því að kuska svo til karlduluna sína , Leppalúða , að liggur við offari .
En það er jú aldrei farið nógu illa með góðan dreng , sagði Grýla .
Afleiðingin er sú að börn á öllum aldri horfa til Grýlu , með óttablandinni virðingu , á meðan Lúði nær ekki máli í nokkurri umræðu .
Sr. Matthías leggur Eggerti Ólafssyni í munn : " Ég trúi á Guð , en grýlur ei , " en hvorugum dytti í hug að eyða orðum á Leppalúða .
Gengur þetta svo langt að fullyrt er á þrettándanum ár eftir ár , að nú sé gamla Grýla dauð .
Því er bætt við að Grýla hafi gefist upp á rólunum , sem þau smábörn skilja sem gefist hafa upp á rólunum á sínum leikvöllum .
Allir kæra sig kollótta um hvort Leppalúði tóri eða ekki og enginn hugsar til hans í tæpt ár , þar til fréttir berast um að hann hafi lallað , með sultardropa í nösunum , í humátt á eftir Grýlu á leið til byggða .
Þótt jólasveinninn sé alltumvefjandi á þessum umrædda tíma er því samt haldið fram að hann sé ekki til .
Og þrátt fyrir allt , sem að framan er sagt , þá er dálítið til í því .
Pabbar og mömmur , afar og ömmur , stynja því loks upp skömmustuleg að jólasveinninn sé ekki og hafi aldrei verið til , hvað sem þau öll kunni að hafa sagt eða látið ósagt fram að þessu .
Þá kemur á daginn að börnin höfðu áttað sig á þessu fyrir nokkru en ekki haft hátt um það .
Vildu ekki særa gamla fólkið eða ætluðu að ná einum umgangi enn í skóinn .
Og fáum árum síðar hafa þau sjálf bæst í samsærishópinn sem kryddar lífið með jólasveininum .
Óviss tilvera En það eru fleiri fyrirbæri en jólasveinninn sem reika um á svona óljósu tilverustigi .
Eftir ömurleg ódæði síðustu vikna hafa sum þeirra dúkkað upp .
Það er ekkert undarlegt við það , þótt heimurinn sé vankaður eftir árásir á almenning í öllum heimshornum , nú síðast í Malí .
Og eins vont og þetta allt saman er þá er verst að horfa upp á varnarleysi heimsins gagnvart illskunni .
Öll úrræði sem nefnd eru til sögunnar snúast um það , að þrengja enn meir að persónufrelsi fólks með þeirri afsökun að annars sé ekki hægt að verja það .
Baráttan sé ólík stríðum síðustu alda og jafnvel árþúsunda .
Hið opna samfélag sé berskjaldað .
Eina færa leið " yfirvalda " sé sú að loka " opnu samfélögunum " í hálfa gátt .
Hryðjuverkaöfl hafa þegar náð því fram að yfirvöld mega halda mönnum mun lengur föngnum en áður , án atbeina dómara .
Allir símar heilu þjóðríkjanna eru nú hleraðir með einum eða öðrum hætti .
Gerist atburður , sem flokkast undir hryðjuverk , t.d. í tiltekinni götu , þá er hægt að " sjá hvaða símar " áttu leið um hverfið í t.d. eins kílómetra radíus frá götunni , síðustu sex mánuði , og yfirheyra má menn um þau ferðalög .
Flestir símar eru nú eins og hundar sem fara ekki langt án húsbóndans .
Með öðrum orðum , þá liggur fyrir í borg eins og París í rafrænni skráningu á hvaða fermetra hver maður hefur verið síðustu sex mánuði eða svo , hafi hann skráðan síma .
Persónuverndin , sem enn lafir , felst í því , að ríkisvaldið má ekki rýna í þessi gögn nema rík ástæða sé til og dómari leyfi .
Jafnframt liggur fyrir og er geymt hvaða sími hefur hringt í annan síma og hvenær .
Það þarf hins vegar heimild dómara til að skoða það frekar .
Í sínum villtustu draumum hefðu þeir Stalín og Bería aldrei séð önnur eins tæki í höndum ríkis .
Sigur hryðjuverkamanna Í andrúmslofti ógnarinnar hefur franska ríkið nú fengið neyðarlög framlengd í þrjá mánuði .
Í því felst allsherjar persónuskerðing allra innan landamæra Frakklands .
Lögreglan hefur þegar ruðst inn í hundruð heimila og þarf ekki dómsúrskurð .
Við þessar aðstæður er önugt að gagnrýna slíkt .
En misnotkunarhættan er veruleg .
Þessu hafa hryðjuverkamenn náð fram .
Þeir hafa líka náð að gera aðdraganda flugferða bæði óskemmtilegan og niðurlægjandi .
Hver einasti maður er meðhöndlaður sem tilvonandi hryðjuverkamaður og víða þurfa farþegar að samþykkja að vopnaleitarmenn megi gegnumlýsa föt þeirra , svo þeir standa eins og naktir fyrir framan bláókunnugt fólk .
Eftir Beirút , Bagdad , rússnesku farþegaþotuna , Malí og París er fólki ómótt .
Það eru kröfur um hörð viðbrögð .
Sum svörin við þeim kröfum eru æði sérstök .
Á Íslandi virðist formaður Samfylkingarinnar telja að félagsmálastofnanir ríkjanna eigi að vera í forystuhlutverki við framhald málsins .
Þetta eina atkvæði , sem formaðurinn sá hangir á , hlýtur að tvístíga dálítið þessa dagana .
En aðrir sem ná ekki í skottið á þess háttar barnaskap eru svo sem ekki mikið betur settir .
Þeir hafa árum saman brugðist við með sama hætti þegar mál af þessu tagi koma upp : " Alþjóðasamfélagið " hljóti að bregðast við , segja þeir .
En það hefur aldrei gert það .
Kannski vegna þess að " alþjóðasamfélagið " á það sammerkt með jólasveininum , að þótt það sé fyrirferðarmikið í umræðunni , þá vita hinir fullorðnu að það er samt ekki til í alvörunni .
Alþjóðasamfélagið hefur hvergi lögheimili .
Það er ekki einu sinni hægt að hlera það því alþjóðasamfélagið hefur ekki síma .
Það er handhægur frasi og ekkert meira en frasi .
Menn festa ekki hendur á frösum fremur en sunnanvindinum .
Máttleysi Nema þá að menn eigi við Sameinuðu þjóðirnar þegar þeir tönnlast í sífellu á alþjóðasamfélaginu .
En það er nánast óhugsandi .
Þau samtök eru ekki til stórræðanna eins og sagan sýnir .
Sameinuðu þjóðirnar lýstu því yfir í apríl 1993 að landsvæði í Norðaustur-Bosníu væri öruggt svæði .
En í júlí 1995 voru átta þúsund drengir og ungir menn myrtir á griðasvæðinu án þess að 370 hollenskir gæsluliðar SÞ fengju nokkuð að gert .
Þá voru það múslímar sem voru fórnarlömbin .
Sameinuðu þjóðirnar koma vissulega á mörgum sviðum að gagni og hafa náð að milda afleiðingar stríðs , einræðis og kúgunar , hungurs og neyðar .
Það er þakkarvert .
En samtökin hafa ekki annað afl en þau geta sótt til aðildarríkjanna hverju sinni .
Og þegar stríðsaðgerðir koma til álita ráða fimm ríki niðurstöðunni .
Og þar sem hvert og eitt þeirra hefur neitunarvald , þá er það í raun aðeins eitt ríki sem ræður niðurstöðu hinna sameinuðu þjóða þegar mest er um vert .
Öryggisráð SÞ kann að samþykkja nú stríðsyfirlýsingu gegn hinu svokallaða Ríki íslams .
Það er ekki ríki í eiginlegum skilningi , þrátt fyrir nafnið .
Stríðsyfirlýsing yrði marklítil nema Bandaríkin breyti um afstöðu og veiti forystu í landhernaði gegn hryðjuverkasamtökunum .
Í liði þeirra eru ekki nema 30-50.000 manns , eftir því hvernig talið er .
Slíkt " ríki " myndi auðveldlega verða brotið á bak aftur .
Það yrðu ekki allir felldir .
Hópurinn myndi tvístrast .
Hvar leifar hans myndu dúkka upp er ekki augljóst .
Afganistan er ofarlega á blaði .
En það eru Pakistan , Íran , Egyptaland , Jemen , Súdan , Kenía og Líbía líka .
Og röðin gæti komið að Sádi-Arabíu .
Þar var ljóðskáld dæmt til dauða í vikunni fyrir að vanvirða trúna .
En síðast en ekki síst , þá veit ekki nokkur maður ( og síst hann Schengen ) hverjir kunna að leynast meðal þeirra milljóna flóttamanna sem flæða nú yfir landamæralausa Evrópu .
Vilja ekki læra af mistökum Evran sprakk í loft upp og ofsatrúarmenn þykjast ekki hafa heyrt gnýinn .
Þeir heimta að enn verði þrengt að fullveldi aðildarríkja myntarinnar í þágu evrunnar .
Áður var látið heita að evran hefði verið sköpuð í þágu ríkjanna .
Nú er það öfugt .
Og eins er látið með Schengen .
Evran lenti í ógurlegu sprengjuregni , sem hún hafði í ógáti pantað yfir sig sjálf .
En það féll hins vegar kjarnorkusprengja á Schengen .
Við þær aðstæður er til lítils að leita í rústunum .
Þeir sem hafa þá áráttu að berja höfði við steina geta auðvitað haldið því áfram .
En þeir eru komnir út úr umræðunni og ættu ekki að trufla aðra .
En á óvart kæmi , ef til er starfandi stjórnmálamaður í landinu , utan einsmálsflokksins , sem telur að enn sé lífsmark með Schengen .
En það er á hinn bóginn hugsanlegt að þeir íslenskir stjórnmálamenn séu til sem hafa ekki uppburði í sér til að hugsa þá hugsun til enda , að brottför Íslands úr Schengen-rústunum sé alfarið á forræði landsins sjálfs .
Sé svo , þá horfir illa fyrir báðum , stjórnmálamanni og kjósanda hans .
Slík sambúð mun ekki endast vel .
