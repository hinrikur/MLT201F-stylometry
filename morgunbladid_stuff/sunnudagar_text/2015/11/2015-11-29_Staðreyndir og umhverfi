" Sagan , menningin og þau hugmyndafræðilegu átök sem hafa átt sér þar stað er það sem mest heillar mig við sögu Berlínar , " segir Svavar Gestsson .
" Við vinstrimenn getum lært margt af Þýskalandi , meðal annars það að klofningur verkalýðsflokkanna var ein ástæðan til þess að Hitler komst til valda .
Stærsta ástæðan voru þó Versalasamningarnir og ábyrgðargrein þeirra .
" Svavar Gestsson á langan og litríkan feril að baki .
Fyrr á árum var hann ritstjóri Þjóðviljans , en síðan lengi alþingismaður og ráðherra og síðast sendiherra Íslendinga í Kanada , Svíþjóð og Kaupmannahöfn .
Hann segir að ef út í það sé farið sé inntak þessara starfa ekki svo ólíkt .
" Ég lenti í því fyrir tilviljun að fara þessa ferð til Berlínar ; krakkarnir mínir fóru með mig og með mér til Berlínar síðastliðið vor og borgin er mér hugstæð .
Vinur minn , Skarphéðinn Berg Steinarsson , sem var þá forstjóri Úrvals-Útsýnar , bað mig svo að taka eina ferð .
Ég gerði þetta eiginlega fyrir hann , " segir Svavar og heldur áfram : Safna liði um málstað " Jú , stjórnmálamaður er fararstjóri á sinn hátt og það er sendiherra líka .
Alltaf að safna liði um málstað hreyfingar eða þjóðar og að vekja athygli á staðreyndum og umhverfi .
Ég hef svo verið fararstjóri í eiginlegri merkingu þess orðs í hjáverkum alla ævi , " segir Svavar , sem hefur á síðustu árum farið með útlendinga um Ísland og á Íslendingaslóðir í Vesturheimi og stefnir þangað aftur næsta vor .
