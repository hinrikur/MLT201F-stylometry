" Bókin hefur verið nokkuð lengi í smíðum , enda kallar þetta ljóðform á mikla yfirlegu , " segir Kristján Þórður Hrafnsson um ljóðabók sína Tveir Elvis Presley-aðdáendur og fleiri sonnettur sem nýverið kom út , en 18 ár eru síðan fyrri sonnettubók Kristjáns , Jóhann vill öllum í húsinu vel og fleiri sonnettur , kom út .
" Í kjölfar hennar langaði mig að fást við önnur form skáldskapar og sneri mér að leikritun og skáldsagnagerð .
En ljóðið kallaði á mig aftur og afraksturinn er þessi bók .
Ég hef alla ævi verið mjög elskur að bundnu máli .
Í hljómi hins bundna máls býr einhver seiður sem hefur alltaf höfðað mjög sterkt til mín , " segir Kristján þegar hann er spurður hvað það sé við sonnettuformið sem heilli hann sem höfund .
" Ég hef líka mikla unun af óbundnum ljóðum , ljóðlist sem er á frjálsu formi og margt það í ljóðlist annarra skálda sem hrífur mig er mjög ólíkt mínum verkum .
Fyrir mér er hið hefðbundna ljóðform bara ein tegund ljóðlistar , ákveðið stílbragð sem ég beiti til að ljá orðunum þann áhrifamátt sem hljómfall ríms og stuðla getur veitt .
Mér finnst ákveðin ögrun í því að takast á við ljóðform sem er fyrirfram mjög fastmótað og knappt .
Maður þarf að aga hugsunina nokkuð mikið svo hægt sé að láta hana falla að þessu formi , " segir Kristján og bendir á að hann leyfi sér þó ákveðna tilraunastarfsemi innan hins stranga forms .
" Enda gaman að nýta strangt ljóðform með ferskum og óvenjulegum hætti .
Þannig leitast ég við að yrkja á tungumáli sem stendur nálægt daglegu máli samtímis því sem ég leik mér með úrvinnslu hugmynda , og geri tilraunir með byggingu og stöðu ljóðmælandans .
Sonnettur mínar eru oft litlar sögur eða sviðsetningar .
Við fáum leiftursýn inn í mannlegar aðstæður og samskipti .
Mér finnst gaman þegar fólk segist upplifa ákveðinn húmor í ljóðunum og talar um að sum þeirra séu fyndin .
En þó eru ljóðin engin gamankvæði .
Ég held að húmorinn spretti af því að ég leitast við að setja hlutina í óvenjulegt samhengi , og skoða þá frá óvæntum sjónarhornum .
Og kannski af því að fólk þekkir sig og sína í þeim aðstæðum sem ég lýsi .
" Ljóðskáldið glaðvakandi í augnablikinu Kristján getur þess að ljóð hans séu oft lengi í vinnslu .
" Eftir að hafa brotið heilann um sögurnar og persónurnar í ljóðinu , samskipti þeirra og þá tilfinningu sem mig langar að koma á framfæri sest ég við að orða hugmyndirnar og fella þær inn í þetta form og kerfi ljóðstafa og ríms sem sonnettan er , " segir Kristján og bætir við að undirtónninn í ljóðunum sé klassískur húmanismi .
" Ég er að skoða ástríðurnar innra með okkur , flækjurnar í samskiptum okkar og hvað tilfinningalíf okkar er stundum flókið og órökrétt .
Mikilvægt yrkisefni í bókinni er hvernig hugsunarháttur okkar og lífssýn getur mótað líf okkar .
Ég fjalla um það hvernig hugsunarháttur okkar getur breyst með árunum og hvernig við sjálf breytumst líka .
Lífið kemur okkur svo oft á óvart og við sjálf erum vitaskuld ein stærsta ráðgátan sem við þurfum að glíma við .
Ég reyni að varpa ljósi á hið broslega , fallega og sára við mannlegan ófullkomleika .
" Spurður hvort önnur 18 ár muni líða þar til hann sendir frá sér sína næstu sonnettubók svarar Kristján því neitandi .
" Ég vona ekki , því ljóðskáldið er glaðvakandi í augnablikinu .
Þegar ég fæ hugmyndir að skáldskap tekur það mig oft nokkurn tíma að ákveða hvaða form hentar hugmyndinni best .
Hentar efnið best í skáldsögu , leikrit eða ljóð ? Mér finnst mjög spennandi þegar ég skrifa að reyna á einhvern hátt að vinna með sérstöðu hvers listforms .
Í skáldsögum mínum hef ég einkum beint sjónum að hinu innra lífi manneskjunnar .
Og kannski er það rauði þráðurinn í gegnum allt mitt höfundarverk að reyna að skyggnast inn í tilfinningalíf og vitundarlíf fólks .
Svo stór hluti lífs okkar fer fram í huga okkar og felst í minningum okkar , vonum , löngunum , þrám , ótta , sársauka og því sem er í gangi innra með okkur .
Gaman að fást við kvikmyndamiðilinn Skáldskapurinn er fyrir mér leið til þess að skyggnast inn í þennan þátt tilverunnar .
Mig langar til þess að ljóðin mín veiti innsýn í sálarlíf fólks og átök sem þar geta átt sér stað , stuðli að ákveðnu umburðarlyndi gagnvart því hvað lífið er snúið og skrýtið .
Það er það hvað við manneskjurnar erum flóknar sem gerir lífið oft svo flókið , " segir Kristján og bætir við að sér finnist mjög gefandi að fara milli ólíkra bókmenntaforma .
Nýverið bætti hann síðan við sig kvikmyndamiðlinum sem formi , en snemma á næsta ári verður frumsýnd kvikmynd Óskars Jónassonar sem byggist á síðasta leikriti Kristjáns , Fyrir framan annað fólk , sem var frumsýnt í Hafnarfjarðarleikhúsinu árið 2009 .
" Þetta er í fyrsta sinn sem ég skrifa kvikmyndahandrit , en það er að frumkvæði Óskars .
Hann sá þessa leiksýningu á sínum tíma og stakk upp á því við mig að við myndum í sameiningu skrifa kvikmyndahandrit upp úr leikritinu .
Samstarfið við Óskar var skemmtilegt og lærdómsríkt .
Það gæti vel hugsast að mig myndi langa til að vinna meira við þennan miðil , " segir Kristján að lokum .
