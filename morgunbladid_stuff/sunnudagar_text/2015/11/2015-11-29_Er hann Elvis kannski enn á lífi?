Flest fórnarlömb Ríkis íslams , al-Qaeda og annarra slíkra hryðjuverkasamtaka sem kenna sig við íslam , eru múslímar .
Meðal þeirra 130 sem dóu í París voru nokkrir múslímar og nokkrir tugir í New York 2001 .
Fátt bendir til þess vestrænir múslímar styðji almennt hryðjuverk jihadista , fremur en annað fólk .
Slíkir einstaklingar eru undantekningar .
Kannanir á viðhorfum múslíma í Evrópuríkjum hafa hins vegar árum saman sýnt að skoðanir verulegs hluta ( og stundum meirihluta ) þeirra á ýmsum málum virðast stangast illilega á við vestræn lýðræðisgildi , mannréttindi , jafnrétti kynjanna o.fl. Allur þorri evrópskra er löghlýðið fólk sem reynir eftir bestu getu að lifa samkvæmt geðugustu hlutum kóransins um mildi og frið .
Og andúð á ofbeldi .
En bent er á að útbreidd þröngsýni , fáfræði og afturhald í fátækustu gettóum múslíma séu jarðvegur fyrir blint ofstæki .
Gott dæmi er Molenbeek-hverfið í Brussel , sjálfur borgarstjóri hverfisins hefur sagt að það sé " uppeldisstöð ofbeldis " , þaðan komu árásarmennirnir í París .
Fátækrahverfi hafa oft einkennst af ofbeldi .
En þar hafa ekki áður sprottið upp skipulagðir hópar sem hafa fyrir stefnu að fremja fjöldamorð á saklausum borgurum .
Áróðurinn , einkum á netinu , hefur heillað suma unga múslíma á Vesturlöndum .
En þegar beinlínis er spurt segja langflestir að þeir hafi andstyggð á IS og öðrum jihadistum .
Harðlínuklerkar eins og ímaminn í Grimshøj-moskunni í Árósum í Danmörku hafa verið annarrar skoðunar .
Umskipti urðu þó nýverið þegar hann lýsti því yfir að hann styddi ekki IS , væri nú " hlutlaus " gagnvart samtökunum .
Einhverjum létti við það .
En hvernig á að mæla stuðninginn við IS ? Breska dagblaðið Sun birti í vikunni forsíðufrétt með fyrirsögninni " Einn af hverjum fimm breskum múslímum hefur samúð með jihadistum " .
Sun er ekki þekkt fyrir varkárni og augljóst er að fregnin var mjög hæpin túlkun á niðurstöðum skoðanakönnunar sem blaðið hafði látið gera meðal liðlega þúsund múslíma .
Þar var spurt hvort viðkomandi hefði " samúð með ungum múslímum sem yfirgefa Bretland til að berjast með vígamönnum í Sýrlandi " .
Spurningin var allt of opin , hægt að misskilja hana .
Var fólkið kannski að segja að það hefði samúð með þeim sem farið hafa til að berjast með Kúrdum gegn IS ? Og samúð er teygjanlegt hugtak , getur þýtt að fólkið skilji aulaháttinn í fáfróðum ungmennum , strákum og stelpum .
En ekki endilega að það hafi samúð með málstað IS .
Fóður fyrir ofstæki Blaðið hefur beðist afsökunar á fyrirsögninni en málið sýnir vel það einstigi sem fjölmiðlar verða að þræða .
Málefni múslíma og innflytjenda eru viðkvæm , ekki síst eftir hryðjuverk síðustu vikna í álfunni .
Auðvelt er að gera þau að fóðri fyrir ofstækisöfl .
Til er fólk sem heimtar nú í nafni pólitískrar rétthugsunar að þagað sé um allt sem finna má að múslímum , neitar að IS tengist á nokkurn hátt íslam .
Þessi krafa um þöggun er auðvitað ein gerð ofstækis .
Ofsatrú sumra kristinna " tengist " auðvitað kristni , hvort sem okkur líkar betur eða verr , rétt eins og ofsatrú íslamista " tengist " íslam .
Það segir ekki alla söguna um hugarfar múslíma almennt þótt einhverjir þeirra segist hafa samúð með vígamönnum , segist jafnvel styðja IS .
Og hvað um aðra Breta ? " Þar sem vitað er að ávallt er til verulegur minnihluti sem er sammála hvaða brjálæðislegu fullyrðingu sem sett er fram – Elvis er enn á lífi , geislasverð eru til – hvað ættum við þá að leggja mikið upp úr könnunum sem sagt er að sýni vísi að breskum jihadisma ? " spyr Isabel Hardman í grein í tímaritinu Spectator .
Hún segir að sjaldan sé minnst á aðra könnun í mars sl. Þar hafi verið lögð sama spurning og notuð var í könnuninni fyrir Sun , um samúðina , fyrir aðra Breta en múslíma .
Einn af hverjum sex hafi svarað játandi , svipað hlutfall og hjá múslímunm .
Í vikunni var svo sama spurning lögð fyrir fólk í könnun YouGov í Bretlandi , segir Hardman .
10% sögðust hafa umrædda samúð með þeim sem færu til Sýrlands og hlutfallið var heil 17% meðal kjósenda Frjálslyndra demókrata .
Fyrirtækið sem annaðist könnun Sun , Survation , fordæmdi fyrirsögnina .
Það sagðist andmæla því eindregið að niðurstöðurnar væru notaðar , eins og sést hefði á samskiptamiðlum , til að ýta undir spennu á sviði trúmála og kynþáttar .
En skaut Sun langt fram hjá markinu ? Í grein blaðsins er vitnað í Sadiq Khan , múslíma og borgarstjóraefni Verkamannaflokksins í London .
" Eins og könnun Sun sýnir hafa flestir breskir múslímar rekist á einhvern með róttæk viðhorf – og það sama á við um mig .
" Alþjóðamál Kristján Jónsson kjon@mbl.is Ofstæki er svo auðvelt .
Þú hefur bara skoðun .
Ekki mikil þörf á hugsun .
Og þegar maður fer nógu langt til hægri hittir maður fyrir sams konar bjána til vinstri .
Clint Eastwood kvikmyndaleikari .
