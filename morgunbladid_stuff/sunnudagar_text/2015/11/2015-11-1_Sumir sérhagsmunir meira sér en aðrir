Allir sem fást við stjórnmál fjalla um hagsmuni í starfi sínu , hagsmuni skattgreiðenda , hagsmuni sjúklinga , fatlaðs fólks , fjárfesta , launafólks , atvinnurekenda , meðlagsgreiðenda , fjármagnseigenda , landbúnaðar , sjávarútvegs , stóriðju , smáiðnaðar , lántakenda , byggingariðnaðar , lista og menningar , námsfólks , öryrkja , aldraðra , íþróttafólks , barnafólks , fjármálakerfisins , lífeyrissjóða , ...
Þessir hagsmunir skarast iðulega við persónulega hagsmuni stjórnmálamannanna sjálfra .
Augljóst er að þingmenn og bæjarfulltrúar greiða skatta , kaupa bensín á bílinn , aka á vegunum , nota heilbrigðisþjónustuna og borga af húsnæðis- og námslánum .
Um þessa skörun er ekkert nema gott eitt að segja .
Varla vildum við þingmenn eða bæjarfulltrúa sem væru geymdir í formalíni , með öllu ótengdir umhverfi sínu ; með reglustiku eina að vopni en öllu sem út af stæði væri skotið til úrlausnar hjá Samkeppnisstofnun eða ESA í Brussel .
Ekki heillar sú sýn .
Betra að vettvangur ákvarðana sé lifandi og vel tengdur lýðræðislegum naflastrengjum út í þjóðfélagið .
Það þýðir ekki sátt við sérhagsmunapot .
En ef við gefum okkur að stjórnmálamenn séu ekki beint eða óbeint á mála hjá hagsmunaöflum , sem þýddi að utanaðkomandi hagsmunir væru tengdir ofan í vasa þeirra , þá er vandséð að þeir megi ekki tala máli tiltekinna hagsmuna .
En þá þurfa líka öll hagsmunatengsl stjórnmálamanna að vera sýnileg og gagnrýnir fjölmiðlar til staðar að varpa ljósi á pólitísk markmið sem kynnu að vera annarleg .
Á nýafstöðnu þingi Sjálfstæðisflokksins fóru tengsl forstjóra Mjólkursamsölunnar við landbúnað ekki á milli mála .
Starf hans hjá MS hefur vafalaust veitt honum innsýn í íslenskan landbúnaðarheim og með hliðsjón af þeirri vitneskju leyfði hann sér að efast um að íslenskur landbúnaður stæðist afnám allra verndartolla , nokkuð sem kveikir á okkur sem er umhugað um að standa vörð um innlenda matvælaframleiðslu .
En fyrir þetta fékk þessi landsfundarfulltrúi og sjálfstæðismaður til margra ára , bágt .
Virtur vefmiðill sagði að það væri ekki oft sem maður sæi " jafn tæra hagsmunabaráttu ...
í hinu pólitíska starfi miðju .
" Þetta var sem sagt hlutskipti ræðumanns á landsfundi stjórnmálaflokks í almennri umræðu um landbúnað : Afgreiddur sem ómarktækur .
Viðkomandi var þó merktur í bak og fyrir , tengslin við landbúnaðarframleiðslu öllum augljós .
Það er meira en sagt verður um ýmsa sem ég trúi að hafi einnig setið þennan landsfund og án efa tjáð sig um sín hugðarefni , allt frá verðtryggingu og verndartollum til banns við áfengissölu ríkisins .
Horfi ég þá til dæmis til þeirra sem tengjast Bónus , Högum , Granda , Félagi fjárfesta og N1 .
Hvernig skyldi standa á því að nú um stundir er landbúnaður sagður meira sér en aðrir sérhagsmunir ? Gæti það verið vegna þess að sterkir hagsmunir í innflutningsverslun vilji verndina sem hann nýtur feiga , að ógleymdu áhugafólkinu um Evrópusambandið , sem finnst ekkert eins hallærislegt og að vilja verja íslenskan landbúnað , hvað þá að verjast dýrasjúkdómum frá meginlandi Evrópu ? Ögmundur Jónasson ogmundur@althingi.is 