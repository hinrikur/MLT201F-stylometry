Halldóra Sif Guðlaugsdóttir útskrifaðist af fatahönnunarbraut Listaháskóla Íslands síðastliðið vor .
Í síðustu viku var Halldóra ráðin í starf hjá einu virtasta tískuhúsi Bretlands , Alexander McQueen .
Hún segir þá tilfinningu að hafa verið ráðin yndislega enda sé þetta alveg frábært tækifæri .
Gamall draumur sem rættist " Ég var ákveðin í því að fara til útlanda eftir nám og ná mér í reynslu .
Það hefur lengi verið draumur að fá að vinna með hönnunarteymi hjá fyrirtæki eins og Alexander McQueen , " útskýrir Halldóra og bætir við að Linda Árnadóttir , kennari hennar úr Listaháskólanum , hvatti hana til að sækja um þar en Halldóra hefur störf hjá tískuhúsinu þann 14. apríl 2016 .
Aðspurð hvernig umsóknarferlinu hafi verið háttað segir Halldóra ferlið hafa gengið afar hratt fyrir sig .
" Ég sótti um og fékk svar tveimur tímum seinna að þeim litist vel á mig og spurðu hvort ég kæmist í viðtal á skrifstofu þeirra einhvern tíma á milli kl. 10 og 19 í vikunni .
Ég var ekki lengi að panta mér far út til London og mæta í viðtal .
Ég mætti þar viku seinna með portfolio undir hendinni og skissubækur .
" Halldóra er ráðin til sex mánaða sem " trainee " og vonast að sjálfsögðu til þess að fá áframhaldandi samning hjá tískuhúsinu í framhaldi af því .
" Yfirhönnuðurinn í " women ' s wear " útskýrði hlutverk mitt vel en hún sagði að ég myndi hjálpa til við að búa til " mood board " eða hugmyndakort , " color stories " eða liti og að teikna línuna .
Einnig mun ég sinna tilfallandi verkefnum sem snúa að daglegum rekstri .
En ég ætla mér bara að gera mitt allra besta .
" Starfið leggst að vonum vel í Halldóru og segir hún fólkið sem hún talaði við í viðtalinu mjög indælt fólk og hlakkar hún til að kynnast því og vinna með því .
Vonast til þess að ílengjast í London Halldóra sem er uppalin í Mosfellsbæ býr þar ásamt eiginmanni sínum og syni þeirra .
Aðspurð hvað taki við varðandi búferlaflutninga og annað tilfallandi segist hún vera farin að huga að húsnæðismálum í London , enda skilst henni að það sé ekkert grín að finna húsnæði þar í bæ .
" Ég ætla að byrja á því að hugsa ekkert mikið lengra en þessa fyrstu sex mánuði og vonandi í framhaldinu verður grundvöllur fyrir því að ílengjast í London .
Mér finnst líka mikilvægt að ég sé að fíla þetta og ef vel gengur má svo byggja ofan á það .
Þannig að fyrst um sinn fer ég bara með ferðatöskuna og svo í framhaldinu fylgir vonandi fjölskyldan og búslóðin .
" Spurð um frekari framtíðaráform segist Halldóra þakklát fyrir það tækifæri sem henni hefur hlotnast .
" Að fá að lifa á því sem ég hef ástríðu fyrir og mér finnst skemmtilegt að gera .
Ég er mjög metnaðarfull og finnst gaman að vinna og ég vona að þetta sé starfið sem leiðir mig upp stigann í þessum bransa .
" 