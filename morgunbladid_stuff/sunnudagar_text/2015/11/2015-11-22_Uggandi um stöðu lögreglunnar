Íbúum á höfuðborgarsvæðinu hefur fjölgað um 78.000 á undanförnum þrjátíu árum .
Á sama tíma hefur fækkað í varðliði lögreglu .
Árið 1984 voru um og yfir 60 manns á næturvakt hjá lögreglunni í Reykjavík , Kópavogi og Hafnarfirði um helgar .
Í dag eru þeir um 30 hjá lögreglunni á höfuðborgarsvæðinu .
Sunnudagsblað Morgunblaðsins ræddi við þrjá reynslumikla lögreglumenn sem hafa miklar áhyggjur af stöðu mála .
Orri Páll Ormarsson orri@mbl.is Júlíus Sigurjónsson julius@mbl.is Lögreglumönnum hefur fækkað á umliðnum þremur áratugum og hefur það áhrif starfsumhverfi hennar .
Þetta fullyrða þrír gamalreyndir lögreglumenn , Einar Ásbjörnsson lögreglufulltrúi og rannsóknarlögreglumennirnir Arnþór Heimir Bjarnason og Þórður Eric Hilmarsson , en allir hafa þeir starfað í lögreglunni síðan á níunda áratugnum .
Þeir hafa miklar áhyggjur af þessari fækkun lögreglumanna .
Árið 1984 voru lögregluembættin á höfuðborgarsvæðinu þrjú , í Reykjavík , Kópavogi og Hafnarfirði , auk þess sem Rannsóknarlögregla ríkisins var starfrækt .
Árið 2007 sameinuðust embættin í eitt , lögregluna á höfuðborgarsvæðinu .
Einar segir samvinnu fram að því hafa verið góða og lögregluna í Reykjavík oft hafa farið í útköll í Kópavog , Hafnarfjörð og önnur bæjarfélög sem heyrðu undir hin embættin , ef mikið lá við og sömu embætti aðstoðað lögregluna í Reykjavík .
Árið 1984 voru íbúar höfuðborgarsvæðisins 130.722 .
Á mesta álagspunkti vikunnar , laugardagskvöldi og aðfaranótt sunnudags telst þremenningunum til að rúmlega 60 lögreglumenn hafi verið í varðliðinu hjá embættunum þremur .
Þeir segja fleiri samstarfsmenn þeirra frá þessum tíma vera þeim sammála um það .
Með varðliði er átt við þann hóp lögreglumanna sem er tiltækur vegna útkalla .
Þessi tala fékkst ekki staðfest hjá lögreglunni á höfuðborgarsvæðinu en upplýsingarnar voru ekki aðgengilegar hjá embættinu .
Mannskap bætt við um helgar Árið 2014 var íbúafjöldinn á höfuðborgarsvæðinu 208.752 .
Að sögn Jóhanns Karls Þórissonar , aðstoðaryfirlögregluþjóns á Lögreglustöð 1 , eru alla jafna 20 lögreglumenn á vaktbílum í höfuðborginni á hverri vakt á virkum dögum nú um stundir , það er á dag- , kvöld- og næturvöktum .
Að auki eru lögreglumenn í umferðardeild og tveir bílar með tveimur mönnum hvor frá sérsveit ríkislögreglustjóra á ferðinni .
Annar er eyrnamerktur höfuðborgarsvæðinu en hinn sér um Vesturland og Suðurland .
Umferðardeildin er skipuð þremur til fimm mönnum frá klukkan 19 til klukkan tvö eftir miðnætti .
Þá hætta þeir störfum .
Á næturvöktum um helgar er bætt við mannskap .
Þá eiga að vera um 30 lögreglumenn á vakt á höfuðborgarsvæðinu og fleiri ef um stóra viðburði er að ræða , eins og menningarnótt , Gay Pride og 17. júní .
Þetta þýðir að helmingi færri lögreglumenn eru á næturvakt um helgar nú en árið 1984 , 30 í stað 60 , enda þótt íbúum hafi fjölgað um 78.000 að viðbættri stórfjölgun túrista sem eru hér í borg allan ársins hring og kalla á aukna þjónustu .
Árið 1984 var einn lögreglumaður á vakt aðfaranótt sunnudags á hverja 2.179 íbúa á höfuðborgarsvæðinu .
Í dag er einn lögreglumaður á hverja 6.958 + þá túrista sem hér eru .
Ætti viðbúnaður að vera sá sami og 1984 þyrftu a.m.k. 96 lögreglumenn að vera á næturvakt á laugardegi .
Vaktsvæðið nær frá Hvalfjarðarbotni að Hvassahrauni í Straumsvík og upp að Litlu kaffistofunni .
Mikið hefur verið rætt og ritað um niðurskurð hjá lögreglunni undanfarin misseri og fram komið að starfsmönnum lögreglunnar á höfuðborgarsvæðinu í heild hafi fækkað um 18% frá því embættið var sett á laggirnar árið 2007 .
Lögregla ræður varla við ástandið á álagspunktum lengur Arnþór , Einar og Þórður eru sammála um að þessi þróun sé óheillavænleg .
Mun eðlilegra væri að fjölga í liði lögreglu í réttu hlutfalli við íbúafjölgun .
Einar segir lítið sem ekkert mega út af bera út af mannfæð og Arnþór bætir við að nánast útilokað sé fyrir lögreglumenn að fá frí á föstudags- eða laugardagskvöldi .
Öllu þurfi að tjalda til .
Þórður veltir fyrir sér hvort þróuninni sé handstýrt og þá í hvaða tilgangi .
" Væntanlega til að spara peninga ? " Að áliti Arnþórs er staðan ósköp einföld : Lögregla ræður varla við ástandið á álagspunktum lengur .
Þórður tekur í sama streng : " Við látum þetta ganga en erum löngu komin yfir þolmörk .
Það er hart að þurfa að forgangsraða verkefnum svo ekki sé talað um neyðarútköllum , en það kemur reglulega fyrir .
Þessu verður að breyta og lausnin er bara stærðfræðilegs eðlis og liggur í auknu fjármagni og mannafla .
" Það segir sig sjálft að þegar forgangsraða þarf neyðarútköllum þá sitja smærri mál gjarnan á hakanum .
Þórður segir almenning hafa takmarkaðan skilning á þessu og sé það skiljanlegt enda eigi lögreglan að sinna lagalegum skyldum sínum sem hún getur ekki með nokkrum hætti gert .
Arnþór rifjar upp að 1984 hafi lögreglustöðvar verið opnar allan sólarhringinn , í Reykjavík , Kópavogi og Hafnarfirði .
Í dag komi almenningur að læstum dyrum á nóttunni þó svo að vakt sé haldið úti á stöðvunum .
Skemmtistöðum hefur fjölgað Þeir segja umhverfið hafa breyst mjög mikið á síðustu þrjátíu árum .
Álagið á næturvöktunum sé til dæmis mun meira , sérstaklega um helgar .
Fyrir það fyrsta voru skemmtistaðir mun færri árið 1984 en með bjórvæðingunni 1989 spruttu knæpur upp eins og gorkúlur og eru skemmtistaðir mun fleiri nú og dreifðari .
Þá er frjálst hvenær opið er í dag en lokað var stundvíslega klukkan 3 á nóttunni árið 1984 .
Þeir segja manneklu lögreglunnar meðal annars augljóslega leiða til þess að tími til að sinna eftirliti með t.d. ölvunarakstri og vímuakstri sé mun minna en áður var .
Lögreglan hafi á köflum einfaldlega ekki nægan mannskap til að sinna því .
Þeir taka þó fram að ótrúlegur fjöldi ökumanna sé þó tekinn fyrir framangreind brot en væntanlega væri hægt að gera betur með auknum mannafla .
" Það er grafalvarlegt mál , því ekkert bendir til þess að dregið hafi úr ölvunar- og vímuakstri undanfarin ár , enda ljóst að bílum á götunum hafi fjölgað til muna .
Áhugavert væri að gera samanburða á bílaeign landsmanna og þessum brotum undanfarna áratugi , " segir Þórður .
Einar rifjar upp að fyrsta sumarið sem hann var í lögreglunni , 1981 , hafi nokkrir sumarafleysingamenn verið á sinni vakt .
Nú séu fáir afleysingamenn ráðnir .
" Á þessum tíma voru menn skráðir á varðgöngu um borgina , til að halda uppi eftirliti og liðsinna vegfarendum , íslenskum sem erlendum ferðamönnum .
Það er ekki til mannskapur til slíks í dag , " segir Einar .
Hafa ber í huga að margt hefur breyst á undanförnum þremur áratugum .
Öryggisþjónustufyrirtæki , svo sem Securitas , hafa í auknum mæli tekið við öryggisgæslu á heimilum og geta greitt úr ýmsum málum sem upp kunna að koma án þess að kveðja þurfi lögreglu á vettvang .
Það sparar lögreglu sporin .
Þá sinna björgunarsveitir , sem vaxið hafa mikið á þessum tíma , í auknum mæli verkefnum úti á landi og í óbyggðum .
Arnþór bendir þó á að þessir aðilar , björgunarsveitir og öryggisþjónustufyrirtæki , hafi ekki lögregluvald og komi þar af leiðandi ekki í stað lögreglu enda þótt þær geti leyst úr allskyns málum .
Þórður segir öfugþróun í löggæslu hafa hafist þegar fjármagn var skorið niður og í ljós kom að lögreglan stóð ekki undir lagalegri skyldu við starfann .
Mun fleiri ferðamenn Straumur ferðamanna til landsins hefur aukist verulega á undanförnum þrjátíu árum .
Hann er líka stöðugri yfir allt árið , féll svo til alfarið á sumarmánuðina þrjá um miðjan níunda áratuginn .
Þetta kallar að vonum á aukna löggæslu .
" Allar spár ganga út frá því að ferðamönnum komi til með að fjölga áfram á næstu árum .
Ætlum við að bíða eftir stóra slysinu áður en við bregðumst við þeirri þróun ? " spyr Þórður .
Niðurskurðaraðgerðir lögreglunnar á höfuðborgarsvæðinu birtast í ýmsum myndum .
Fram kom í vikunni að settur hefði verið aksturskvóti á eftirlitsbíla .
Ef miðað er við tvö aksturstæki , sem notuð eru á vakt hverju sinni , má gróflega gera ráð fyrir því að sú vegalengd sem hvert aksturstæki fer á vakt fari úr um 125 km í 115 km , að því er fram kom í frétt Morgunblaðsins .
Þetta þýðir að gert er ráð fyrir því að dregið verði úr akstri hverrar bifreiðar um 7% .
Niðurskurður hefur líka bitnað á vegaeftirliti um þjóðvegi landsins sem hefur á stundum algjörlega aflagst .
" Margir sakna þessarar þjónustu , í henni fólst mikið öryggi , " segir Arnþór .
Minni tími til frumkvæðisvinnu Sitthvað annað hefur breyst .
Þremenningarnir segja að mannfæðin bitni á frumkvæðisvinnu lögreglu en taka það fram að lögreglumenn nýti þann tíma sem gefst til slíks vel og með ótrúlegum árangri miðað við stöðuna .
Mun meiri tími fari í að bregðast við útköllum og orðnum hlutum og sé lögreglan því gjarnan í því að slökkva elda .
" Hér áður höfðu menn gjarnan meiri tíma til að rannsaka mál á vaktinni og upplýstu mál .
Tími til slíks hafi minnkað sem er synd því þessi vinna gefi starfinu aukið gildi og auki áhuga manna á starfinu , " segir Einar .
Allir tilheyrðu þeir á sinni tíð Breiðholtsstöð lögreglunnar í Reykjavík , hver sinni útgáfunni .
Arnþór minnist þess að þegar upp kom innbrotafaraldur hafi málið verið rannsakað og upprætt .
Yfir eitt hundrað innbrot .
" Ég efast um að svigrúm væri fyrir slík vinnubrögð í dag .
Núna erum við alltaf að elta skottið á sjálfum okkur , " segir hann .
Einar segir lögreglumenn í auknum mæli búa að háskólamenntun í ólíkustu greinum og fyrir vikið sé mikil þekking til staðar innan embættisins sem tilvalið væri að nýta með markvissum hætti í hinum ýmsu deildum ef til þess fengist fjármagn .
Rannsóknir verði æ flóknari og kostnaðarsamari og meiri krafa um sönnun og gæði starfans gerð .
Fyrir þremur áratugum voru fáir aðrir vímugjafar en áfengi í umferð á Íslandi .
" Fyrstu fíklarnir voru að reykja hass og lítið ofbeldi í kringum þá .
Hass er heilaþvottarefni sem gerir menn hægt og rólega óstarfhæfa , " segir Einar .
" Á þeim tíma fannst mönnum fjarlægt að hörð efni næðu hér fótfestu , en nú blasa sorglegar staðreyndir við í þeim efnum eins og öllum er ljóst .
" Landnám harðari fíkniefna hefur leitt til ýmissa afbrota , t.d. innbrota og ofbeldis .
Eins og dæmin sanna hefur mun meiri harka fylgt þessari þróun .
" Hvítu efnin éta kjötið utan af beinunum og kalla á aukið fé neytenda sem kemur fram í auknum afbrotum , " segir Þórður .
Hótanir við borgara og lögreglumenn séu daglegt brauð .
Alþjóðavæðing í atvinnulífinu hefur líka valdið straumhvörfum , að mati Þórðar .
" Eftir að erlent vinnuafl fór að koma til landsins hefur skipulögð glæpastarfsemi aukist og hingað leiðst menn sem eru tengdir mafíustarfsemi erlendis , " segir hann .
" Allt gerir þetta vinnu lögreglunnar flóknari og skýtur því skökku við að lögreglumönnum fækki á sama tíma og þessi þróun á sér stað , " segir Einar .
Arnþór segir menn almennt ekki hafa fundið fyrir öryggisleysi hér áður .
Nú sé það æ algengara að lögreglumenn sitji undir hótunum .
" Hótunarmálum gegn lögreglufólki er betur haldið til haga nú en áður .
Margir lögreglumenn neita raunar að taka mark á hótunum .
Ég óttast mest öryggi og andlegt ástand lögreglufólks í framtíðinni , " segir Þórður .
Fengur í sérsveitinni Sérsveit ríkislögreglustjóra var sett á laggirnar árið 1982 .
Um er að ræða vopnaða sérsveit íslensku lögreglunnar , sem hefur meðal annars hlotið þjálfun til að fást við aðstæður sem gætu komið upp við hryðjuverk .
Sérsveitin hefur stækkað undanfarin ár og telur nú 42 sérsveitarmenn .
Snemma morguns 2. desember 2013 beittu sérsveitarmenn í fyrsta sinn vopnum sínum á vettvangi , gegn manni sem hafið hafði skothríð úr íbúð sinni í Árbæjarhverfi Reykjavíkur .
Maðurinn skaut að lögreglumönnum og var að lokum skotinn til bana .
Arnþór , Einar og Þórður segja sannarlega muna um sérsveitina .
Hún vinni frábært starf þegar afgreiða þurfi erfiðustu mál sem upp kunna að koma og samstarfið við hana sé mjög gott enda fram úr skarandi þjálfað og kunnandi lið .
Á móti kemur að ekki er alltaf hægt að tryggja aðgengi að sérsveitinni , hún kann að vera í öðrum verkefnum þegar til hennar er leitað , jafnvel úti á landi .
" Þegar kemur að hörðu ofbeldi og jafnvel vopnuðu fólki er það bara fyrir menn með sérþekkingu .
Það þarf góða þjálfun og gott hugvit til að bregðast við slíkum aðstæðum , " segir Þórður .
Búsáhaldabyltingin berst í tal og Einar segir kraftaverk hvernig lögreglu tókst að leysa það mál .
Þar kom til skynsamleg stjórn og samkennd lögreglumanna .
" Við horfðum í augun á mjög reiðu fólki berjandi í skildina okkar fyrir framan Alþingi og Stjórnarráðið .
Öllu var tjaldað til , meira að segja manni eins og mér sem kominn er fram yfir síðasta söludag .
Það var undarleg tilfinning að horfa á jafnaldra sína , afa og jafnvel ömmur , grýta lögreglu .
En allt gekk þetta án stóráfalla sem var mikill sigur fyrir lögreglu og lýðræðið í landinu , " segir Einar .
" Þetta var stórsigur , " bætir Þórður við .
Þeir dást að því að enginn lögreglumaður hafi farið á taugum undir þessu mikla álagi þrátt fyrir að lögreglumenn hafi slasast og ógnin verið mikil við öryggi lögreglumanna .
" Mögulega hefði ekki þurft nema einn til .
Þá hefði allt getað farið úr böndunum .
Við vorum stoltir af starfi okkar á meðan á þessu stóð , " segir Einar .
Eftir þessa erfiðu reynslu kveðst Einar hafa verið sannfærður um að meiri fjármunum yrði varið til löggæslu í landinu og lögreglumönnum yrði fjölgað .
" Það hefur ekki gerst .
" Arnþór segir þetta með miklum ólíkindum og verði ekkert að gert gæti stefnt í uppsagnir hjá lögreglumönnum .
" Við sem hér sitjum erum orðnir of gamlir til að grípa til róttækra aðgerða en unga fólkið í stéttinni lætur ekki bjóða sér þetta til lengdar , " segir hann .
Einar , Þórður og Arnþór hafa helgað lögreglunni sitt ævistarf .
Feður tveggja þeirra síðarnefndu voru líka lögreglumenn .
" Ég myndi ekki velja þetta starf í dag og ráðlegg ekki neinum að gera það , " segir Arnþór og Þórður bætir við : " Við þrír eigum nokkurn hóp barna samtals og enginn okkar myndi hvetja þau til að fara leggja fyrir sig þetta starf .
Það segir margt um ástandið .
" Allir eru þeir sammála um að starfið hafi verið heillandi þegar þeir byrjuðu í lögreglunni .
" Starfið var mannlegra og ekki síður samskiptin manna á milli .
Varðstjórarnir og eldri mennirnir fylgdust með okkur og gáfu hluta af sjálfum sér , spurðu um líðan okkar og studdu okkur yngri mennina ef á þurfti að halda .
Sjálfur lærði ég nálgun að mannlegri lausn af mér eldri og reyndari lögreglumönnum .
Í dag fá menn enga andlega hvíld fyrir hlaupunum .
Þetta hefur leitt til allskonar hliðartengdra kvilla , svo sem stress , kvíða og vöðvabólgu , " segir Þórður .
Einar talar með sama hætti .
" Hér áður höfðu menn meiri tíma til að setjast niður og ræða málin .
Áfallahjálp sem slík var ekki til þegar ég byrjaði í lögreglunni en menn gátu spjallað saman sem hjálpaði mikið .
Menn hugsuðu vel hver um annan .
Stjórnendur hafa hugað vel að áfallahjálp í seinni tíð og látið hana sig varða " Mannfæð áhyggjuefni Hlutverk aðalvarðstjóra hefur breyst frá 1984 .
Á þeim tíma voru alltaf þrír til fjórir aðalvarðstjórar starfandi allan sólarhringinn svæðinu en nú vinna þeir frá klukkan 8 til 16 .
Mannfæðin í dag er áhyggjuefni að dómi Einars .
Arnþór heldur áfram með þá pælingu : " Við erum uggandi um stöðu lögreglunnar .
Annars værum við ekki að ræða þessa hluti .
Við höfum mikinn metnað fyrir hönd lögreglunnar í landinu .
" Og Þórður á lokaorðið .
" Ég horfi á ástandið og þróunina með kvíða og depurð fyrir hönd unga fólksins .
En þegar allt kemur til alls er ábyrgðin á því hvert leiða skuli hestinn ekki hjá lögreglu , hún er hjá stjórnmálamönnunum .
Hvað segja þeir um þróun þessa ? " 1984 Íbúar á höfuðborgarsvæðinu : 130.722 Fjöldi lögreglumanna á vakt á höfuðborgarsvæðinu aðfaranótt sunnudags er um : 60 Fjöldi íbúa á hvern lögreglumann : 2.179 2014 Íbúar á höfuðborgarsvæðinu : 208.752 Fjöldi lögreglumanna á vakt á höfuðborgarsvæðinu aðfaranótt sunnudags er um : 30 Fjöldi íbúa á hvern lögreglumann : 6.958 Ætti viðbúnaður að vera sá sami miðað við íbúafjölda nú og 1984 þyrftu 96 lögreglumenn að vera á vakt aðfaranótt sunnudags .
