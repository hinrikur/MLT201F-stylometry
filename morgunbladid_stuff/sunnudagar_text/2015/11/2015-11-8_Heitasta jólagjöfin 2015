Smáhesturinn getur víst ekki verið maður með mönnum nema að vera pæla pínulítið í jólunum og svona .
Hann datt náttúrlega í snemmbúið jólaskap þegar IKEA geitin brann í 20. skipti á dögunum .
Það minnti smáhestinn á að mögulega mætti aðeins fara að huga að jólagjöfum ( eða grafa þær upp sem hann var nú þegar búinn að kaupa ) .
Hættan er nefnilega alltaf fyrir hendi að jólagjafirnar fari fram úr fjárlögum ef þær eru keyptar á síðustu stundu .
Hver hefur ekki lent í því að vera með öran hjartslátt af stressi á Þorláksmessu með allt niðrum sig í jólagjafakaupunum ? Og í því ástandi hefur öll skynsemi fokið út í veður og vind .
" Fokk it – þetta reddast " frasinn er örugglega vinsæll í desember – en vill maður vera þræll hans allt sitt líf ? Eftir því sem myrkrið verður meira og jólaljósunum fjölgar er eins og þjóðin ( ekki bara smáhestar ) missi það ...
Allt of margir sjá enga leið út úr þessu ástandi nema hella vel í sig af jólabjór , jólaglöggi og ofstöffa sig svo með reyktu kjöti ( enn aðrir gera eitthvað miklu villtara sem ekki verður rætt hér ) .
Það verður náttúrlega allt skárra þegar lífsblómið er vökvað með einhverju öðru en vatni .
Vondu fréttirnar eru hinsvegar að innst inni vita þeir sem eru í þessum pakka alveg af því að þetta gerir raunverulega ekki neitt fyrir neinn nema framkalla glundroðakennda hugsun .
Smáhesturinn elskar jólagjafakaup og þess vegna skilur hann ekki hvers vegna fólk kýs að geyma þau fram á síðustu stundu .
Honum verður klárlega lógað ef hann segir frá því að hann hafi byrjað að fylla á jólagjafatankinn í júlí .
Á milli garðverka í sumarfríinu skaust hann í eina og eina búð og keypt eitt og annað fyrir þá sem honum þykir vænt um .
Það að halda hátíð ljóss og friðar á að vera í þeim anda – jólin eiga ekki að vera stress og glundroði .
Nóg er nú af því stöffi í hinu daglega lífi þótt gleðihátíð sé ekki í sömu hjólförum og hversdagsleikinn .
Þegar fólk er komið á aldur smáhestsins vantar það nákvæmlega ekki neitt nema kannski meiri tíma til að liggja í láréttri stöðu uppi í sófa og slappa af .
Þess vegna varð smáhesturinn upprifinn þegar hann heyrði af sniðugustu jólagjöf allra tíma .
Hugmyndin kom frá hagsýnustu vinkonu smáhestsins sem hefur ekki verið í fastri vinnu í nokkur ár en samt náð að framkvæma flest sem hugurinn girnist .
Með því að nota á sér hausinn hefur þessi vinkona látið drauma sína rætast án þess að vera með einhverja góðærisstæla og yfirdráttinn í botni .
Hún sem sagt stakk upp á því að fólk gæfi smábarnaforeldrum næturpössun fyrir börnin sín í jólagjöf .
Þetta er náttúrlega mesta snilldarhugmynd sem fengist hefur .
Veitir mun meiri ánægju , ef hægt er að mæla hamingjustuðul dagsins á einhverju formi , en að fá skrautmuni eða enn eitt viskastykkið í eldhúsið .
Þetta er líka svo óendanlega mikil " win-win-jólagjöf " .
Hver elskar ekki að fá lítil frændsystkini í heimsókn og dekra við þau yfir nótt og hvaða smábarnaforeldrar elska ekki að fá samfelldan nætursvefn og gera það sem fullorðnir gera þegar þeir eru einir heima .
Smáhesturinn er viss um að hjónaskilnuðum myndi fækka heilmikið ef smábarnaforeldrar fengju hagnýtari jólagjafir – ekki bara endalaust af smartheitavösum , jólaóróum og einhverjum bráðnauðsynlegum óþarfa sem aldrei er notaður og er bara geymdur í skúffunni .
Amen .
martamaria@mbl.is 