Nítjánda skáldsaga Arnaldar Indriðasonar , Þýska húsið , kemur út í dag , sunnudag .
Þar fer höfundurinn með okkur í ferðalag aftur til mikilla umbrotatíma , hernámsáranna í Reykjavík .
Arnaldur , sem veitir sárasjaldan viðtöl , er hér spurður út í tímaflakk , vinnubrögð , brautruðning , innblástur , athyglisfeimni og sitthvað fleira .
Texti : Orri Páll Ormarsson orri@mbl.is Mynd : Árni Sæberg saeberg@mbl.is Ég fæ nýjustu skáldsögu Arnaldar Indriðasonar , Þýska húsið , í hendur síðdegis á miðvikudegi og hef hana með mér heim til að búa mig undir viðtal við höfundinn morguninn eftir .
Sest niður eftir kvöldmatinn til að fletta bókinni og setja mig inn í söguþráðinn .
Skemmst er frá því að segja að ég stend ekki upp fyrir en laust eftir miðnætti – búinn að lesa bókina spjaldanna á milli .
Það hljóta að vera góð meðmæli með sögunni og fyrir vikið hef ég orð á þessu við Arnald þegar fundum okkar ber saman .
" Andskotinn , " segir hann og hvessir augunum á mig .
" Það tók mig heilt ár að skrifa þessa bók og þú lest hana á einu kvöldi ! " Hann hlær .
Sögusvið Þýska hússins er Reykjavík sumarið 1941 , hernámið , Ástandið og allt sem því fylgdi .
Farandsali finnst myrtur í lítilli leiguíbúð , skotinn í höfuðið með skammbyssu .
Sjónir lögreglunnar beinast strax að erlendu hermönnunum sem eru á hverju götuhorni en samskipti þeirra við heimafólk , ekki síst konur , eru mörgum þyrnir í augum .
Lausn málsins er í höndum Flóvents , eina rannsóknarlögreglumannsins í Reykjavík , og hermannsins og Vestur-Íslendingsins Thorsons , sem kynntir voru til leiks í þarsíðustu bók Arnaldar , Skuggasundi .
Annað vers í þríleik Höfundurinn upplýsir raunar að um þríleik sé að ræða og mun þriðja bókin koma út á næsta ári .
Hún hefur vinnuheitið " Petsamo " með vísun í Petsamo-förina , sem var ferð strandferðaskipsins Esju árið 1940 til Petsamo í Norður-Finnlandi að sækja þar 258 Íslendinga sem höfðu orðið innlyksa á meginlandi Evrópu vegna seinni heimsstyrjaldarinnar .
Mest voru það Íslendingar sem höfðu dvalist styttri eða lengri tíma í Kaupmannahöfn .
Við Arnaldur erum sammála um að hernámið sé heillandi tímabil í Íslandssögunni og höfundurinn , sem er menntaður sagnfræðingur , segir virkilega gaman að fást við það .
" Ég hef raunar gruflað í seinni heimsstyrjöldinni áður , byrjaði strax í Grafarþögn , og þykir það alltaf jafnspennandi .
Íslenskir skáldsagnahöfundar hafa af einhverjum ástæðum ekki sinnt þessum mikla umbrotatíma nægilega vel .
Sagnfræðingar hafa á hinn bóginn gert það með rækilegum hætti enda eru stríðsárin upphafið að Íslandi nútímans .
Þarna varð þetta litla land okkar í fyrsta skipti þátttakandi í heimsviðburðum , " segir Arnaldur .
Talandi um viðburði þá ber heimsókn Winstons Churchill , þáverandi forsætisráðherra Breta , til Reykjavíkur 1941 einmitt á góma í Þýska húsinu og ég læt þess getið að það sé skemmtileg tilviljun að eftirmaður hans hafi einmitt stungið við stafni hér í fásinninu í vikunni sem bókin kemur út .
Fyrstur breskra forsætisráðherra í allan þennan tíma .
Hringdi bara í Davíð " Hvað áttu við með tilviljun ? " spyr Arnaldur sposkur .
" Ég hringdi bara í Davíð og spurði hvort hann væri ekki tilbúinn að hjálpa mér við kynninguna á bókinni .
" – Davíð ? " Já , Davíð Cameron .
" Hann hlær .
Arnaldur upplýsir að hann hafi yndi af því að tengjast sögunni og einstökum sögulegum viðburðum í sínum skáldskap , eins og hann hefur til dæmis gert með kalda stríðið í Kleifarvatni og Einvíginu .
" Það þarf svo lítið af lærðu efni til að geta logið svo stórt , " segir hann brosandi .
Það er heila málið .
Enda þótt Arnaldur nuddi sér utan í söguna eru bækur hans fyrst og síðast skáldskapur .
Og þar má allt .
" Sennilega hefði ég aldrei notið mín sem fræðimaður .
Eftir á að hyggja var sagnfræðin samt frábær skóli fyrir mig sem rithöfund .
Eins blaðamennskan en ég var viðloðandi Morgunblaðið í tuttugu ár .
Ég gerðist blaðamaður á sömu forsendum og ég gerðist síðar rithöfundur – mér þykir svo skemmtilegt að skrifa og skapa .
Þó að manni beri að halda sig við staðreyndir í blaðamennskunni felst samt heilmikil sköpun í því starfi .
Þar lærði ég líka að vera skipulagður og virða deadline .
" Sest niður kl. 8 á morgnana Skipulag er lykilorð hér en Þýska húsið er nítjánda skáldsaga Arnaldar á jafnmörgum árum .
Það eru afköst í lagi og fáheyrt hér á landi .
Hann segir ferlið taka ár , frá því hann byrjar að moða úr hugmynd og þangað til bókin tekur á sig áþreifanlega mynd .
" Ég sest alltaf niður klukkan átta á morgnana og sit við tölvuna til klukkan fjögur .
Inni í þeim vinnudegi geta verið tölvupóstar og önnur erindi sem þarf að afgreiða .
Mest eru það þó skrif .
" Fyrsta uppkast að handriti liggur vanalega fyrir að vori .
Þá er mikil vinna eftir við endurskrif .
" Þegar plottið og sagan liggja fyrir sný ég mér að málfarinu , samtölunum og persónulýsingum .
Nostra við þetta fram á sumar .
Mér finnst mjög mikilvægt að skrifa vandað mál , vegna þess að ég er alltaf að reyna að búa til sæmilegan skáldskap .
Stíllinn þarf af vera hreinn og klár , ekki of mikið flúr og lýsingarorðin ekki of mörg , enda eru glæpasögur í mínum huga ekki síst vettvangur fyrir skáldlegt mál .
Ég legg metnað í að hafa bækur mínar á bókmenntalegum nótum og vil frekar ná til lesandans gegnum textann og sálarkröm persónanna en spennuna , þó að hún sé vonandi þarna líka .
Ég hef stundum sagt að morðin séu aukaatriði í mínum sögum .
" Spurður hvort hann haldi að þessi nálgun sé algeng meðal glæpasagnahöfunda kveðst Arnaldur ekki hafa hugmynd um það .
" Ég hef ekki stúderað aðra höfunda og er mikið til hættur að lesa glæpasögur .
Það er nóg að lifa og hrærast í þessu sjálfur .
Fyrir mig að lesa glæpasögu er svolítið eins og að leigubílstjóri keyrði hringinn kringum landið í sumarfríinu sínu .
" Hann brosir .
Les mikið af ljóðum Þess í stað les Arnaldur fyrst og fremst sögulegan fróðleik og ljóð .
Mikið af ljóðum .
" Ljóðin eru svo mikill innblástur , ekki síst hvað varðar stíl og hughrif .
Við Íslendingar eigum svo mörg frábær ljóðskáld , lífs og liðin .
Nægir þar að nefna Hannes Pétursson , Stein Steinar og Jóhann Sigurjónsson .
" Arnaldur hefur fyrir reglu að byrja ekki á næstu bók fyrr en sú síðasta er tilbúin .
Hann segir engan skort á hugmyndum .
" Sjö , níu , þrettán .
Hugmyndirnar eru nú einu sinni eldiviðurinn í þessu öllu .
" Í Þýska húsinu heldur Arnaldur áfram að fást við sögu Reykjavíkur sem er rauður þráður gegnum flest hans verk , nánast ein af persónunum .
Lesendur fylgjast með henni vaxa og dafna .
Breytast úr litlu sveitaþorpi í borg .
Núna er Arnaldur kominn tvo áratugi aftur fyrir eigin fæðingu og þarf fyrir vikið að sækja upplýsingar og ekki síður andrúmsloft í bækur og munnmæli .
" Ég gerði hvort tveggja , fletti heimildum og talaði við fólk sem lifði þessa tíma .
Það reyndist mér mjög gagnlegt .
Aðalatriðið er samt að nota ímyndunaraflið til að finna andrúmsloft hins liðna .
Eftir því sem sögunni vindur fram og hún tekur völdin finnur maður það sem vantar sögulega inn í .
Og maður kemst fljótt að því að seinni heimsstyrjöldin á Íslandi er í raun frábær sviðsmynd fyrir glæpasögur .
Stundum getur maður þurft að hnika til staðreyndum í þágu framvindunnar en það er yfirleitt óverulegt vona ég .
Ég vona líka að rétttrúnaðarmenn fari ekki á hliðina , þótt ekki passi allt upp á hár .
Hvað sögulegan fróðleik varðar kemur Netið í góðar þarfir , maður finnur upplýsingar á svipstundu sem ef til vill tók marga daga að hafa uppi á hér áður .
" Erfitt í upphafi Engin hefð var fyrir glæpasögum á Íslandi þegar ungur höfundur , Arnaldur Indriðason , kom fram með sína fyrstu bók haustið 1997 , Syni duftsins .
Beðinn að horfa til baka segir hann viðtökurnar ekki hafa verið neitt til að hrópa húrra fyrir .
" Þetta var satt best að segja mjög erfitt í upphafi , það var ekki litið á þetta sem bókmenntir af neinu tagi .
Ekkert þótti réttlæta það að fjalla um morð í samfélagi , þar sem aldrei neitt gerist , og bjóða upp á lögreglumenn sem heita Erlendur og Sigurður en ekki Barnaby eða Taggart .
Aðrir höfundar litu heldur ekki á þetta bókmenntaform sem neina ögrun .
" Lesendur tóku á hinn bóginn fljótt við sér og einmitt af sömu ástæðum og spekingunum fannst hugmyndin í upphafi afleit .
" Þegar á reyndi þótti lesendum spennandi að þessir glæpir ættu sér stað í götunum heima , húsunum heima .
Karakterarnir voru líka íslenskir , aðstæður kunnuglegar og meira að segja veðrið .
Þetta fór því furðulega fljótt af stað og varð fljótt mjög vinsælt – sem kom mér þægilega á óvart .
" Ekki svo að skilja að Arnaldur hafi hugsað svo langt á þessum tíma .
" Ég var bara með þessa einu sögu , Syni duftsins , en fékk ágæt viðbrögð og svo þótti mér ein aðalpersónan , Erlendur , áhugaverð .
Mig langaði að kynnast honum betur og ætli það sé ekki helsta ástæðan fyrir því að ég hélt áfram .
Það var svo fjórða bókin , Mýrin , sem sprengdi þetta upp , ekki bara hér heima heldur líka erlendis .
" Eftirleikurinn er öllum kunnur .
Fór alla leið með Erlend Arnaldur lét ekki fyrstu viðbrögðin við þessum sveitalega lögreglumanni sínum slá sig út af laginu .
" Í stað þess að láta Erlend róa ákvað ég að fara alla leið með þessa persónu og skoða í gegnum hana flutninginn úr sveit í borg .
Erlendur er maður sem er týndur í sínum tíma .
Hann varð fyrir erfiðri lífsreynslu í æsku , í vondu veðri , sem hann kemst ekki á nokkurn hátt undan .
Erlendur er í mínum huga eins íslenskur og menn geta orðið .
Og það er einmitt þess vegna sem erlendir lesendur hafa svona mikinn áhuga á honum .
" Arnaldur var spurður frétta af Erlendi á Bókastefnunni í Gautaborg fyrr í haust og rak í vörðurnar .
Ekkert hefur breyst síðan .
" Ég veit ekki hvort Erlendur er lífs eða liðinn , " segir hann , alvarlegur í bragði .
" Hann liggur þarna uppi á heiðinni og það er kalt .
Og eins og við þekkjum getur tekið langan tíma að deyja úr kulda .
" Hann þagnar .
" Maður getur ekki endalaust skrifað um sama karakterinn , bæði höfundur og lesendur fá á endanum leið á honum , " heldur hann áfram .
" Maður þarf að reyna að uppgötva sig upp á nýtt sem höfund , reyna nýja hluti og finna styrk sinn og takmörk .
Hlutverki stríðsáralögreglumannanna Flóvents og Thorsons mun ljúka eftir næstu bók en hver veit nema gamla löggan , Konráð , sem kom við sögu í Skuggasundi , eigi eftir að skjóta upp kollinum á ný .
" – Á eftirlaunum eða sem yngri maður ? " Það er ómögulegt að segja .
Ég hef flakkað fram og til baka í tíma með Erlend og Marion Briem og hver veit nema ég geri það með Konráð líka til að skoða fleiri hliðar á honum .
Í öllu falli enda ég örugglega nær nútímanum eftir næstu bók .
" Brýnt að dreifa morðunum Önnur ástæða fyrir tímaflakki Arnaldar er umhyggja hans fyrir þessari þjóð .
" Mér finnst nauðsynlegt að dreifa morðunum , láta þau ekki öll gerast á svipuðum tíma , " segir hann sposkur .
" Auðvitað má allt í skáldskap en mér finnst eigi að síður mikilvægt að gæta að trúverðugleikanum og hinum íslenska veruleika .
Glæpasagan þarf að vera raunsæ .
Ég vil ekki að lesendur mína reki í rogastans – það væru svik .
" Í þeim anda kemur ekki á óvart að Arnaldur gerir ekki ráð fyrir að skrifa nokkru sinni bók án morðgátu .
" Ég get ekki séð það .
Ég uppgötvaði strax með Sonum duftsins hvað bókmenntagreinin á vel við mig sem rithöfund .
Að búa til sögu með gátum sem þarfnast lausnar og þú þarft að halda spilunum þétt að þér og skapa dularfullar persónur sem ekki eru allar þar sem þær eru séðar .
" Arnaldur hratt á sínum tíma af stað bylgju sem ekki sér fyrir endann á .
Hann segir stöðu íslenskra glæpasagna mjög sterka nú um stundir .
" Það eru margir að skrifa glæpasögur og áhuginn mikill , bæði hér heima og erlendis .
Íslenskar glæpasögur eru gefnar út í stórum stíl erlendis og ég er ekki í nokkrum vafa um að þær hjálpa öðrum íslenskum skáldskap í leiðinni .
Við höfum ekki hefðina , eins og til dæmis Svíar , og erum ennþá að þreifa okkur áfram sem er mjög skemmtilegt .
" Vill vera heima að skrifa Bækur Arnaldar hafa verið þýddar á um fjörutíu tungumál og selst í yfir tíu milljónum eintaka .
Hann segir mikinn tíma hafa farið í að fylgja útgáfunni eftir erlendis , að beiðni forleggjara , en í dag stilli hann þessu kynningarstarfi mjög í hóf .
" Þetta var satt best að segja orðin tóm vitleysa , ég var farinn að vera fjóra til fimm mánuði á ári í útlöndum til að kynna bækur mínar .
Þetta var farið að bitna á skrifunum .
Þess vegna ákvað ég að draga verulega úr þessu , geri eins lítið og ég mögulega kemst upp með .
Hef til dæmis bara farið þrisvar utan á þessu ári .
Auðvitað skil ég þessa þörf en vil samt sem áður miklu frekar vera heima að sinna skáldskapnum .
Annars yrðu engar bækur til .
" Sama á við um kynningarstarf hér heima , Arnaldur heldur ekki útgáfuhóf eins og margir höfundar og mætir sárasjaldan í viðtöl .
Þetta viðtal er til dæmis það eina sem hann ætlar að veita vegna útgáfu Þýska hússins .
" Það er alveg rétt , ég er ekki mikið í viðtölum .
Ætli ég hafi ekki farið síðast í viðtal þegar Einvígið kom út fyrir fjórum árum .
Margir höfundar gera þetta frábærlega , það er að koma fram og tala um sig og sínar bækur .
Ég er bara ekki einn af þeim .
Ég er líka á því að lesendur eigi sjálfir að uppgötva bækur og þurfi ekki leiðbeiningar frá höfundi .
Í öðru lagi er ég feiminn maður að upplagi og tala yfirleitt ekki um sjálfan mig , nema við mína nánustu .
Þess utan finnst mér ég aldrei segja réttu hlutina í viðtölum og vildi heldur hafa sagt eitthvað allt annað .
" Hann hlær .
Arnaldur segir íslenska fjölmiðla almennt taka þessari athyglisfeimni vel og fyrir það er hann þakklátur .
" Ég er alltaf að reyna að vera á sama stað og þegar ég skrifaði Syni duftsins , áður en allt húllumhæið byrjaði .
Það eina sem mig langar að gera er að skrifa .
Allt hitt er einhvern veginn sölu- og markaðsmál .
" Marg líkt með skyldum Faðir Arnaldar , Indriði G. Þorsteinsson , var líka þjóðkunnur rithöfundur .
Sonurinn segir þá staðreynd mögulega hafa haft áhrif á það að hann byrjaði ekki fyrr að skrifa bækur sjálfur .
" Maður er viðkvæmari fyrir samanburði þegar maður er yngri .
Ég var orðinn hálffertugur þegar mín fyrsta bók kom út og þá hugsaði ég strax : Hvers vegna í ósköpunum byrjaði ég ekki fyrr ? " Hann brosir .
Indriði fagnaði innilega þeirri ákvörðun sonar síns að gerast rithöfundur og studdi hann með ráðum og dáð .
" Hann las handritið að fyrstu fjórum bókunum mínum og gaf mér holl ráð .
Hann var mjög hrifinn , sérstaklega af Napóleonsskjölunum .
Pabbi var svo mikið fyrir stórtækar aðgerðir .
Síðasta handritið sem hann las áður en hann dó var Mýrin .
Að þeim lestri loknum sagði hann : Arnaldur , ég held að þetta sé þín besta bók ! " segir Arnaldur og dýpkar röddina til að líkjast föður sínum .
Spurður hvort hann sjái líkindi með skrifum þeirra feðga nefnir Arnaldur fyrst knappan stíl .
" Pabbi var alltaf spyrtur saman við Hemingway í því sambandi en ég held hann hafi haft stílinn úr Íslendingasögunum .
Það þurfti að fara sparlega með orðin því skinnið var dýrt .
Ég held við kunnum líka báðir að koma okkur að kjarna málsins og svo er " úr sveit í borg " -þemað áberandi hjá okkur báðum .
Pabbi fæddist á folaldaskinni í moldarkofa norður í Skagafirði en var kominn upp á aðra hæð í blokk í Stóragerðinu áður en hann vissi af .
Það voru mikil umskipti .
" Ekki á leið í kvikmyndirnar Ein kvikmynd hefur verið gerð eftir skáldsögu Arnaldar , Mýrin í leikstjórn Baltasars Kormáks , sem var frumsýnd árið 2006 .
Þá skrifaði hann , ásamt Óskari Jónassyni , handritið að kvikmyndinni Reykjavík-Rotterdam tveimur árum síðar .
Nýverið skrifaði Arnaldur svo undir samning við þýska framleiðendur um gerð myndar sem byggist á Napóleonsskjölunum , sem kom út 1999 .
Myndin verður tekin hér heima , ef af verður .
" Maður veit aldrei hvort samningar af þessu tagi leiði til kvikmyndar en áhuginn er alla vega fyrir hendi , " segir hann .
Arnaldur er mikill áhugamaður um kvikmyndir og var á sinni tíð kvikmyndagagnrýnandi á Morgunblaðinu .
Eigi að síður hefur hann engin áform um að færa sig yfir á þann vettvang sem handritshöfundur .
" Ég hef einfaldlega ekki tíma til þess , allt slíkt myndi þrengja að bókaskrifum mínum og það vil ég alls ekki .
Bækurnar koma á undan öllu öðru .
" Ugglaust eiga lesendur , nær og fjær , auðvelt með að fella sig við það sjónarmið .
