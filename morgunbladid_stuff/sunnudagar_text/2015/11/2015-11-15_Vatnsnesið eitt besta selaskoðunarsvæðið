Selasetur Íslands var formlega stofnað 2005 með það að markmiði að efla náttúrutengda ferðaþjónustu í Húnaþingi vestra , vinna að eflingu selaskoðunar á svæðinu og standa fyrir fjölbreyttum rannsóknum , fræðslu og upplýsingamiðlun um seli við Ísland .
Vatnsnesið er eitt besta selaskoðunarsvæði landsins .
" Fólki sem kemur í selaskoðun fjölgar stöðugt og nú þegar hafa komið til okkar meira en 27.000 gestir í ár , " segir Sigurður Líndal Þórisson , nýr framkvæmdastjóri setursins .
Nefna má , til samanburðar , að árið 2012 komu alls 10.754 við á Selasetrinu .
Skv. tölum Ferðamálastofu komu 48,5% fleiri ferðamenn til landsins í nýliðnum október miðað við sama tíma í fyrra en samsvarandi tala var 110% hjá þeim Sigurði á Hvammstanga .
Rannsóknarstarfsemi Selasetursins er líklega sá þáttur sem almenningur verður minnst var við en er þó einn sá mikilvægasti að sögn Sigurðar .
Á ferðamálarannsóknarsviði vinnur Leah Burns , sérfræðingur í náttúrutengdri ferðaþjónustu og starfsmaður Háskólans á Hólum .
Á sviði sem kennt er við líffræðirannsóknir starfar hins vegar Sandra Magdalene Granquist , dýraatferlisfræðingur og doktorsnemi frá Svíþjóð , starfsmaður Veiðimálastofnunar .
Báðar hafa aðsetur hjá Selasetrinu .
" Granquist er sú eina sem stundar selarannsóknir á Íslandi að staðaldri .
Ýmislegt sem þær hafa gert hefur vakið athygli , bæði hér heima og erlendis og þær eru báðar á heimsmælikvarða .
" Leah snýr senn til síns heima , í Ástralíu , en í staðinn hefur verið ráðin bandarísk kona sem flytur til Hvammstanga með eiginmanni og barni .
" Stærsti óvissuþátturinn í rannsóknum hér er að langt er síðan síðast var gerð heildartalning á selastofnum við landið , " segir Sigurður en unnið er að því að fá fjármagn til þess .
" Það er dálítið dýrt vegna þess að fljúga þarf yfir alla strandlengjuna .
Okkur finnst mikilvægt að fara í þetta verkefni vegna þess að samkvæmt hlutatalningum sem við höfum gert virðist vera að fækka í selastofninum .
" 