Öldungalið Gróttu í knattspyrnu hélt í víking um liðna helgi og sótti heim hið fornfræga félag Norwich City í Englandi .
Hart var barist en gömul hetja úr ensku úrvalsdeildinni reyndist engu hafa gleymt og gerði gæfumuninn fyrir heimamenn .
Allir gengu þó ósárir af velli .
Orri Páll Ormarsson orri@mbl.is Darren Huckerby , 39 ára miðherji öldungaliðs Norwich City , fær langa og háa sendingu fram völlinn .
Eins og manni sem á að baki 465 leiki sem atvinnumaður sæmir drepur hann tuðruna niður á túkalli .
Eðlið býður honum ekki annað en að leggja strax til atlögu við markið .
Til varnar er Franz Ploder , 58 ára miðvörður Gróttu , kominn alla leið til Norwich úr fásinninu á Seltjarnarnesi .
" Ég renni mér bara utan á þennan gaur , " hugsar Huckerby , einn fljótasti leikmaðurinn sem leikið hefur í ensku úrvalsdeildinni , með sér og skiptir um gír .
Veðbankar eru ekki á bandi gestsins frá Íslandi í þessari rimmu en Franz er þó hvergi af baki dottinn , grefur eins djúpt og honum er mögulega auðið í víkingaeðlið og fylgir miðherjanum eftir – öllum að óvörum .
Aðallega þó honum sjálfum .
Líkt og Skarphéðinn forðum tekst Franz á loft , stekkur í veg fyrir Huckerby og ýtir knettinum aftur fyrir endamörk .
Hornspyrna og almannavarnir lækka viðvörunarstigið úr rauðu í appelsínugult .
Því miður fyrir Franz og félaga hans í öldungaliði Gróttu var þetta í eina skiptið þetta kvöld sem menn náðu Darren Huckerby .
" Hann hefur engu gleymt og er ennþá í svakalegu formi , " segir Pétur Blöndal , stormsenter Gróttu , og þeir miðvellingurinn Þorsteinn Stefánsson , sem einnig tók þátt í leiknum , eru sammála um að þeir hafi ekki í annan tíma mætt betri leikmanni á velli .
" Það er ekki gramm af fitu á manninum og okkur skilst að hann vinni tvítuga stráka enn í spretthlaupum , " bætir Þorsteinn við .
Skoruðu fimm mörk Þeir segja " bakvörðinn sem aldrei sést í vörninni " , Vilhjálm Alvar Halldórsson , hafa kviðið glímunni við Huckerby sérstaklega .
Í hótfyndni sinni sá almættið auðvitað til þess að Vilhjálmur var einn á móti Huckerby strax á fyrstu mínútu leiksins .
" Huckerby gleymdi alveg að láta Villa vita að hann ætlaði að hlaupa .
Og þegar Villi tók á sprett var eins og hann hreyfðist ekki úr sporunum við hlið hans , " segir Pétur og hlær með bakföllum .
" Þá hrópaði ég á Villa að taka hann úr umferð , " skýtur Þorsteinn inn í og hlær .
" Það munaði engu að hann missti alveg lífsviljann .
En það lifnaði aftur yfir honum seinna í leiknum þegar ég bauð honum að færa sig á hinn kantinn .
" Þeir muna ekki hvað Huckerby skoraði mörg mörk í leiknum en þau voru mörg .
Ef hann skoraði þau ekki , lagði hann þau upp .
Norwich skoraði átta mörk þetta kvöld en Grótta fimm .
Hljómar ekkert svo rosalega illa ef við horfum framhjá þeirri staðreynd að gestirnir komu tuðrunni í tvígang í eigið mark .
10:3 urðu sumsé lyktir leiksins .
" Þetta féll þeirra megin , " segir Pétur sposkur á svip .
Hann viðurkennir að það hafi strax sett að gestunum ugg þegar þeir sáu hvað stóð á töflunni í búningsklefa heimaliðsins : Sky is the limit ! " Virða ber Gróttu það til vorkunnar að helmingur leikmanna Norwich var undir fertugu en yngsti Seltirningurinn er 43 ára .
Stjórinn " smurði " menn Í marki Norwich stóð Dean Kiely , sem margir muna eftir með Charlton Athletic í úrvalsdeildinni og írska landsliðinu .
Þorsteinn gerði sér lítið fyrir og skoraði tvívegis framhjá honum , annað markið beint úr aukaspyrnu .
Ólafur Garðarsson gerði þriðja mark Gróttu .
Af tillitssemi við sálarlíf sjálfsmarkaskoraranna verða nöfn þeirra ekki birt hér .
Í hjarta varnar Norwich var sjálfur knattspyrnustjóri úrvalsdeildarliðs félagsins , Skotinn Alex Neil , sem Guðjón Þórðarson kallaði " Óla Þórðar-týpu " á síðum þessa blaðs fyrir skemmstu .
Pétur og Þorsteinn geta vel kvittað upp á það .
Neil gaf engin grið .
" Hann hljóp kannski ekki mikið en stjórnaði uppspilinu og var mest í því að " smyrja menn " .
Við fengum að reyna ófáar skoskar skriðtæklingar á eigin skinni .
Stundum yfir hálfan völlinn .
Neil trúði okkur fyrir því alveg iðrunarlaust eftir leikinn að hann hefði verið að safna mönnum , " segir Pétur hlæjandi en Neil er aðeins 34 ára og lék sinn síðasta leik sem atvinnumaður með Hamilton Academical í Skotlandi í byrjun þessa árs .
Heill mannsaldur er síðan yngstu Gróttumennirnir léku síðast í meistaraflokki .
Hafi þeir á annað borð gert það .
Fokillur yfir þessu " Eigandi " Gróttu , Garðar Guðmundsson , oft kenndur við rokk , var að sjálfsögðu með í för en hann hefur haldið utan um öldungaboltann hjá Gróttu í 31 ár .
Garðar segir sína menn hafa gefið sig alla í leikinn en við ofurefli hafi einfaldlega verið að etja .
" Ég er fokillur yfir þessu .
Í fyrsta lagi vorum við drifnir beint í leikinn eftir langt og strangt ferðalag og í öðru lagi voru flestir leikmenn Norwich miklu yngri en við .
Þeir voru gjörsamlega búnir eftir ferðalagið , karlarnir okkar .
Og þeir leikmenn sem voru stjörnur hjá okkur í sumar ? Halló ! Ég segi ekki meira .
" Annars eru úrslitin aukaatriði í þessu sambandi , Pétur segir þetta fyrst og fremst hafa verið ofboðslega gaman og Þorsteinn bætir við að Grótta hefði mun frekar hafa viljað kljást við þessa kappa en jafnaldra sína enda þótt sénsinn hefði þá líklega verið meiri .
Þetta er þriðja keppnisferð öldunganna í Gróttu til Bretlandseyja .
Fyrir hálfum öðrum áratug eða svo glímdi liðið fyrst við Celtic ( 3:3 ) og síðan Kilmarnock ( 2:4 ) í Skotlandi .
Tildrög Norwich-ferðarinnar eru þau að einum leikmanna Norwich , Gregg Broughton , var haldin svakaleg steggjarveisla á Íslandi fyrir jólin í fyrra .
Þeir Ólafur Garðarsson , lögfræðingur og leikmaður Gróttu , eru kunningjar og úr varð að veislugestir skoruðu Gróttu á hólm á Seltjarnarnesinu .
Eftir þann leik var strax rætt um að endurtaka leikinn ytra og reyndist það auðsótt .
Hafði Ólafur veg og vanda af undirbúningi ferðarinnar .
Fagmennskan í fyrirrúmi " Við vorum mjög spenntir að fara utan en það runnu á okkur tvær grímur þegar við vorum búnir að senda leikmannalistann okkar út og fengum listann þeirra til baka .
Á honum voru svakaleg nöfn , " segir Pétur .
Þeir segja fagmennskuna í fyrirrúmi í Norwich , liðsrútan hafi sótt Gróttuliðið á lestarstöðina og allt sem á eftir kom hafi verið til fyrirmyndar .
Umgjörðin kringum félagið er frábær og Pétur og Þorsteinn eru sammála um að þeir hafi aldrei stigið inn á jafngott gras og á æfingarvellinum , þar sem leikurinn fór fram .
" Við komum þarna morguninn eftir til að horfa á unglingalið Norwich leika gegn Arsenal .
Það var úrhellisrigning en það sá ekki á grasinu , " segir Þorsteinn .
Fyrir leikinn var Gróttumönnum boðin greining á því hversu mikið þeir myndu hlaupa í leiknum .
Það var pent afþakkað .
Áður en flautað var til leiks heilsuðust allir leikmenn og dómarar , líkt og um úrvalsdeildarleik væri að ræða .
Bæði lið fóru út að borða eftir leikinn og þá tókst Gróttu að koma fram ákveðnum hefndum .
" Við mættum vopnaðir bæði hákarli og brennivíni og drógum það upp er leið á kvöldið .
Norwich-menn smökkuðu allir og hlógu ógurlega á milli þess sem þeir grettu sig , " segir Pétur .
Vertinn á staðnum hafði hvorki húmor fyrir brennivíninu né hákarlinum , kvartaði sárann undan lyktinni og vísaði sparkendum út .
Öllum með tölu .
" Ég held það liggi samt ennþá einn eða tveir bitar af hákarli á gólfinu hjá honum til minningar um þessa frábæru heimsókn , " segir Pétur og hlær .
Hittu Gylfa Þór í lestinni Daginn eftir var Gróttumönnum boðið á Carrow Road að sjá leik Norwich City og Swansea City í úrvalsdeildinni .
Þessi helgi var raunar valin sérstaklega svo menn gætu barið landa sinn , Gylfa Þór Sigurðsson , augum .
Heimamenn unnu sigur , 1:0 , og Gylfi hefur oftast leikið betur .
" Við vorum að vona að Gylfi skoraði en Norwich ynni .
Við erum nefnilega allir orðnir svolitlir Norwich-menn eftir þetta ævintýri , " segir Þorsteinn .
Eftir leik fóru Gróttumenn beint upp í lest til Lundúna og hver haldiði að hafi beðið þeirra um borð ? Gylfi Þór Sigurðsson .
Hann var einnig á leið til Lundúna , þaðan sem hann flaug til liðs við íslenska landsliðið .
Einhver kom auga á kappann sem var hinn elskulegasti , spjallaði lengi við hópinn og sat fyrir á myndum með pöbbunum í hópnum .
Grótta og Norwich skilja sátt .
Að kalla .
Einhverjir Norwich-menn stefna skónum hingað til lands vegna REY Cup í júlí næstkomandi og þá verður að sjálfsögðu leikið á ný .
" Þá munu þeir senda sinn leikmannalista fyrst , " segir Pétur ákveðinn .
" Við höfum nefnilega aðgang að nokkrum góðum til viðbótar á Nesinu .
" Hann nefnir engin nöfn .
Og Garðar lokar samtalinu , eins og sönnum rokkara sæmir : " Við munum koma fram hefndum ! " 