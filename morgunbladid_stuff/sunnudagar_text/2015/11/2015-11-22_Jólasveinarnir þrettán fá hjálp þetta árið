Mæðginin Ómar R. Valdimarsson og Dagmar Agnarsdóttir tóku höndum saman en út er komin bókin 13 skrýtnir jólasveinar .
Ómar skrifaði textann en móðir hans , Dagmar , myndskreytti .
Í þetta sinn fá jólasveinar hjálp frá aðstoðarfólki .
Bókin er tilvalin fyrir foreldra og börn í aðdraganda jóla .
Ásdís Ásgeirsdóttir asdis@mbl.is Þeim er vorkunn greyjunum , jólasveinunum þrettán , sem koma til byggða með gjafir í poka fyrir börnin í landinu .
Verkið er erfitt því mörg eru börnin og veðrið og færðin oft slæm .
Í nýrri bók eftir blaðamanninn Ómar R. Valdimarsson og móður hans og listakonuna Dagmar Agnarsdóttur , eru gömlu íslensku jólasveinarnir loksins komnir með aðstoðarmenn , sennilega ekki að óþörfu .
Þeir lenda að vonum í mörgum ævintýrum á ferð sinni um landið .
Þeir sofa yfir sig , týna gjöfum , borða óvart jólamatinn og detta í snjóskafla , sem er bara algengt í svona starfi .
En allt fer vel að lokum og börnin fá í skóinn , þó að sum þeirra þurfa að sætta sig við kartöflu .
Fjölskylda og vinir fyrirmyndir Hugmyndin kviknaði hjá Ómari fyrir nokkrum árum þegar hann var að segja dóttur sinni sögur af jólasveinunum á köldum desemberkvöldum .
" Mig langaði bara að segja stelpunum mínum sögur .
Ég gerði fyrst nokkrar sögur en þá kom upp sú hugmynd að gera eina sögu fyrir hvern jólasvein og þau ævintýri sem hann lendir í þegar hann kemur til byggða .
Þetta er svolítið mikið verkefni að gefa öllum börnum Íslands í skóinn á einu kvöldi þannig að ég fór að velta því fyrir mér hvort það væru ekki einhverjir að liðsinna þeim .
Og þá kom hugmynd að taka eins konar íslenskt huldufólk inn í þetta , sem væru hjálparkokkar , " segir Ómar en hann notar gjarnan vini og vandamenn sem fyrirmyndir af persónum .
" Konan mín er til dæmis óþekka stelpan , " segir hann og skellihlær .
" Þessi gæðakona ! " segir Dagmar um tengdadóttur sína hlæjandi .
Sögurnar eru þrettán og segja frá ýmsum raunum sem jólasveinarnir lenda í á ferð sinni um landið .
Bókin er ætluð öllum börnum sem trúa á jólasveininn .
" Jólasveinar koma með í skóinn hjá öllum sem trúa á hann , " segir Ómar .
" Þetta hverfist um eitt barn hverju sinni en það er engu að síður oft getið hvar jólasveinninn hefur verið áður , " segir Ómar en börn vina hans og dætur eru þar persónur .
Segir móður sína ofvirka Þegar Ómar var búinn að koma nokkrum sögum niður á blað ákvað hann að leita til móður sinnar sem er að hans sögn hans uppáhaldslistamaður .
Hún tók vel í það að myndskreyta bókina og ákváðu þau þá að gefa sögurnar út í bók .
Dagmar , sem er hárgreiðslukona , fór að læra myndlist þegar hún bjó í Malasíu árið 1999 og síðan þá hefur hún numið myndlist í Taílandi , á Jakarta og í Kenía og haldið sýningar víða .
Næsta sýning verður einmitt opnuð 26. nóvember í menningarsalnum í Hrafnistu í Hafnarfirði .
Hún vinnur aðallega í olíu , en einnig með vatnslitum , bleki og kolum .
Á daginn rekur hún hárgreiðslustofu ásamt annarri konu á Hrafnistu í Reykjavík .
Þegar hún er ekki að vinna eða að sinna list sinni slær hún Íslandsmet í kraftlyftingum .
" Ég gerði þetta aðallega fyrir barnabörnum , stelpurnar .
Nú segja þær , amma mín er kraftlyftingakona ! " segir hún .
Síðar fór amman að keppa á mótum og á núna , tveimur árum síðar , 26 Íslandsmet í sínum flokki .
" Hún væri ábyggilega greind með ADHD eða að minnsta kosti ofvirkni , kannski ekki athyglisbrest , " segir Ómar og hlær .
" Já , þú átt ekki langt að sækja það , " segir Dagmar við son sinn .
Þau hlæja mikið saman mæðginin og segja samstarfið mjög gott .
Teikningarnar vann Dagmar með vatnslitum og bleki .
" Ég las allar sögurnar og kom mér inn í efnið , " segir Dagmar .
Hún segist ekki hafa skipt sér af textanum hjá syninum og hann ekki af hennar teikningum .
" En við vorum bæði sammála um að við vildum nota gömlu jólasveinana , " segir Ómar .
Skapandi skrif tilbreyting Ómar , sem er lögmaður , starfar sem viðskiptablaðamaður hjá Bloomberg-fréttaveitunni en fann sér tíma til að setjast við bókaskriftir .
" Þessi bók varð til á löngum tíma .
Þó að megnið af vinnu mömmu hafi verið á síðustu metrunum skrifaði ég þetta á mörgum mánuðum , " segir hann .
" Daglega er ég að skrifa fréttir um viðskipti og efnahagslíf og skrifa mikið af þurrum texta .
Það er gagnlegt fyrir þá sem lesa en ekkert mjög skapandi .
Maður verður stundum þreyttur á því , ég tala nú ekki um þegar maður er búinn að skrifa milljón fréttir um gjaldeyrishöftin og líður eins og maður sé alltaf að skrifa sömu fréttina , þá er það ágætis frí að fara í eitthvað allt annað , " segir Ómar .
Fékk sjálfur kartöflu í skóinn " Maður sækir líka í sinn eigin reynslubanka , " segir Ómar um hvernig sögurnar urðu til .
" Eitt barnið í sögunni fær kartöflu í skóinn og er rosa ánægt með það og lætur mömmu sína sjóða hana í matinn um kvöldið .
Það er ég ! " segir Ómar skellihlæjandi og mamma hans segir að hann hafi verið alveg brjálaður en hafi reynt að snúa vörn í sókn með því að biðja móður sína að sjóða hana í matinn .
" Kartaflan var svo fúl að það var búið að teikna fýlukall á hana , " segir Ómar .
Dagmar man ekki hvað varð til þess að sonurinn átti skilið kartöflu í skóinn .
" Ég held þetta hafi verið gott , hann átti það skilið og ég held að hann hafi lært af þessu , " segir hún .
" Þetta situr í mér ! Eins og þú heyrir , " segir hann og grínast með að hann sé að skrifa sig frá þessari sáru reynslu .
" Þú fyrirgefur mömmu þinni ? " spyr ég .
" Já , ef bókin gengur vel ! " segir hann og horfir á strangur á móður sína í gríni .
Þau segja samstarfið gott .
" Þetta var skemmtilegt ferli og gaman að vinna með mömmu ! " segir Ómar og Dagmar tekur undir það .
Hrekkir vini sína í leiðinni Ómar segist nota tækifærið í bókinni til að hrekkja vini sína örlítið að jólasveinasið .
" Einn vinur minn er veiðimaður og þegar ég var að skrifa bókina fór hann á rjúpu og gekk illa .
Jólasveinninn grínast með þetta í sögunni .
Svo er það annar vinur minn sem er með mjög stóra bumbu í bókinni , af því að við erum alltaf að metast um hvor sé með minni bumbu , " segir hann og hlær .
" Ég las kaflann fyrir hann og hann hafði húmor fyrir þessu .
En ég efast ekki um að hann launi mér lambið gráa .
" 