" Íslandsmeistarar Akraness sýndu það og sönnuðu í leik sínum við Dynamo Kiev í gærkvöldi að þeir bera titilinn bezta lið Íslands svo sannarlega með réttu .
" Með þessum orðum hófst frétt á íþróttasíðu Morgunblaðsins snemma í nóvember 1975 .
" Akurnesingar töpuðu leiknum 2:0 fyrir sovézka liðinu , sem nýlega hlaut titilinn bezta lið Evrópu , " segir einnig í frásögn Ágústar Inga Jónssonar .
" Það segir þó engan veginn alla söguna að Rússarnir ynnu 2:0 , þar kemur ekki fram , að Björn Lárusson misnotaði vítaspyrnu í síðari hálfleiknum og að Jón Gunnlaugsson skoraði sjálfsmark örstuttu seinna .
Í tölunum sem munu geymast í skrám og skjölum kemur heldur ekki fram að Skagamenn sýndu þarna einn bezta leik sem íslenzkt félagslið hefur sýnt gegn svo sterku erlendu liði fyrr og síðar .
" Létt var yfir Birni Lárussyni eftir leikinn .
" Ég horfði í augun á rússneska markverðinum um leið og ég hljóp að boltanum .
Hann var eitthvað svo aumur ásýndum að ég hafði ekki brjóst í mér til að skora hjá honum og skaut því yfir , " sagði hann um afbrennsluna .
