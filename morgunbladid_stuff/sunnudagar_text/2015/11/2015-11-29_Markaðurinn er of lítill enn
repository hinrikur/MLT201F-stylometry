Sýndarveruleikagleraugu frá fyrirtækjum á borð við Oculus , Valve og Sony hafa vakið töluverða lukku meðal spenntra notenda .
Engu að síður hafa stærstu tölvuleikjaframleiðendur heims verið seinir að taka við sér og fátt virðist benda til þess að á leiðinni séu leikir fyrir þessa nýju tækni .
" Það eru enn örðugleikar við þessa tækni og hindranir sem koma í veg fyrir að við ráðumst í fjárfestingar með sýndarveruleikatæknina , " sagði Blake Jorgensen , fjármálastjóri Electronic Arts , EA .
" Eins og staðan er í dag er markaðurinn einfaldlega of lítill .
EA er ekki að framleiða leiki fyrir Wii lengur af þeirri ástæðu einni að markaðurinn er of lítill .
Þetta snýst allt um stærð markaðarins .
" Jorgensen tók það þó sérstaklega fram að EA hefði unnið að þróun hugbúnaðar og lausna með ýmsum framleiðendum sýndarveruleikatækni en hefði ekki í hyggju að eyða háum fjárhæðum í tæknina fyrr en markaðurinn væri orðinn töluvert stærri .
" Til lengri tíma tel ég að það verði markaður fyrir tölvuleiki byggða á sýndarveruleikatækni .
Við erum kannski að tala um fimm ár eða meira í að það verði að veruleika .
" Auk stærðar markaðarins hefur Jorgensen sagt að framleiðendur sýndarveruleikabúnaðar þurfi að leysa ógleðivandann sem fylgir fyrstu gerð sýndarveruleikagleraugna .
