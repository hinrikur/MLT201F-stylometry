Kanadíski prófessorinn Sandra Trehub fær oft spurninguna hvaða tónlist eigi að spila fyrir ungbörn .
Fólk vill fá nákvæma formúlu um hvað virki best til að örva börnin , fá upplýsingar um lagið eða höfundinn sem gera börnin að litlum tónlistarsnillingum síðar meir .
Það er ekkert svar við þessu , segir hún .
" Fyrir einhverjum kynslóðum hefði ekki nokkur maður spurt slíkra spurninga .
Núna eru foreldrar mjög stressaðir .
Þeir halda að það sé til 100% rétt leið til að gera hlutina , " segir Trehub , en hún sem margföld mamma og amma og með áratugareynslu í faginu hefur fengið margar spurningar .
Eitt sinn spurði móðir hana hvaða bók hún ætti að lesa fyrir barnið .
" Og ég spyr : hvað er barnið gamalt ? Tveggja mánaða , var svarið , " segir Trehub .
Hún útskýrði fyrir móðurinni að á þessum aldri skipti efnið ekki eins miklu máli og það að barnið heyri rödd móðurinnar .
" Núna er tónlist oftar en ekki eitthvað sem fólk hlustar á eitt með sjálfu sér í gegnum heyrnartól en í gegnum söguna hefur söngur verið félagslegt athæfi .
Með börnum er söngur bæði félagslegt tæki og fyrir náin samskipti , " segir Trehub en megnið af fyrirlestrinum sem hún hélt í Háskóla Íslands í vikunni fjallaði um áhrif söngs og tals móður sem beint er að barni .
Í fyrirlestrinum ræddi hún um rannsóknir sínar á börnum yngri en eins árs .
" Söngur með börnum er sérstakur .
Mömmurnar opna augun og sýna mikil svipbrigði , " segir hún og vísar til látbragðsins .
Hún hefur tekið upp á myndband söng fjölmargra mæðra til barna sinna .
Tjáskiptin eru mikil og segir hún að þegar börnin eru ekki sjáanleg eigi mæðurnar erfitt með að endurtaka leikinn á eins litríkan hátt .
Hún hefur ferðast um heiminn í rannsóknarskyni og minnist hún á eina heimsókn til Gabon þar sem hún heimsótti Albert Schweitzer-sjúkrahúsið .
Hún hafði ætlað sér að taka upp söng en það reyndist flóknara en hún hélt , þó af skemmtilegri ástæðu .
" Ef einhver heyrði mömmu eða annan syngja var það svo smitandi að fólk dreif að og fór að syngja með .
Ég varð á endanum að komast að því hvenær læknarnir færu í hádegismat og fá lánaða skrifstofuna til að geta tekið upp mæður að syngja fyrir börnin sín .
Þarna er söngur mjög félagslegur og sömuleiðis á mörgum fámennum stöðum sem ég hef heimsótt .
Við syngjum kannski við sérstök tilefni en í litlum samfélögum þá syngur fólk og dansar þegar það hittist , " segir hún .
Það er gróska í rannsóknum á tónlistarskynjun ungra barna en margt er órannsakað enn .
Trehub hefur sjálf rannsakað breitt svið .
" Í mörg ár lagði ég áherslu á hljóðin einvörðungu en þetta snýst ekki bara um hljóðin .
Fyrir börnin er það sem er að gerast , svipbrigðin og hreyfingar , jafn mikilvægt og söngurinn sjálfur , " segir hún .
Elska lög með hreyfingum Börn virðast líka elska lög þar sem hreyfingar fylgja .
Trehub tekur undir það og bendir á að börn læri hreyfingarnar oft áður en þau læri að syngja lagið , hreyfingarnar koma á undan eins og í " Kalla litla kónguló " .
Flestir eru að rannsaka tónlist sem spiluð er með hljóðfærum en henni finnst það ekki eins áhugavert rannsóknarefni .
" Jú , þú getur sýnt fram á að börn geti þekkt taktbreytingar en tónlistin er ekki eins grípandi , hún nær ekki að fanga athygli þeirra á sama hátt , " segir hún og á þá við söng sem beint er að barni .
Hún segir marga þætti söngs vera til staðar í því hvernig móðir talar við barnið sitt .
Lestur sé jafnan líflegur og brosað sé við barninu .
Þetta eigi sérstaklega við um vestræna menningu .
Allir menningarheimar syngja þó fyrir ungbörn þó það sé ekki alls staðar með sama hætti .
Í fyrirlestri sínum ræddi hún mest um mæður og uppskar í lokin spurninguna : En hvað með feðurna ? Hún segir að feður sem taki þátt í uppeldi ungra barna sinna syngi líka fyrir þau .
Þeir vilji hinsvegar ekki láta taka sig upp á hljóðband og alls ekki upp á myndband .
Fullorðnir nota tónlist í takt við tilfinningar sínar eða til að stjórna tilfinningum sínum .
Börn hafa ekki þessa stjórn og þurfa foreldrarnir því að sjá um þennan hluta .
Trehub hefur rannsakað hvernig tónlist hefur áhrif á skap ungbarna .
Rannsókn var gerð á sex mánaða gömlum börnum sem voru ein í óspennandi og illa lýstu umhverfi með engan fullorðinn í kringum sig .
Helmingur hlustaði á tal sem beint var að ungbarni og hinn helmingurinn á söng fyrir ungbörn , röddin var óþekkt og tónlistin sömuleiðis .
Þrátt fyrir það leið helmingi lengri tími án þess að börnin færu að gráta þegar þau hlustuðu á sönginn miðað við talið .
Í rannsókn á tíu mánaða gömlum börnum kom í ljós að mæður voru fljótari að róa börn sín með söng heldur en tali .
Þegar söngur var notaður brugðust börnin mun hraðar við en með tali , söngurinn virðist láta þau gleyma fyrr því sem gekk á .
" Þegar börnin mín voru lítil gat ég fengið þau til að gera hvað sem er ef ég setti það fram í söng .
Ef ég söng : Nú förum við í baðið , þá stóðu þau upp frá leiknum .
Söngurinn fangaði athygli þeirra betur , " segir hún og bendir á eina rannsókn sem hún gerði sem leiddi í ljós að mæður syngi oft fyrir barn sitt í erfiðum eða óþægilegum aðstæðum .
Til dæmis getur söngur hjálpað börnum sem eiga erfitt með að vera kyrr á skiptiborðinu þegar verið er að skipta á þeim .
Trehub hvetur foreldra til að syngja fyrir börnin sín .
" Jafnvel þótt við hugsum málið ekki út frá því hversu tónelskt barnið verði heldur sem tól fyrir barnauppeldi þá er söngurinn mjög gott og praktískt tæki .
" Leiðandi í rannsóknum á heyrnrænni skynjun ungra barna Sandra Trehub hélt fyrirlestur um tónlistarhæfni ungbarna í Háskóla Íslands í vikunni .
Hún er kanadískur prófessor í sálfræði , sem hefur rannsakað hvernig tónlist hefur áhrif á börn frá unga aldri og hvernig tónlistarskynjun þroskast .
Hún hefur birt hundruð greina og bókarkafla á sínu sviðið undanfarna fjóra áratugi og hlaut hún heiðursverðlaun árið 2013 fyrir ævistarf sitt frá Society for Music Perception and Cognition .
Trehub hefur verið leiðandi í fræðum sem snúa að rannsóknum á heyrnrænni skynjun ungra barna og átt þátt í þróun rannsóknaraðferða sem mæla vitsmunalega getu og færni barna á fyrsta ári .
Þó að hún sé komin á eftirlaun hefur hún hvergi slegið af og heldur áfram að birta og stunda rannsóknir á rannsóknarsetri sínu Music Development Lab við Toronto-háskóla .
Sandra Trehub á í rannsóknarsamstarfi við dr. Helgu Rut Guðmundsdóttur , dósent í tónmennt við Menntavísindasvið .
Rannsóknir þeirra snúa að söng ungra barna og hlutverki foreldra í söngþroska barna sinna .
Saman eru þær höfundar að nýjum bókarkafla um þetta efni í The Oxford handbook of Singing .
Fyrirlesturinn var haldinn á vegum Rannsóknarstofu í tónlistarfræðum og í samstarfi við Nordic Network for Music Education .
