Að rækta líkamshluta hljómar eins og eitthvað úr vísindaskáldsögu en raunin er sú að tilraunir til að búa til bein og annan lífrænan vef eru langt komnar .
Bandarískt fyrirtæki gerir nú tilraunir með að rækta bein úr stofnfrumum og búa til í þrívíddarvél .
Ef vel tekst til verður þetta bylting í beinaígræðslum en enn hefur þetta ekki verið reynt á mönnum .
Ásdís Ásgeirsdóttir asdis@mbl.is Í dag eru beinaígræðslur mjög algengar og má nefna að í Bandaríkjunum eru gerðar milljón slíkar aðgerðir árlega .
Stundum þegar um beinbrot eða æxli í beinum er um að ræða þarf að græða bein í stað þess skemmda .
Algengt er að nota eigin bein líkamans og er klassískur gjafastaður mjaðmarspaðinn en tekið er úr honum frauðbein .
Beinið vex svo aftur í mjaðmarspaðann .
Stundum eru bein tekin úr látnum einstaklingum og er þá alltaf hætta á að líkaminn hafni gjafabeininu .
Einnig er hægt að nota svokallað bankabein , en slíkt er notað í gerviliðaaðgerðum .
Ef sjúklingur er heilbrigður er hægt að taka mjaðmarkúluna , hreinsa hana og frysta og geyma þar til tækifæri gefst til að nota slíkt bein .
Einnig eru til ýmsar tegundir af beinlíki sem er notað , til dæmis ef myndast gap í beini , og er þá þetta gerviefni notað til að fylla í eyður .
Gervibein sem eru á markaði í dag þykja óhemjudýr og ekki er víst að þau endist út ævina .
Til þess að beinin sem grædd eru í líkamann endist sjúklingi út ævina væri best ef þau væru gerð úr hans eigin stofnfrumum .
Líklega verður það svo í framtíðinni .
Rækta bein á tilraunastofum Nokkrir ungir vísindamenn telja sig vera með betri lausnir en þær sem notaðar eru í dag .
Þeir vinna nú hörðum höndum að því að rækta bein í tilraunastofu .
Í nýrri frétt frá CNN.com er sagt frá nýrri þróun í beinarækt .
Fyrirtækið EpiBone er í fararbroddi á þessu sviði en það hyggst gjörbylta " beinaiðnaðinum " í Bandaríkjunum .
Ferlið , sem hefur enn ekki verið prófað á mönnum , virkar svona í mjög einfölduðu máli : Byrjað er á að setja viðkomandi líkamshluta sem þarf nýtt bein í sneiðmyndaskanna til að mæla nákvæmlega hvaða stærð og lögun þarf .
Þá er búið til þrívíddarlíkan sem er notað í þrívíddarvél sem síðan býr beinið til .
Næst eru teknar stofnfrumur úr fitu sjúklings og þær ræktaðar og settar í mótið sem á að mynda beinið .
Stofnfrumurnar breytast svo í beinfrumur .
Ferlið tekur u.þ.b. þrjár vikur .
Hingað til hefur þetta aðeins verið prófað á svínum en læknar hyggjast prófa þetta á mönnum innan nokkurra ára .
Nina Tandon , stofnadi EpiBone , segir að þetta verði ekki endilega auðvelt .
" Að " prenta " líffæri og vef er enn mjög nýtt af nálinni og enginn veit enn hvaða langtímaáhrif slík beinígræðsla mun hafa , " segir hún .
En Tandon , sem lærði líftækniverkfræði í Columbia-háskóla , er bjartsýn .
Hún segist fagna því að leita heldur inn á við í sjálfan líkamann en til tæknilegra lausna til að leysa vandamál líkamans .
" Það verður gott að sjá að enginn þarf að skipta oft um hné því beinið sem sett verður í mun duga jafnlengi og manneskjan .
" Flókið að búa til heilt líffæri Að búa til líffæri á tilraunastofum er ekki ný hugmynd .
Í nokkur ár hafa rannsakendur búið til úr mannafrumum æðar , þvagrás , húð og aðra lifandi vefi , en að búa til heilt líffæri er mun flóknara .
En tækninni fleygir fram í þessum efnum og ekki er loku fyrir það skotið að hægt verði að " prenta " út líffæri í framtíðinni .
" Tæknilega er þetta ekki svo flókið .
Það flókna er efniviðurinn , sem er lífrænn , " segir Mike Titsch , yfirmaður hjá 3D Printer World , fyrirtæki sem hannar þrívíddarprentara .
" Þetta er ekki eins og að setja plast eða járn í þrívíddarprentara .
Plastið deyr ekki ef þú skilur það eftir á borðinu í stofuhita of lengi , " segir hann .
Langt í " útprentuð " líffæri Annað bandarískt fyrirtæki , Organovo , hefur gert víðtækar tilraunir á þessu sviði .
Þeir hafa notað stofnfrumur og eru að þróa módel af líffærum , sérstaklega lifur , til þess að nota við lyfjaprófanir .
Fyrirtækið hefur prentað út litla strimla af lifrarvef , en er einnig að gera tilraunir með önnur líffæri eins og nýru , brjósk , bein , vöðva , vef úr lungum og æðar .
Margir telja að það séu jafnvel áratugir í að hægt verði að prenta út heilu líffærin .
Vísindamenn segja hins vegar að styttra sé í að hægt verði að nota " prentaða " strimla til að gera við skemmdir á t.d. lifur eða öðrum sködduðum líffærum .
