Rithöfundurinn og blaðamaðurinn Joanne Lipman leitar leiða til að minnka kynjahallann með því að fá karlmenn að borðinu þannig að þeir verði hluti af lausninni .
Hún segir konur of oft ræða um konur við hver aðra um hluti sem þær vita allar .
Hún skrifaði vinsæla grein , leiðarvísi um konur í vinnu fyrir karlmenn , sem verður nú að bók .
Jafnréttisríkið Ísland verður sérstaklega tekið fyrir í bókinni .
Inga Rún Sigurðardóttir ingarun@mbl.is Joanne Lipman á að baki langan feril í blaðamennsku en hún var aðstoðarritstjóri Wall Street Journal þar sem hún starfaði um langt árabil og ritstjóri Condé Nast Portfolio .
Grein hennar " Women at Work : A Guide for Men " fór eins og eldur í sinu um netið þegar hún kom út í lok árs 2014 .
Viðbrögðin voru það mikil að Lipman ákvað að ráðast í að skrifa bók um sama efni .
Í greininni skrifar hún að konur þurfi ekki fleiri ráð fyrir starfsferilinn heldur karlar .
Með skrifum sínum er Lipman að leita leiða til að minnka kynjahallann og fá karlmenn til að taka þátt í ferlinu .
Eins og hún ritar í upphafi greinarinnar : " Takmark mitt var að komast til botns í mörgum þeim mála sem karlmenn standa frammi fyrir á hverjum degi , af hverju konur tali stundum ekki á fundum og af hverju þær virðast hikandi þegar þær gera það , af hverju svona fáar hæfar konur séu á framabraut í fyrirtækjum þrátt fyrir að reynt sé að ná til þeirra " .
Hún skrifar að karlmenn misskilji samstarfskonur sínar og hafi ekki hugmynd um það .
" Þeir misskilja okkur , gera óviljandi lítið úr okkur , þeir gera eitthvað sem þeir halda að sé góðverk en gerir okkur í raun brjálaðar .
Og þetta eru góðu gæjarnir .
" Hugmyndin að greininni kom að hluta til út frá bók Sheryl Sandberg Lean In , sem Lipman segir hafa komið af stað góðri umræðu um jafnrétti í Bandaríkjunum .
" Það er margt gott í henni , konur þurfa að rétta upp hönd , konur þurfa að biðja um launahækkun , " segir hún og útskýrir að í kjölfarið hafi verið haldnar margar kvennaráðstefnur og fundir .
" Þetta var kall til baráttu en hliðarverkunin var sú að konur voru að tala hver við aðra en mennirnir voru ekki með í samtalinu .
Fyrir mér er það aðeins 50% samtalsins .
Þú getur aðeins leyst helming vandamálsins á þann hátt ef það eru ekki allir með .
" Tók viðtöl við karlkyns stjórnendur Lipman hefur notið vinsælda sem fyrirlesari og talar oft á kvennaráðstefnum .
Eitt sinn var hún í Des Moines í Iowa eins og svo oft áður að ræða jafnréttismál og sá hinn venjulega hafsjó kolla kinka til samþykkis því sem hún var að segja .
Þá gerði hún hlé á máli sínu og sagði : " Vitið þið hvað , við sem erum í þessu herbergi vitum þetta .
Það eru karlmennirnir sem þurfa að vita þetta .
" " Þá hugsaði ég með mér að ég þyrfti að skrifa eitthvað fyrir þá .
Ég hef góða tengingu við The Wall Street Journal og karlmenn eru ennþá í meirihluta í lesendahópi þeirra , " segir hún og þá skrifaði hún fyrrnefndan leiðarvísi fyrir karlmenn um konur á vinnustað .
" Fyrir greinina tók ég viðtöl við fjölmarga karlkyns stjórnendur ; ég spurði þá hvað ruglaði þá í ríminu varðandi konur og hvað færi í taugarnar á þeim varðandi kvenkyns vinnufélaga .
Ég ræddi líka við karlmenn sem voru markvisst að vinna að því að rétta af kynjahallann í sínu fyrirtæki , " segir Lipman en sum atriðin komu aftur og aftur upp og að lokum ákvað hún að skrifa um átta þætti í greininni .
" Sumt kom mér á óvart , ég hafði t.d. ekki hugsað djúpt út í það að konur bæðu ekki eins um launahækkanir og stöðuhækkanir og karlmenn gera , " segir Lipman og fann rannsóknir sem styðja þetta .
Fær freki gaurinn hærri laun ? Sjálf hóf hún ferilinn í viðskiptablaðamennsku og hefur alla tíð unnið mikið með karlmönnum .
" Samkvæmt reynslu minni sem yfirmaður þá voru karlmenn stöðugt að koma inn á skrifstofuna mína að biðja um launahækkun eða stærri skrifstofur en konur gerðu þetta ekki .
Mér fannst ég vera mjög sanngjörn sem yfirmaður , og hafa staðið mig vel fyrir hönd undirmanna minna , en ég hefði virkilega þurft að setjast niður og spyrja : Er ég að borga fólki sambærileg laun eða er gaurinn sem er stöðugt að trana sér fram að fá hærri laun ? Er þetta að virka fyrir hann ? Og ég held að fleiri þurfi að gera þetta , " segir hún .
Fleiri atriði komu skýrt í ljós .
" Næstum öllum konum sem ég ræddi við fannst þær ekki njóta sömu virðingar og maðurinn við hliðina á þeim .
Ef kona talar á fundi fær hún jafnvel ekki viðbrögð á meðal karlmaðurinn við hliðina á henni segir sama hlutinn nokkrum mínútum síðar og þá er hlustað .
Þetta hefur komið óteljandi sinnum fyrir mig og ég held að allar konur hafi upplifað þetta , " segir Lipman sem skoðaði rannsóknir um málefnið en þær hafa leitt í ljós að bæði karlmenn og konur sýna konum almennt minni virðingu en körlum .
Karlmenn hræddir við að konur fari að gráta " Það sem kom mér mest á óvart við vinnslu greinarinnar var hversu margir karlmenn voru hræddir við að kona færi að gráta fyrir framan þá .
Þeir voru hræddir við að gefa konu hreinskilið vinnumat því þeir óttuðust að hún léti tilfinningarnar hlaupa með sig í gönur og færi að gráta , " segir hún og bætir við að þessi skortur á hreinskilni geti hindrað starfsframa .
" Þá fór ég að skoða vísindin á bak við þetta og fann nýja rannsókn á heilanum sem sýnir hvernig heili karla og kvenna er ólíkur , " segir hún og tekur þetta saman og einfaldar : " Konur eru tengdar frá vinstri til hægri þannig að þær geta hugsað rökrétt og sýnt tilfinningar á sama tíma .
Karlar eru tengdir frá fremri hluta heilans til aftari hluta heilans og hugsa með öðru heilahvelinu í einu .
Þegar þeir sjá konu sem er í uppnámi hugsar frummaðurinn í þeim að hún geti ekki verið að hugsa rökrétt því hún sé að sýna tilfinningar .
Þetta kemur af stað berjast-eða-flýja viðbrögðum hjá þeim .
" Hún segir endurtekið þema hafa verið að konur í áhrifastöðum upplifi að þær njóti ekki virðingar .
" Það eru alltaf einhverjir menn sem virða þær ekki , breytast í táningsstráka og koma fram við þær eins og móður sína .
Ranghvolfa augunum og neita að sinna vinnu sinni og verða mjög passíf-aggressífir .
Bíða eftir því að þú segir þeim að fara að vinna og þá taka þeir því ekki vel , " segir Lipman sem hefur sjálf upplifað þetta sem stjórnandi .
" Það eru alltaf einhverjir karlmenn sem vita ekki hvernig þeir eiga að haga sér gagnvart kvenkyns stjórnanda .
" Ekki kalla konur " stelpur " Annað sem hún ræðir um í greininni er þegar karlmenn kalla konur " stelpur " .
" Það er " benevolent sexism " .
Það er hugtak sem á við þegar karlmenn segja eitthvað sem virðist jafnvel vera vel meint en gerir lítið úr einstaklingnum .
" Hún minnist líka á konu , forstjóra fyrirtækis , sem velti fyrir sér , hvenær hún gæti orðið " áhrifamest " ekki bara " áhrifamesta konan " .
" Það hefur verið gerð rannsókn á því að ef þú minnir konu á kyn hennar áður en hún tekur stærðfræðipróf gengur henni verr á prófinu , sem er lygilegt .
Þetta er allt hluti af stærra vandamáli , sem er að fá mikla athygli núna og heitir " unconscious bias " .
Við erum öll hlutdræg , bæði konur og karlar , þó við áttum okkur ekki á því .
Þessi óbeina mismunun er ástæðan fyrir því að þjónninn lætur karlmanninn fá reikninginn .
Það er erfitt að komast framhjá þessu .
Karlmenn í ábyrgðarstöðum eru ekki endilega að segja að konur séu ekki nógu góðar heldur finna þeir ómeðvitað ástæður fyrir því að karlinn sé betri en konan .
Þeir leita að ástæðu og finna hana þá auðvitað .
" Verða að þekkja gildrurnar til að forðast þær Hún segir að meirihluti þeirra karlkyns stjórnenda sem hún hafi talað við telji sig ekki hlutdræga .
" Þeir virkilega trúa því að þeir séu ekki hlutdrægir og vandamálið er að þegar þú trúir því , þá ertu ekki að gera neitt til að stilla af hegðun þína og leita að gildrunum sem þú gætir gengið í , " segir Lipman og hefst handa við að segja frá tilraun sem gerð var við Háskólann í Texas .
Fyrirtæki var búið til á pappír , það var með jafna kynjaskiptingu en tölva var forrituð til að búa til 1% ómeðvitaða hlutdrægni svo hallaði á konur og í kjölfarið voru útbúin tilviljanakennd starfsmöt .
Starfsmenn fá einkunnir og þetta hefur áhrif á leið þeirra upp framastigann .
Þegar í toppstöðurnar var komið var hlutfall karlmanna 65% .
" Þessi kynjahalli myndaðist vegna aðeins 1% hlutdrægni en þessi tala er mun hærri í raunveruleikanum , " segir hún .
" Þetta er ein ástæða þess að konur fá ekki eins mikla viðurkenningu á störfum sínum og fá ekki stöðuhækkanir í sama mæli .
" Lipman skrifaði greinina " Let ' s Expose the Gender Pay Gap " í New York Times í ágúst þar sem hún færði rök fyrir því að fyrirtæki ættu að birta launamun kynja opinberlega .
" Fyrirtækið PricewaterhouseCoopers í Bretlandi er búið að gera þetta .
Þar var munurinn 15% og þau sem ég talaði við hjá fyrirtækinu sögðu að bara það að segja þetta upphátt hafi verið spark í rassinn til þess að laga málin .
Þau fóru að leita að ástæðunum og hófust handa við að breyta þessu .
Þetta er eitthvað sem er hægt að reikna út og bregðast við .
Þessi grein fékk merkilega góð viðbrögð frá karlkyns stjórnendum .
Auðvitað fannst einhverjum þetta fáránlegt en ég fékk upphringingu frá mörgum karlmönnum sem spurðu hver besta leiðin til þess að gera þetta væri því þeir vildu gera þetta í sínu fyrirtæki .
Ein ástæða þess að karlmenn bregðast vel við þessu er að þetta er byggt á hörðum gögnum .
Þeir tengja við tölurnar .
" Þessi aðferð gæti hjálpað til við að minnka launamun kynjanna hraðar en nú er .
Útlitið er ekki gott því samkvæmt The World Economic Forum ( WEF ) á það eftir að taka 118 ár til viðbótar að útrýma kynbundnum launamun .
Það er áhugavert að PricewaterhouseCoopers komst að því að ein ástæða launamunarins var að færri konur fengu stöðu meðeiganda en karlar af þeim sem komust svona hátt upp .
Ennfremur að þeir karlmenn sem fengu ekki þessa æðstu stöðu hótuðu að hætta og fengu í kjölfarið háar bónusgreiðslur en konurnar sem var hafnað hugsuðu með sér að þær væru ekki nógu góðar og ákváðu að leggja harðar að sér .
En hefðu hlutirnir farið eins ef konurnar hefðu hótað að hætta ? Það er ekki víst , segir Lipman .
" Konum er oft refsað fyrir að sýna karlmannlega eiginleika .
Sama tækni virkar ekki endilega fyrir konur .
" Hættið að vera í vörn Þetta verður tekið fyrir í væntanlegri bók hennar , sem hún vonast til að verði lesin af karlmönnum .
" Eitt af því sem ég vonast til að svara í bókinni sem ég er að skrifa er hvernig við náum karlmönnum í þetta samtal .
Hvernig fáum við menn til að skilja að þetta er þeirra mál , þetta er ekki mál kvenna einvörðungu heldur allra .
Mig langar til að fá þá til að ræða málin og hætta að vera í svona mikilli vörn þegar jafnréttismál ber á góma .
" Sunnudagsblaðið hitti Lipman á nýliðinni kvennaráðstefnu í Hörpu , þar sem hún stjórnaði umræðum .
Ráðstefnan var þó ekki eina ástæða þess að Lipman var á landinu heldur líka það að hún tekur Ísland sérstaklega fyrir í bókinni .
" Í bókinni skrifa ég út frá greininni og skoða líka fyrirtæki og stofnanir sem eru að reyna að leiðrétta kynjahallann hjá sér , " segir Lipman , sem skoðar m.a. Google , Facebook og Harvard Business School .
" Ég nota viðtöl og akademískar rannsóknir í bókinni til stuðnings máli mínu en ég ætla fyrst og fremst að segja sögur , af karlmönnum , fyrirtækjum og stofnunum .
" Til viðbótar ákvað hún að rannsaka Ísland , landið sem er með minnsta kynjahallann á lista WEF .
" Ég fór að skoða Ísland og fannst áhugavert að kreppan var af völdum karlmanna að mestu og eftir kreppu tóku konurnar við , ólíkt því sem gerðist í Bandaríkjunum .
Þetta hreyfði við mér og mig langaði að sjá hvernig þetta land liti út .
" Og hvernig lítur það út ? " Því miður ekki eins öðruvísi og ég bjóst við .
Fólk virðist reyndar tala frjálslegar um kyn en í Bandaríkjunum og það er kynjuð fjárlagagerð hjá ríkinu sem er jákvætt .
En breytingin virðist ekki hafa fest rætur og nú minna þeir sem eru við völd mjög á þá sem stjórnuðu fyrir hrun , " segir hún .
Karlmenn þurfa að aðlagast konum " Ástæða þess að ég vildi skrifa þetta fyrir karlmenn er að karlar stjórna heiminum og stjórna fyrirtækjum og konur eru alltaf að passa hvað þær segja og hvernig þær klæða sig því þær eru alltaf að laga sig að heimi karlmanna .
Punkturinn hjá mér er að karlmenn þurfa að aðlagast okkur rétt eins og við þeim .
Þetta er tvístefna .
Það er svo miklu meira sem þeir geta gert og ég reyni að koma þeim að borðinu svo þeir skilji það og verði meðvitaðir .
Og þegar þeir verða meðvitaðir geta þeir haft svo mikil áhrif , " segir hún og tekur dæmi frá stóru bandarísku fyrirtæki sem heitir Kimberly-Clark .
Fyrirtækið selur ýmsar hreinlætisvörur og m.a. Kotex-túrtappa .
" Framkvæmdastjórinn sagði mér frá því þegar hann var á fundi fyrir um fimm árum þar sem stjórnendur túrtappahluta fyrirtækisins voru að gefa skýrslu og ræða um stefnu fyrir stjórnina .
Einn stjórnarmanna tók hann þá til hliðar og spurði hvort þeir væru örugglega ekki með eina konu sem gæti heldur rætt um þetta .
Hann skoðaði yfirstjórnina hjá sér og sá að það voru um 80% stjórnenda karlar en 99% viðskiptavinanna voru konur .
Hann ákvað að gera eitthvað í málunum og hóf að tala um þetta á öllum fundum hversu mikilvægt það væri að konur fengju framgang innan fyrirtækisins og það skilaði sér í fleiri konum í stjórnendastöðum og betri fjárhag , " segir Lipman .
Vandamálin blasa ekki við þeim " Konur eru alltaf að tala við konur og karlmennirnir vita því ekki hvað klukkan slær , " segir hún .
" Þeir vita ekki hver vandamálin eru .
Málin sem blasa við konum eru ekki augljós körlum .
Eins og sumt af því sem ég skrifa um í greininni , til dæmis hversu erfitt það er fyrir konur að biðja um stöðuhækkun eða láta hlusta á sig á fundum , þetta sem konur þekkja svo vel , hafði körlunum aldrei dottið í hug áður .
Viðurkenning á vandamálinu er fyrsta skrefið .
Ómeðvitaðir fordómar okkar eru stórt vandamál og við verðum að vera meðvituð .
Konur eru líka með fordóma gagnvart konum , " segir Lipman .
Eftir greinaskrifin er algengara að Lipman tali fyrir blandaða kynjahópa .
" Ég flutti nýlega fyrirlestur í risastórri lögfræðistofu og eftir á rétti maður upp hönd .
Hann lýsti reynslu sinni af skýrsluvinnu í fyrirtækinu þar sem kona hafði borið hitann og þungann af vinnunni en karlmaður í hópnum hefði síðan kynnt skýrsluna og fengið allan heiðurinn .
Hann sagðist ekki hafa áttað sig á þessu fyrr , en allar konurnar kinkuðu kolli á meðan .
En fyrir honum var eins og kveikt hefði verið á ljósaperu .
" Hún segir einhver að stærsti munurinn á Íslandi og Bandaríkjunum sé fæðingarorlofið .
Margar konur í Bandaríkjunum hrökklist af vinnumarkaði og nái aldrei sömu stöðu aftur .
" Það má ekki gleyma því að lítil börn vaxa úr grasi .
Ég vil hvetja fyrirtæki til þess að muna það .
Ég á svo margar vinkonur sem áttu góðan starfsferil en tóku skref til baka þegar börnin voru lítil .
Núna er þau orðin eldri og þær hafa svo mikið að gefa en það er enginn til að taka við allri þessari orku .
" Í Bandaríkjunum eru það tæknifyrirtæki eins og Google og Facebook sem hafa tekið af skarið og bjóða uppá borgað orlof .
" Þingið myndi aldrei samþykkja fæðingarorlofslög , það mun aldrei gerast .
Tæknifyrirtækin eru að keppa um bestu konurnar og reyna því að bjóða betri kjör því þau þurfa fleiri konur .
Þetta minnir á vopnakapphlaup .
" Bók hennar kemur út hjá William Morrow árið 2017 .
" Ég held að Ísland verði einn af áhugaverðustu þáttunum í bókinni .
Það var mikið skrifað um landið í erlendu pressunni snemma árs 2009 en það hefur lítið sést síðan .
Ég held að saga Íslands sé mjög áhugaverð , hvernig þið náðuð þessum árangri .
Ég held að heimurinn geti lært mikið af Íslandi .
" 