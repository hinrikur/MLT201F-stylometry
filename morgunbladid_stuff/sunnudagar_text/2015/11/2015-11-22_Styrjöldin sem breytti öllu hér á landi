Ég gerði nánast ekkert annað í þrjú ár , " segir Páll Baldvin Baldvinsson þegar spurt er hvort hann hafi ekki þurft að kafa djúpt og lengi í allrahanda efni um heimsstyrjöldina síðari .
Við erum að ræða hina stóru og gríðarlega umfangsmiklu bók hans , Stríðsárin 1938-1945 , sem var að koma út .
Í verkinu er saga þessa tíma hér á landi rakin á opinn og margbrotinn hátt , með fjölda ólíkra frásagna , tilvísunum í fréttir jafnt sem leyniskjöl og dagbækur ; urmull ljósmynda er í bókinni , innlendar og erlendar , og margar að koma í fyrsta skipti á prent .
Þá eru helstu hreyfingar styrjaldarinnar sem geisaði úti í heimi rifjaðar upp .
Páll Baldvin er bókmenntafræðingur að mennt og hefur víða komið við í menningarlífinu á undanförnum áratugum .
Hann segist alla tíð hafa haft áhuga á stríðsárunum en hafi þó ekki kafað í þessa tíma og þessar sögur fyrr en núna .
" Fyrir mörgum árum ræddum við Jóhann Páll Valdimarsson , útgefandi minn hjá Forlaginu , fyrst um að gefa út svona bók og við rifjuðum það nokkrum sinnum upp gegnum árin .
Fyrir nær þremur árum var síðan ákveðið að leggja af stað í þessa vegferð , " segir hann .
Og þá var strax horft til þess að bókin kæmi út núna , þar sem haldið hefur verið upp á það út um löndin í ár að sjötíu ár eru frá lokum styrjaldarinnar .
Líf kvenna breyttist mest " Þetta var góður tími til að vinna þessa bók því á allra síðustu árum hefur opnast fjöldi áhugaverðra kima sem má sækja efni í , " segir Páll Baldvin .
" Þetta eru allskyns vefsetur og myndabankar sem tilkoma internetsins hefur opnað .
Sum þessi vefsetur eru rekin af stjórnvöldum , til að mynda í Austurríki og Þýskalandi , önnur eru sett upp af samtökum , til dæmis gyðingum og þá til að reyna að gera grein fyrir öllum þeim einstaklingum sem hurfu á þessum árum .
Mörg vefsetur lúta að hernaðarlegri tækni , sem margir hafa áhuga á .
Í Hafnarfirði er til að mynda rekin öflug vefsíða sem snýst bara um kafbátahernaðinn , uboat.net , og er hún í stöðugri endurskoðun .
Fyrir nokkrum árum opnaði húsmóðir í Noregi vefsíðu sem fjallar fyrst og fremst um norska kaupskipaflotann sem var sá stærsti þegar ófriðurinn hófst .
Þá er breskur skipalestavefur búinn að vera opinn í nokkur ár .
Tilkoma netsins hefur breytt miklu fyrir efnisöflun í verkefni sem þetta .
" Páll Baldvin segist fyrst hafa viljað dekka einhver af þeim svæðum sögunnar sem ekki hafi verið undir í öðrum bókum sem gefnar hafa verið út hér á landi um heimsstyrjöldina síðari .
" Við stöndum alltaf á öxlum þeirra sem á undan fara .
Þór Whitehead vann til að mynda afar mikilvægt starf fyrir íslenska sagnfræði þegar hann einbeitti sér að þessu tímaskeiði ; þótt hann sé ekki kominn lengra en fram í sumarið 1940 þá er vinna hans ómetanleg .
" Og hann nefnir fleiri , Ásgeir Guðmundsson , Friðþór Eydal , Guðmund Kristinsson og Eggert Norðdahl , og segir þessa fræðimenn hafa fleytt þekkingu okkar á þessum tímum áfram .
" En enn eru ákveðin svæði yfirskyggð .
Daglegt líf kvenna , til dæmis .
Og hagur kvenna á þessum tíma .
Það er sá samfélagshópur sem tekur hvað mestum breytingum .
Fyrst hrynur öll fiskvinnslan vegna Spánarstyrjaldarinnar , þá er ekki mikið eftir nema afgreiðsla í búðum og vinnukonustörf á heimilum betri borgara .
Kaupakonustéttin til sveita er að hverfa á þessum árum .
Á sama tíma eru konur að öðlast fjárhagslegt frelsi , eins og allir aðrir .
Á þessum árum fer fólk að fá borgað í peningum og um leið tengjumst við velmegunarþjóðfélagi vestanhafs , við fáum engar vörur frá Bretlandi , Danmörku , Þýskalandi eða Noregi , það er allt lokað .
Héðan fara breskir hermenn með farangurinn fullan af smjöri til þess að selja á svörtum markaði í Bretlandi .
" Saga Sveins leggst á allt tímabilið Páll Baldvin segist hafa viljað skapa stóra mósaíkmynd með margbreytilegum frásögnum .
" Að verkið liði áfram í nokkuð réttri tímaröð , svo sá sem les og skoðar bókina fengi andblæinn af vitund og tilveru þjóðarinnar frá viku til viku þessi ár .
Ég sagði útgefandanum strax að ég vildi hefja þessa sögu árið 1938 , því þá var íslenskt samfélag í raun og veru að stöðvast , markaðir höfðu hrunið og við gátum ekki staðið í skilum með lán .
Það var ljóst að ófriðurinn var að hefjast .
Barist var í Kína , á Spáni , í Norður-Afríku , og útþensla Þýskalands var hafin af fullum krafti .
Íslensk stjórnvöld gerðu sér vonir um að geta , eins og önnur norræn ríki , leikið sama leik og í fyrra stríði og haldið hlutleysi og selt matvörur til andstæðra fylkinga .
En þá hefst þessi darraðardans ...
" Páll fór að skrifa en fljótlega kom í ljós að hann varð líka að byrja að skera niður , til að mynda ýmsa æviþræði sem hann sér eftir , en umfangið var of mikið .
" Á tímabili gerðum við ráð fyrir því að þetta yrðu 800 síður .
Svo var augljóst mál að það myndi bólgna enn meira .
" Hann glottir enda bókin nær 1.100 síðum .
" Þetta er svona kaffiborðsbók , of stór til að geta setið með hana í fanginu , en hún er þannig uppbyggð að hægt er að opna hana nánast hvar sem er og byrja að lesa .
Afturábak eða áfram .
Á hverri opnu er efni sem hægt er að grípa niður í , og nokkrum þráðum er haldið gangandi gegnum bókina alla .
Við fylgjumst til dæmis með Ólafi Thors allt frá hinum fræga fundi í Gamla bíói árið 1937 og til þess að hann jarðar móður sína í lok árs 1945 .
Um leið glímir hann við Bandaríkjamenn sem orða þá þann möguleika að vera með herstöðvar hér til næstu áratuga .
Sömuleiðis leggst saga Sveins Björnssonar á allt þetta tímabil .
Hann er sá stjórnmálamaður sem heldur því saman og er að mínu áliti stærsti og merkilegasti stjórnmálamaður þessara ára .
En hann þurfti líka að stríða við persónulega harma og andstöðu þegar hann var orðinn ríkisstjóri .
Saga hans er rakin mest gegnum dagbókaskrif Björns Þórðarsonar forsætisráðherra .
Jóhann Páll sagði að ég mætti ekki hætta mér út í neinar rannsóknir en samt sem áður freistaðist ég til þess að finna flóttamenn sem vildu komast hingað en komust ekki , og skoða hvað varð um þá .
Síðan rakti ég að segja má feril utanþingsstjórnarinnar gegnum dagbækur Björns , sem gefa allt öðruvísi mynd af stjórnmálalífinu en birtist í öðrum gögnum , fyrst og fremst vegna þess að þær eru miklu persónulegri .
" Páll ákvað líka að stækka sjónarhornið hvað varðar skipstapa við landið á þessum árum og takmarkaði sig við skip sem voru að koma til landsins eða fara frá því , og skip sem var sökkt hér nærri og skipbrotsmennirnir komu til landsins .
" Það var ótrúlegur fjöldi manna sem fór hér um eftir að skip þeirra voru skotin niður hér undan landi .
Það voru nánustu kynni flestra Íslendinga af stríðinu sjálfu , þegar skipin komu inn og sárir menn og hraktir voru tíndir upp úr þeim .
Suma mánuðina skiptu þeir hundruðum .
" Fleiri myndir bættust við Á flestum opnum bókarinnar eru nokkur efnisatriði , burðarefni og styttri frásagnir , og síðurnar settar upp svo minnir á fréttamiðil .
Þá er urmull ljósmynda og annars myndefnis .
Þurfti Páll að leita þess víða ? " Já , og því miður kom í ljós að margar af þeim ljósmyndum sem teknar voru hér á þessum árum hafa glatast .
Það á við um hluta myndanna sem Þorsteinn Jósepsson tók á hernámsdeginum sjálfum sem og hluta af myndunum sem Þorleifur Þorleifsson tók þennan dag .
Þá eru sumar myndanna sem birtast í bókinni einungis til í pappírskópíum .
Ég rak mig strax á að aðgæsla okkar um þetta efni úr söfnum ljósmyndaranna sjálfra , í höndum erfingjanna og áfram inn í söfnin , hefur ekki verið nægilega góð .
En það var ánægjulegt að finna ýmislegt mikilvægt .
Til þessa hefur einungis verið kunn ein mynd af brunanum í Laugarnesi en síðan við byrjuðum að vinna í þessu verki hafa nokkrar bæst við .
Þetta varð sannkölluð nördaleit að áhugaverðu efni ! Þannig var gaman þegar þrjár myndir bættust við þær sem þekktar voru af strandinu í Rauðarárvík .
Og nú eru þekktar fimm myndir af kafbátunum í Reykjavík sumarið 1939 en ekki bara tvær , eins og talið var .
" Hvað varðar þátt frásagna af stríðshræringum erlendis segir Páll Baldvin að strax hafi verið ætlunin að vera með brotakenndan annál þess sem helst var að gerast erlendis og þá gegnum íslenskar heimildir .
" En ég þurfti svo að bæta verulega við það .
Þá fór ég í gegnum allskyns sagnfræðirit um þá sögu alla og sá í leiðinni allskyns myndir sem gátu nýst mér í bókinni og gera frásögnina heillegri .
Það má segja að það sé þokkalega stiklað gegnum Evrópustyrjöldina , Asíustyrjöldinni eru gerð mun minni skil , meðal annars vegna þess að nákvæmur fréttaflutningur af henni hingað var ekki mjög mikill .
" Áhugi manna á síðari heimsstyrjöldinni er víða mjög mikill .
Hefur Páll Baldvin skýringu á því hvers vegna svo sé ? " Ég held að það sé fyrst og fremst vegna þess að styrjöldin er enn svo nálæg okkur .
Tilkoma penisillíns ein og sér var svo mikilvæg – tengdafaðir minn átti tvær systur sem dóu úr lungnabólgu í stríðinu miðju vegna þess að penisillín var ekki komið á markaðinn .
Faðir minn átti líka systur sem dó þá vegna þess að penisillínið var ekki komið .
Aðeins tveimur ættliðum frá okkur var styrjöldin að marka líf fólks , afa okkar og ömmu og þar af leiðandi foreldra okkar og okkar sjálfra .
Við sem erum rétt yfir miðjum aldri erum síðasta kynslóðin sem á styrjöldina enn að lifandi minningu frá uppvextinum .
" Styrjöldin breytti öllu hér " Og styrjöldin breytti öllu hér , " segir Páll Baldvin .
" Við förum frá því að nota handskóflu yfir í skurðgröfu .
Við hættum að nota orf og ljá og förum að nota sláttuvél .
Ísskápurinn og hrærivélin koma til landsins .
Ryksugan er lúxus í lok stríðsins .
Upphaf þess nútíma sem við lifum nú á hverjum degi liggur í þessum árum .
" Þegar við ræðum aftur nálgun hans segist Páll Baldvin ekki vera sagnfræðingur heldur fari hann fyrst og fremst í verkið sem bókmenntamaður .
" Nema ég rýni ekki í texta rithöfundanna frá þessum árum , Kristmanns Guðmundssonar eða Halldórs Laxness svo dæmi séu nefnd , heldur má segja að um tuttugu íslenskir blaðamenn hafi skrifað þessa bók að stærstum hluta .
Ég þurfti að velja texta sem renna saman og í mörgum tilvikum að vinna með þá og stytta svo þeir henti forminu .
Þá þurfti oft að draga saman upplýsingar víða að um flóknari söguþætti og allt tók það sinn tíma .
" Bókin hefst á ljóði eftir Jóhannes úr Kötlum og það gefur tóninn fyrir nálgunina , efnið sækir Páll Baldvin jafnt til stjórnmála- sem listamanna .
" Já , það má segja það – en ég tók fljótt þá stefnu að sneiða hjá íslenskum prósahöfundum á stríðsárunum .
Þeir voru ekki að átta sig á eða takast á við þann veruleika sem þeir voru staddir í , fyrr en talsvert var liðið á tímabilið .
" En er höfundurinn ekki staddur í tómarúmi eftir að hafa lokið við þetta mikla verk ? " Jú , vissulega , " segir Páll Baldvin og brosir .
" Það er sérkennilegt að vera búinn að þessu .
Ég er enn að hrökkva upp á nóttunni og spyrja mig hvort ég hafi örugglega lokið við einhverja mikilvæga kafla .
" 