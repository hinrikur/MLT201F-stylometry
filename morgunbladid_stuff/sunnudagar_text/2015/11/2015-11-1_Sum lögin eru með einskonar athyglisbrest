Ég er á merkilega litlum bömmer yfir þessu verki , " segir Jóel Pálsson brosandi þegar við hittumst í höfuðstöðvum Farmers Market úti á Granda en það er hönnunarfyrirtæki þeirra Bergþóru Guðnadóttur , eiginkonu hans , sem saxófónleikarinn og tónskáldið sinnir jöfnum höndum með tónlistinni .
Umræðuefnið er nýr geisladiskur , Innri , en á honum leikur Stórsveit Reykjavíkur tíu lög eftir Jóel í útsetningum Kjartans Valdimarssonar píanóleikara sveitarinnar .
Stórsveitin leikur tónlistina á útgáfutónleikum í Kaldalóni í Hörpu á mánudagskvöldið .
Auk þess að leika á fjölda hljómplatna með öðrum listamönnum hefur Jóel áður sent frá sér fimm plötur , Prím , Klif , Septett , Varp og Horn , sem hafa fengið fyrirtaks dóma .
Hann hefur meðal annars hlotið Íslensku tónlistarverðlaunin fimm sinnum og var tilnefndur til Tónlistarverðlauna Norðurlandaráðs fyrir fjórum árum .
En hvernig stendur á því að Stórsveit Reykjavíkur hefur nú leikið lög hans inn á disk ? " Ég er búinn að vera í þessari hljómsveit meira og minna síðan hún var stofnuð , " segir Jóel en nú eru 23 ár frá stofnun hennar .
" Sem barn var ég í klassísku námi á klarínett en svo stofnaði Sæbjörn Jónsson stórsveit í Tónmenntaskólanum , þar sem ég var að læra , og ég varð að komast í hana ! Þá skipti ég um hljóðfæri .
" Síðan hefur tenórsaxinn verið hans aðalverkfæri .
" Þessi skólahljómsveit varð grunnur að stofnun Stórsveitarinnar og ég er búinn að vera viðloðandi hljómsveitina síðan .
Þetta er í fyrsta skipti sem hún leikur mína músík – sem er sérstaklega ánægjulegt , " segir hann .
Jóel hefur því blásið í verkum annarra öll þessi ár .
" Já , og ég þekki þetta stórsveitaform auðvitað prýðilega .
Ég er með nokkuð marga bolta á lofti dags daglega , bæði í músíkinni og núna undanfarið í hönnunargeiranum , þar sem mikið er í gangi .
En stórsveitin hefur lengi verið einskonar ankeri hjá mér .
Við höldum tónleika á eins til tveggja mánaða fresti yfir vetrartímann með tilheyrandi æfingalotum og þetta er góður og metnaðarfullur félagsskapur .
Mér finnst Stórsveitin hafa verið í stöðugri framför , og sérstaklega síðustu tvö til þrjú árin .
Hún er orðin skrambi góð .
" Oft u-beygjur í lögunum Jóel hefur á diskum sínum flutt frumsamda tónlist ásamt félögum sínum í smærri hljómsveitum en þetta eru annarskonar útsetningar á völdum lögum af þeim .
" Í fyrra var haldið upp á afmælishátíð FTT og þá lék Stórsveitin eitt laga minna í útsetningu Kjartans .
Það kom mjög vel út og varð kveikjan að því að gera heila dagskrá .
Og fáir eru betur til þess fallnir að útsetja lögin en hann .
Það er líka hollt og gott fyrir mig að hleypa öðrum inn í músíkina sem ég hef samið .
" Fannst honum erfitt að sjá annan fara höndum um lögin ? " Mér fannst það aðeins erfitt fyrst en Kjartan er einstaklega góður útsetjari , auk þess að vera frábær píanóleikari og með sitt eigið sánd .
Hann hefur verið að útsetja sífellt meira og setur líka sín fingraför þar .
Hans nálgun hentar minni músík vel .
Fyrst hentum við á milli okkar hugmyndum um nálgunina en svo tók hann alfarið við verkinu og ég reyndi að láta hann sem mest í friði á meðan .
" Jóel segir að á plötum sínum séu á milli 50 og 60 lög sem þeir hafi valið úr .
" Og nú finnst mér að sum af þessum lögum hafi alltaf átt að vera í stórsveitarbúningi ! " segir hann og hlær .
" Það er gaman að eiga þau svona núna , " bætir hann við .
Og víst hljóma þau vel , stílbrigðin eru fjölbreytileg en heildarmyndin sterk og hljómsveitin svo sannarlega í fantaformi .
En hvernig lýsir hann tónlistinni sem hann semur ? " Á þessum diski hljóma nokkuð fjölbreytileg lög ; hugljúfar ballöður , lög undir áhrifum af rokki , þarna er til dæmis líka létt-súrrealískur tangó og grjóthart fönk .
En það sem einkennir kannski lögin nokkuð er að það ert ekki alltaf farið augljósa leið með þau , í þeim eru oft einskonar u-beygjur og mér finnst skemmtilegt að fá það til að ganga upp .
Það má segja að sum lögin séu með einskonar athyglisbrest ! Og séu þá um leið dálítið eins og íslenskt samfélag ...
En þessi lög eru öll samin af sama manninum , spiluð af sömu hljómsveit og vonandi skapast í gegnum það ákveðin heild .
" Úrvalsmenn í öllum stöðum Jóel segir að það sé í sjálfu sér skipulagslegt afrek að ná þessum tuttugu hljóðfæraleikurum saman í hljóðver , þeir séu í hópi uppteknustu tónlistarmanna landsins .
Síðan hafi upptökur staðið yfir í þrjá daga og gengið " stóráfallalaust fyrir sig " .
Og eins og " heyrist spiluðu allir þetta frábærlega , enda úrvalsmenn í öllum stöðum , " segir hann .
Á útgáfutónleikunum á mánudag verður lagahöfundurinn eins og fyrr einn af félögum sveitarinnar en Kjartan stjórnar og Eyþór Gunnarsson sest í hans stað við flygilinn .
" Þá kemur Davíð Þór Jónsson inn á Hammond-orgel , en hann hefur verið stór hluti af plötum mínum og þekkir músíkina vel , og Einar Scheving kemur líka inn í áslátt .
" Verður skrítið að blása eins og óbreyttur meðlimur þegar lögin eru öll hans ? Jóel ypptir öxlum .
" Það er kannski aðeins öðruvísi tilfinning en venjulega , tónlistin stendur manni jú örlítið nær , " segir hann .
Er það köllun að vera " ekki bara " að blása heldur semja líka ? " Það gefur mér mikið að semja tónlist en það er erfitt og ég er ekkert fljótur að því .
Ég tek þetta í skorpum , þetta er eins og þegar maður byrjar í ræktinni , allar frumur í manni segja að gera þetta ekki en maður þrjóskast við ! " Hann hlær .
" Svo þegar maður er kominn í gang er gaman .
Ég sem oft nokkur lög í skorpu , eftir tilhlaup .
" Er saxófónninn alltaf innan seilingar og blæs hann reglulega ? " Já , ég geri það .
Það er alltaf nóg að gera en ég byrja daginn á að blása ; áður en ég næ að hugsa um eitthvað annað þá flýti ég mér að taka upp hornið , æfi mig og held mér í formi .
Hvað ég blæs ? Ég æfi í ákveðnu hugsanaleysi , ef svo má segja .
Reyni að aftengja mig umhverfinu .
Fyrir utan að æfa mig til að vera líkamlega í formi við að blása , þá reyni ég að nálgast einskonar hugleiðsluástand .
Ná einhverskonar flæði og truflast ekki .
Best er að ná því ástandi á tónleikum , þá held ég að besta tónlistin verði til .
" Frábær djasssena hér Nú er þessi nýi diskur að koma út , er næsta verkefni þegar komið í farveg ? " Ég er nú oft með tvær til þrjár hugmyndir bak við eyrað , " svarar hann .
" Svo er spurning hvað verður ofan á .
" Hann hefur hingað til unnið plöturnar sínar sem eina heild .
" Yfirleitt er ég búinn að sjá hljómsveitina fyrir mér áður en ég skrifa músíkina , og jafnvel hverjir eru í henni .
" Og hvernig semur hann ? " Ég sit við píanó og skrifa lögin upp .
Ef það er flókið þá hamra ég hugmyndirnar inn í tölvuna og spila þær þannig út .
Síðan er alltaf rúm fyrir breytingar , nýja kafla og spuna .
En stórsveitarmúsíkin er meira niðurnjörvuð , því margir eru í sveitinni .
" Hvað hefur hann að segja um djasssenuna á Íslandi í dag ? " Mér finnst hún frábær .
Það mættu vera fleiri staðir að spila á en ekki vantar mannskapinn eða músíkina .
Maður hefur tekið eftir því undanfarið að ferðamenn eru að skila sér vel á djasstónleika , leita þá gjarnan uppi .
En margir fínir hljóðfæraleikarar hafa verið að koma fram og það er líka mikill metnaður í þeim eldri .
Fólk vill gera vel og halda tónlistinni lifandi .
Og frábærum plötum er dælt út .
Eini gallinn er að maður veit ekki á hvaða formati á að gefa út , ekki eiga allir geislaspilara lengur .
Og það er ekki eins og að plötuútgáfa sé myljandi gróðabisness í dag .
Músík sem gefin er út á Íslandi er meira og minna hugsjónamennska .
" 