Jólagaldranámskeið Salt Eldhússins hefur verið haldið á hverju ári frá stofnun þess árið 2012 og nýtur mikilla vinsælda .
Auður Ögn Árnadóttir , eigandi og matgæðingur , segir að stemningin á þessum námskeiðum sé frábær .
" Við byrjum á að fá okkur heitt jólapúns og hlustum á jólalög .
Það er skemmtileg upplifun að eyða kvöldinu saman og stússa í eldhúsinu og taka svo með sér heim afraksturinn , " segir hún en uppskriftirnar eru héðan og þaðan úr heiminum .
" Jólagaldrarnir ganga út á að fólk hittist og galdrar fram kræsingar sem það tekur svo með sér heim í krukkum .
Allir fá heim með sér fimm krukkur af einhverju sem þeir hafa búið til .
Þetta eru réttir sem hægt er að njóta heima í aðdraganda jóla en eru einnig góðar matarjólagjafir , " segir Auður .
Salt Eldhús deilir með lesendum nokkrum uppáhaldsjólagaldrauppskriftum frá árinu í ár og frá fyrri árum .
Heitt jólapúns 2 glös 60 cl viskí ( ég nota Ballantines því það er nettur reyktur keimur af því sem fellur vel við jólin ) 1 tsk sykur 1 flaska peru-cider sem er ekki of sætt , t.d. Kopparberg 1 mandarína í sneiðum , með berki 1 kanilstöng nokkrir negulnaglar og stjörnuanís vanillustöng eða 2 sneiðar af ferskum engifer ( má sleppa ) Hellið viskíi og peru-cider í pott , bætið við sykri , mandarínusneiðum og kryddi .
Hitið rólega að suðu svo vökvinn nái að taka í sig bragð af kryddinu og mandarínunum , en ekki láta sjóða .
Hellið í glös og berið fram heitt , skemmtilegt að setja kanilstangir og mandarínusneiðar í hvert glas þegar drykkurinn er borinn fram .
Sítrónusmjör ( lemon curd ) 9 sítrónur , safi og fínrifinn börkur af 4 þeirra 360 g smjör 540 g sykur 16 heil egg Léttþeytið sítrónusafa , börk , smjör og sykur og setjið í skál yfir vatnsbaði og hitið þar til bráðið saman .
Brjótið eggin og þeytið með pískara þar til þau hafa blandast vel .
Þeytið þá eggin saman við sítrónublönduna og haldið áfram að hræra stöðugt í blöndunni að suðu , það er mikilvægt að eggin hlaupi ekki og því þarf að passa að hræra vel .
Látið léttsjóða þar til blandan þykknar og nær að þekja bakið á skeið .
Látið kólna í ísskáp með filmu sem er sett beint ofan á blönduna í skálinni .
Að öðrum kosti er þetta sett í sótthreinsaðar krukkur .
Geymist í ísskáp í þrjá mánuði en í einn mánuð eftir opnun .
Karamellusósa Saltverksins 750 g sykur 250 g lint smjör í bitum 500 ml rjómi 1,5 tsk Saltverks-salt 1 tsk sítrónusafi Setjið sykur og sítrónusafa í þykkbotna pott yfir meðalhita og látið hann standa á hellunni þar til hann byrjar að bráðna .
Hrærið varlega í svo ekki brenni og bíðið þangað til sykurinn er allur bráðinn og gullni liturinn fer að dökkna aðeins .
Það eiga ekki að vera sykurkekkir í blöndunni .
Slökkvið á hellunni og bætið smjörinu við , hrærið þar til það hefur samlagast .
Hellið rjómanum yfir , en hér skal fara varlega því þetta bullar hressilega .
Hrærið þar til blandan er samfelld og mjúk .
Stráið saltinu yfir og blandið vel .
Hellið á krukkur og látið kólna áður en sett í ísskáp .
Gott að hita þetta aðeins upp áður en hellt yfir ís , ávexti , ostaköku eða jafnvel Ris a la mande .
Geymist í allt að þrjá mánuði í ísskáp en í einn mánuð eftir opnun .
Blóðappelsínu-mímósa 750 ml flaska af freyðvíni ( mér finnst Jacobs Creek best í þetta ) 750 ml af góðum blóðappelsínusafa Hellið freyðivíninu beint í glös eða könnu / karöflu ef þið viljið nota slíkt .
Bætið safanum saman við og berið fram ískalt .
Gaman að setja öðruvísi tvist á drykkinn með því að merja eitt stórt basillauf og eitt jarðarber í hvert glas áður en vökvanum er hellt yfir .
Kjúklingalifrar-paté 600 g hreinsuð kjúklingalifur 300 g smjör við stofuhita 75 ml rjómi 4 msk skallottlaukur , smátt saxaður 2 hvítlauksgeirar , smátt saxaðir 3 timíangreinar 2 msk púrtvín , koníak eða romm 2 tsk salt 1½ tsk nýmulinn pipar 25 g af smjöri ofan á hverja krukku sem notuð er 1 tsk græn piparkorn og bútar af fersku timíani til skrauts ofan á smjörið .
Hreinsið og þurrkið lifrina með eldhúspappír .
Bræðið 3 msk af smjörinu á pönnu yfir lágum hita , bætið við timían , hvítlauk og skallottlauk og steikið þar til laukurinn er glær og mjúkur ( 7-10 mín .
) .
Látið lifur á pönnuna og hækkið hitann í miðlungshita , steikið lifrina báðum megin , um 2 mín .
á hvorri hlið .
Hún á að vera bleik í miðjunni .
Takið pönnuna af hitanum og bætið víninu á hana , setjið aftur yfir hita augnablik .
Veiðið timíangreinarnar upp úr og hendið .
Setjið í matvinnsluvél , saltið og piprið og látið vélina ganga á meðan rjómanum er hellt saman við , þar til blandan er alveg slétt og kekkjalaus .
Hún þarf líka að hafa náð stofuhita svo hún bræði ekki smjörið og það skilji sig frá .
Látið vélina ganga á meðan smjörinu er bætt saman við smátt og smátt .
Það er líka gott að láta blönduna fara í gegnum fíngert sigti til að losna alveg við alla kekki .
Setjið á krukkur með sprautupoka og kælið áður en bráðnu smjörinu er hellt yfir .
Skreytið með grænum piparkornum og timíangreinum .
Lokið sett á og kælt .
Geymist í kæli í 2-3 vikur .
