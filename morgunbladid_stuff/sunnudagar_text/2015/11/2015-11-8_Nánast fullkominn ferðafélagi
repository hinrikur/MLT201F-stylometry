Íeina tíð urðu fartölvur stærri og stærri þar til þær hættu eiginlega að vera fartölvur .
Svo var eins og menn hefðu áttað sig – þær tóku að minnka aftur og þynnast og svo er komið að þær eru margar orðnar öflugar , meðfærilegar og glæsilegar , svona eins og ný 12 " MacBook sem er nánast fullkominn ferðafélagi .
MacBook-fartölvurnar skara yfirleitt framúr í hönnun hið ytra sem að innan og nýja vélin sker sig ekki úr hvað það varðar – hún er sannkallað augnakonfekt og líka einkar skemmtileg sem vinnutæki .
Víst er hún lítil , skjárinn ekki " nema " 12 " , en skjárinn er samt stærri en mann grunar þegar kveikt er á vélinni , því hún er með Retina-skjá og skjáborðið því mun stærra en skjástærðin gefur til kynna .
Margir , þar á meðal ég , hafa mært nýja músarflötinn á Apple-fartölvum ( og skjáinn á iPhone 6S ) og hann svíkur ekki í þessari vél , frábærlega vel útfærð tækni sem eykur notagildi vélarinnar til muna .
Það er líka hægt að smella hvar sem er á flötinn til að velja .
Örgjörvinn í vélinni er tveggja kjarna Intel Core M ( Broadwell-Y ) , ekki ýkja öflugur en sérstaklega hannaður til að vera sparneytinn og gerir því kleift að hafa á vélinni Retina-skjá og samt vera með rafhlöðu sem dugir allan daginn – samkvæmt Apple á hún að duga í níu til tíu tíma .
Svo gerir örgjörvinn líka kleift að hafa vélina viftulausa og því heyrist ekkert í henni , alls ekkert .
Lyklaborðið er afskaplega fínt , ekki alveg full stærð en nánast , sem er náttúrlega lykilatriði .
Hnapparnir í því eru endurhannaðir til að vera þynnri en á hefðbundnu lyklaborði , 40% þynnri segja Apple-bændur , en það er þó gott að skrifa á lyklaborðið , svörun er fín , en maður þarf samt að venjast hnöppunum , ég nánast strauk lyklaborðið þegar ég var að skrifa á það til að byrja með , þorði ekki að skrifa með fullum krafti .
Að því sögðu þá er hönnun á lyklaborðinu byltingarkennd í sjálfu sér og verður eflaust leiðandi í vélum frá Apple og fleiri framleiðendum á næstu árum .
Hnapparnir eru baklýstir með ljóstvisti , hver fyrir sig .
Það er hátalari ofan við lyklaborðið , nær nánast þvert yfir vélina , og hljómur í henni er merkilega góður .
Eitt af því sem verið hefur umdeilt við vélina er að á henni er bara eitt tengi , svonefnt USB-C-tengi , sem dugar fyrir allt ; straum , aukaskjá , HDMI eða gagnaflutninga .
Þessi nýi staðall , í raun USB 3.1 , er útskýrður betur hér fyrir neðan , en mér fannst þetta algert aukaatriði og skil ekki þá blaðamenn sem kvartað hafa yfir því að tengjaskortur kalli á allskyns aukabúnað – eru ekki allir löngu fluttir á netið ? Sama á við um diskana , fyrir minn smekk þá er kappnóg að hafa 256 GB gagnaminni í fartölvu og þeir sem þurfa meira pláss þurfa yfirleitt stærri tölvu hvort eð er .
Ég nefni hér fyrir ofan að vélin sé nánast fullkominn ferðafélagi – það eina sem vantar uppá er að skjárinn væri snertiskjár .
Sá dagur mun eflaust koma að Apple setur á markað MacBook-týpu með snertiskjá , kannski þegar menn eru búnir að átta sig á því að engan langar í stærri iPad en átta tommur .
Hvað er þetta USB-C ? Það er segin saga að um leið og búið er að græja heimilið svo upp að aldrei skorti snúru verður til nýr staðall og við taka einhver ár af millistykkjum og kaupum á aukasnúrum .
MicroUSB hefur lagt heiminn undir sig og því hefur mönnum þótt tími til kominn að taka upp nýjan staðal , USB-C .
Þetta er þó ekki bara gert til þess að fá okkur til að kaupa fleiri snúrur , heldur hefur þessi nýi staðall sitthvað forvitnilegt í för með sér .
Við notkun á tækjum með USB-C-tengi , líkt og til að mynda ofanefnda MacBook Air , tekur maður náttúrlega strax eftir því hve þægilegt er að nota USB-tengi þar sem ekki skiptir máli hvernig tengillinn snýr .
Það sem gerir þó gæfumuninn er að í gegnum tengið má streyma nógum straum til að hlaða , eða knýja , fartölvu , keyra tölvuskjá og dæla gögnum í meira magni en áður hefur þekkst í ámóta tengjum .
Þannig má nota eitt og sama tengið til að hlaða tölvuna og að tengja hana við jaðartæki og líka til að tengja fartölvu , eða aðra gerð af tölvu , við skjá – USB-C kemur í stað fjölmargra mismunandi tengja .
Gagnahraðinn er allt að 40 gígabitar á sekúndu , hægt er að keyra tvo 4K skjái samtímis og streyma 100 W af straumi í hleðslu .
Svo styður USB-C líka fleiri gagnastaðla en eldri tengi .
Þetta hljómar nánast of gott til að vera satt og þó tæknin sé vissulega fyrir hendi , þá er þetta ekki alveg satt , það er sá hluti þess að allir muni skipta í eitt og sama tengið .
Málið er nefnilega að hægt er að smíða ýmis afbrigði af USB-C , þ.e. tengin geta verið misöflug og því þarf maður að læra nýjar táknmyndir sem segja hvað hægt sé að gera með hverri snúru .
Svo getur verið varasamt að kaupa snúrur frá óþekktum framleiðendum .
Einn af verkfræðingum Google keypti til að mynda USB-C-snúrur frá ýmsum framleiðendum á Amazon fyrir stuttu og komst að því að margar voru þær óttalegt drasl , stóðu ekki undir því sem stóð á umbúðunum og sumar svo illa úr garði gerðar að þær gátu skemmt tæki .
Það er því best að hafa varann á sér sem stendur , en öruggt að USB-C leggur undir sig heiminn .
Upplausnin á skjánum er 2.304 x 1.440 dílar , 226 dílar á tommu .
Hægt er að fá vélina í tveimur útfærslum , 1,1 GHz með Turbo Boost upp í 2,4 GHz eða 1,2 GHz sem skrúfa má upp í 2,6 GHz með Turbo Boost .
Vinnsluminni er 8 GB og gagnaminni ýmist 256 GB eða 512 GB .
Árni Matthíasson 