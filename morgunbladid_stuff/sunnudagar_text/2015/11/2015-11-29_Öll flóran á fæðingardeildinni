Að sjá barn fæðast er alltaf ævintýri .
Mér finnst það forréttindi að starfa við deildina hér því verkefni ljósmæðra hér á bæ eru mjög fjölbreytt og spanna alla flóruna .
Starfssystur okkar á stóru sjúkrahúsunum eru hver á sinni deild og með ákveðin verkefni .
Á lítilli stofnun þurfum við hins vegar allar að sinna öllu sem er ánægjulegt og gefur starfinu hér mikið gildi , " segir Sigrún Kristjánsdóttir , yfirljósmóðir á fæðingardeild Heilbrigðisstofunar Suðurlands á Selfossi .
Nýlega voru gerðar miklar breytingar á húsakynnum fæðingardeildarinnar á sjúkrahúsinu á Selfossi .
Var þeim áfanga fagnað með viðhöfn nú á dögum .
Löngu tímabært " Þetta voru löngu tímabærar lagfæringar , " segir Sigrún .
" Setustofan var stækkuð og lagfærð , vinnuaðstaða ljósmæðra bætt , útbúin var góð fjölskylduaðstaða á herbergjum og svona gæti ég haldið áfram .
Í þessu öllu fengum við frábæran stuðning frá þeim traustu bakhjörlum sem kvenfélögin hér á Suðurlandi eru .
Þau hafa alltaf staðið þétt við bakið á okkur og gáfu okkur rúm , sófa og fleiri húsgögn .
Þá styrktu ýmis fyrirtæki hér á svæðinu okkur , bæði með gjöfum og peningastyrkjum , svo þetta gekk allt mjög vel hjá okkur og við erum þakklát .
" Árlegur fjöldi fæðinga á sjúkrahúsinu á Selfossi rokkar á bilinu 60-90 .
" Nú eru fæðingar ársins orðnar 60 , en við náum ekki meti síðasta árs þegar börnin urðu alls 82 .
Árið 2013 voru þau 58 svo það er talsverð sveifla í þessu eins og þú heyrir , " segir Sigrún .
Aðeins hálf sagan Árið 2010 var sú breyting gerð á Selfossi að sólarhringsvakt , sem veitt gat aðstoð á fæðingardeild , var lögð af .
Fyrir vikið fæða konur , segir Sigrún , á Selfossi aðeins ef ljóst má vera að allt gangi eðlilega fyrir sig .
Í öðrum tilvikum eru konurnar sendar á Landspítala háskólasjúkrahús í Reykjavík þar sem aðstaða er hin besta .
" Fjöldi fæðinga segir aðeins hálfa söguna um starfsemi okkar .
Göngudeildarþjónusta á Selfossi og á heilsugæslustöðvum í Þorlákshöfn , Hveragerði og Laugarási er stór þáttur í starfi okkar .
Konurnar sem við veitum þjónustu á ári eru á þriðja hundraðið myndi ég halda , " segir Sigrún Kristjánsdóttir sem á að baki fimmtán ára ljósmóðurferil .
Um 300 ljósubörn " Ljósubörnin mín , eru einhvers staðar á bilinu 200 til 300 , " segir Sigrún .
" Ég hef reyndar ekki haldið þessu mjög nákvæmlega saman og eftir að ég fór í stjórnunarstarf hér á sjúkrahúsinu hafa þau verkefni tekið annað yfir .
Fæðingunum sem ég sinni fer fækkandi þó að þær séu einn skemmtilegasti hluti starfsins finnst mér .
" 