Sjónvarpstæki verða stærri og stærri og þynnri og þynnri og skjárinn betri og betri , en það er líka talsvert að gera inni í tækinu sjálfu sem eru að verða öflugar tölvur í bland .
Aukin tölvuvæðing skilar sér svo ekki bara í fleiri möguleikum á netinu heldur gerir hún sitt til að auka myndgæði umtalsvert .
Þetta má glöggt sjá á nýju 55 " 4K sjónvarpstæki , Philips 55PUS7600 , sem samtök tæknitímarita völdu kaup ársins 2015 .
Þ róun í sjónvarpstækni hefur verið nokkuð skýr á síðustu árum og áratugum ; myndflöturinn verður sífellt betri , dílarnir minni og minni og litastýring á þeim batnar og batnar .
Úr gamla túbusjónvarpinu fórum við í kristalla og rafgas og svo undanfarin ár hafa kristallatæki , LCD , verið nánast allsráðandi .
Næsta bylting í þeim efnum er í vændum , á næstu árum munu allir framleiðendur skipta yfir í OLED-tækni , en svo er annað í gangi sem skipti ekki minna máli og meira málið reyndar að mörgu leyti , en það er tölvuvæðing sjónvarpsins .
Með tölvuvæðingu er ekki átt við þá þráhyggju sjóvarpssmiða að fólk vilji vera að vafra á netinu , sýsla á samfélagsmiðlum og lesa vefsetur heldur þá staðreynd að þegar aflmikil tölva er orðin hluti af sjónvarpinu er hægt að auka myndgæði eins og sjá má til að mynda á 7600-línu Philips-sjónvarpstækja , en 55 " tækið í þeim flokki var einmitt valið bestu sjónvarpskaup ársins sjónvarps af EISA , samtökum tímarita sem fjalla um margmiðlunartækni .
Galdurinn er að tölvan í tækinu vinnur myndefnið jafnharðan og því er streymt á skjáinn og endurbætir þannig myndina .
Þetta sést til að mynda vel ef horft er á mynd það sem rennt er yfir flæmi með miklu af smáatriðum , kannski háhýsaröð með skiltum og merkjum , því 7600-línan skilar miklu betri og skýrari mynd en ella .
Stýrikerfið í 7600-tækjunum er Android 5.0 ( Lollipop ) og hægt að uppfæra yfir þráðlaust net , nú eða yfir netsnúru því á tækinu er Ethernet-tengi .
Að sögn söluaðila verður hægt að uppfæra í 6.0 , Marshmallow , fljótlega eftir að sú útgáfa kemur í almenna dreifingu .
Android-væðingin gefur náttúrlega meira en bara aukin myndgæði , því stýring á tækjunum verður sveigjanlegri og fleiri möguleikar bætast við þó að notagildið sé ekki alltaf augljóst .
Í Philips 7600-tækjunum er þannig hægt að nota raddstýringu til að leita , ef maður talar skýra ensku ( það er líka hægt að stafa leitarorðin ) .
Með alvöru stýrikerfi er líka hægt að gera alvöru hluti , mun auðveldara að tengjast öðrum tækjum , til að mynda síma eða spjaldtölu , en líka einfaldara að vafra um efni á USB-lykli , nú eða tengjast Dropbox yfir netið og sækja þangað efni ef vill .
Þeir sem keypt hafa Philips-sjónvarpstæki eða séð á síðustu árum kannast við Ambilight-tæknina , en hún byggist á ljóstvistaröð aftan á tækjunum og lýsa á vegginn aftan við tækið eftir því sem er að gerast á skjánum .
Þetta er reyndar eitthvað sem best er að sjá til að skilja hvað er í gangi , en þetta virkar ótrúlega vel .
Líkt og í 8000-sjónvarpslínunni frá Philips , sem getið var hér fyrir rétt rúmu ári , er hægt að samstilla Ambilight-baklýsinguna á 7600-tækjunum við Hue-snjallperur frá Philips , en þá lagar lýsingin , til að mynda í stofunni , sig að því sem fram fer á skjánum .
Í 7600-línunni er ný gerð af Ambilight , þriðja útgáfa þess kerfis og ljósunum þannig komið fyrir að þau geta beint ljósinu til fleiri átta , í stað þess að geta aðeins lýst beint til hliðar .
Í Philips-tæki sem ég skoðaði í fyrra var hægt að sækja allskyns hugbúnað úr Google Play-forritasjoppunni og það þó mörg þeirra væri nánast eða algerlega ónothæf í sjónvarpi , en nú tengist tækið Google Play sem sjónvarp og fær því bara upp þau forrit sem sniðin eru fyrir sjónvarpsskjá .
( Þeir sem vilja sækja ónothæf forrit í tækið geta væntanlega sett apk-skrá á USB-lykil eða í Dropbox og keyrt þaðan .
) Af USB-lyklum eða hörðum diski , nú eða úr Dropbox , er svo hægt að spila AVI , MKV og fleiri staðla .
16 GB gagnapláss er í tækinu en hægt að tengja tækið við harðan disk og ef hann er nógu stór ( 250 GB eða stærri ) er hægt að nota hann fyrir forrit líka og þá hægt að sækja sér leiki á Google play og þá býsna stóra .
Í gegnum tækið er síðan hægt að streyma Spotify og eins Google Play-kvikmyndum og tónlist , en kostar náttúrlega sitt og mis-mikið eftir því mynd er keypt eða leigð .
Mynd sem er keypt er síðan hægt að horfa á í öllum tækjum þar sem maður er skráður inn í Google Play-reikninginn sinn .
Gæði á myndunum er nú ekkert til að hrópa húrra fyrir , því þó að myndgæðin séu nógu mikil , ef svo má segja , þá vantar nokkuð upp á að þau nýti þá gríðarlegu upplausn sem tækið býður upp á .
Það er aftur á móti Google að kenna , ekki Philips .
Fjarstýringin er ansi vígaleg , ekki síst ef henni er snúið við því þá kemur í ljós hnappaborð sem auðveldar eðlilega til muna að slá inn leitarorð til að mynda .
Ofan á fjarstýringunni er svo OK-hnappur í yfirstærð , en hann má líka nota sem einskonar músarflot , hægt að fletta til hliðanna og upp og niður með því að strjúka með fingrinum yfir flötinn .
Að því sögðu þá er í raun miklu þægilegra að stýra tækinu með farsímanum , því hægt er að sækja ókeypis forrit til þess arna hvort sem maður er með iPhone- eða Android-síma .
Tækið sem ég skoðaði var 55 " , Philips 55PUS7600 , og kostar 349.995 kr. í Heimilistækjum .
Sem stendur fylgir 8 " Gigaset-spjaldtölva og Philips Hue-pakki , tvær perur og stjórnbúnaður .
Ekki skortir tengimöguleika ; á tækinu eru loftnetstengi , Ethernet-tengi ( netsnúru ) , optical tengi fyrir hljóð og einnig hliðrænt tengi ( V / H ) , DVI tengi fyrir hljóð , heyrnartólatengi , fjögur HDMI-tengi , SCART-tengi og þrjár USB-raufar .
Já , og svo er innbyggt þráðlaust net .
Tækið styður SimplyShare og Miracast .
Árni Matthíasson 