Amsterdam er einstaklega falleg borg sem gaman er að heimsækja .
Hún er ekki stór en hefur alla kosti stórborgar .
Rúmlega 800.000 manns búa í borginni en 1,6 milljónir þegar nærliggjandi svæði eru talin með .
Hún er gömul og þéttbyggð með góðum almenningssamgöngum svo auðvelt er að komast á milli staða .
Líka er hægt að notast við uppáhaldsfararmáta innfæddra ; hjólreiðar , en hjólaleigur eru víða um borgina .
U-laga síkin í miðborginni eru einkennismerki borgarinnar og setja mikinn svip á hana .
Sömuleiðis gömlu mjóu húsin í miðborginni , sem hallast hvert að öðru sér til stuðnings .
Óhætt er að mæla með gönguferð í ljósaskiptunum en Amsterdam er rómantísk borg í eðli sínu .
Þrjú söfn og tónleikahöll Mikið er um að vera fyrir ferðamenn í borginni og auðvelt að finna sér eitthvað að gera .
Eitt af því sem er sérstaklega gaman að gera í borginni er að sækja söfn borgarinnar heim .
Þar er einn áfangastaður augljósari en annar en það er svokallað Museumplein eða Safnatorg en við þetta stóra opna svæði standa Rijksmuseum , Stedelijk-safnið og Van Gogh-safnið auk Concertgebouw , tónleikahúss borgarinnar .
Rijksmuseum er risastórt þjóðarsafn sem var opnað á ný eftir tíu ára endurbætur í apríl 2013 .
Safnkosturinn er heimsfrægur en í 80 galleríum er hægt að skoða 8.000 hluti sem fara yfir 800 ára listasögu Hollands frá miðöldum til Mondrian .
Á meðal frægustu verka safnsins eru Næturverðir Rembrandts og Mjólkurstúlka Vermeers .
Stedelijk-safnið er nútímalistasafn en safnið á gott úrval verka eftir Malevich og líka Cézanne .
Líka má skoða þarna skúlptúra , iðnhönnun , ljósmyndir og innsetningar .
Safnið var endurhannað og nýr vængur opnaður í september 2012 .
Síðasta safnið í þessari upptalningu er Van Gogh-safnið , sem opnað var í júní 1973 .
Safnbyggingarnar eru teiknaðar af Gerrit Rietveld og Kisho Kurokawa .
Nýr inngangur , glerbygging á milli húsanna tveggja , var síðan opnaður í september síðastliðnum .
Þetta nýja svæði auðveldar safninu að taka á móti vaxandi fjölda gesta .
Ekki veitir af en árið 2013 heimsóttu safnið 1,4 milljónir manna og var það þá annað mest sótta safn landsins og númer 35 í röðinni á heimsvísu .
Árið 2014 voru gestirnir 1,6 milljónir .
Vel er hægt að mæla með því að spara sér tíma í röð fyrir utan safnið með því að kaupa miða fyrirfram á netinu .
Eins og nafnið gefur til kynna býr safnið yfir mesta fjölda Van Gogh-málverka og -teikninga á einum stað í heiminum .
Endurbætur síðustu ára hafa síðan gert safnatorgið sjálft að skemmtilegum stað til útivistar en þar er kjörið að hvíla hugann og anda að sér frísku lofti áður en næsta safn er heimsótt .
