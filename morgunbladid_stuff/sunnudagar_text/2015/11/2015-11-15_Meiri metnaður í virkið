Klassískur innileikur er að draga fram öll teppi og púða og leyfa virkis- og húsasmíði á góðu plássi .
Þeir sem vilja hafa allt í röð og reglu verða að bíta á jaxlinn enda leikurinn þess virði .
Nýr vinkill á þennan leik er að foreldrar leggi sig extra fram og hengi léttar snúrur yfir herbergið ( krefst auðvitað króka en það er ekki mikið mál að koma þeim upp með smáfyrirvara ) og leyfi börnunum að búa til hálfgerð tjöld með því að leggja lök á milli og festa þau með þvottaklemmum .
Krókana þarf ekkert að taka niður en snúrurnar má svo geyma inni í skáp þess á milli .
Þeir sem eiga gott , hreint og rúmgott þvottahús geta líka leyft að búa til tjaldvirki þar inni og nota þvottasnúrurnar í tjaldgerðina .
Inn í þessi litlu athvörf má svo fara með nesti , liti , vasaljós og það sem fólki dettur í hug til að gera leikinn skemmtilegri .
En það má líka kaupa tilbúin tjöld til að hafa innandyra , svo sem í IKEA .
