" Hann teiknar og skrifar , yrkir ljóð , kastar fram tækifærisvísu , ritar sendibréf , rissar upp hugmyndir og hripar skilaboð á umslag eða pappírssnifsi með bleki ...
" Jóhannes Kjarval var sífellt að skapa , eins og sjá má í teikningum hans og rissi í nýrri bók og á sýningu á Kjarvalsstöðum .
Einar Falur Ingólfsson efi@mbl.is Síðustu mánuði hefur mátt skoða á Kjarvalsstöðum hrífandi og óvenjulega sýningu með allrahanda teikningum og rissi þjóðarlistamannins dáða , Jóhannesar Sveinssonar Kjarval ( 1885-1972 ) .
Út á spássíuna – Textar skissur og pár í list Kjarvals er heiti sýningarinnar , sem lýkur fyrir mánaðamótin næstu , en nú hefur Crymogea gefið út veglegt bókverk í stóru broti með sama heiti , Út á spássíuna , hvar í fyrsta skipti birtist á bók viðamikið úrval slíks " hversdagsefnis listamannsins " , eins og höfundar hennar , Kristín G. Guðnadóttir og Æsa Sigurjónsdóttir , skilgreina þennan viðamikla þátt í sköpun Kjarvals .
Þær segja hér opnaðar " glufur inn í einkaheim sem fram til þessa hefur verið almenningi lítt kunnur .
Í huga hans var texti ekki ofar mynd , eða mynd útfærsla á texta , heldur var samruni skriftar og teikningar aðferð til að sprengja upp flötinn og afnema mörk myndlistar og ritlistar " .
Og þær bæta við að í þessum skissum , rissum , teikningum og pári megi sjá Kjarval " ljóslifandi að störfum með penna eða pensil á lofti .
Hann teiknar og skrifar , yrkir ljóð , kastar fram tækifærisvísu , ritar sendibréf , rissar upp hugmyndir og hripar skilaboð á umslag eða pappírssnifsi með bleki , blýanti eða tússi , ætíð af styrk og sköpunarkrafti sem á sér vart sinn líka í íslenskri listasögu " .
Kjarval varð í lifanda lífi sannkallaður ástmögur þjóðarinnar , dáður fyrir málverk sín og ævintýralega og upphafna túlkun á landinu og náttúrunni .
En við að skoða þessi verk á sýningunni og á síðum bókarinnar má velta fyrir sér hvernig hann hafi gert alla sína tilveru að einum stórum og áhrifamiklum listrænum gjörningi , þar sem hann var svo auðsjáanlega að mörgu leyti á undan sinni kynslóð og þá mögulega að sá fræjum hugmynda og nálgunar í listinni sem síðar blómstruðu í verkum listamanna hér áratugum síðar .
Dreifir um sig listaverkum Höfundar bókarinnar kalla það áráttu hjá Kjarval að varðveita allt og ekkert og það megi glögglega sjá í eigum hans sem varðveittar eru í Listasafni Reykjavíkur .
Halldór Laxness lýsti þessu svo : " Kjarval dreifir kring um sig listaverkum af óþrotlegri auðlegð , hvar sem hann er staddur , án þess að hirða hvort það efni , sem af tilviljun hefur orðið miðill hans í svip , er hæft til að varðveita myndina ; þannig eru sum snilldarverk hans gerð á lítilfjörleg vasabókarblöð , pappírspentudúka , salernapappír og þvílíkt efni óvandað .
" Stefnuskrá listamannsins ? Eitt verkið hér hefur einkum slegið marga sem það hafa séð , þótt það láti í raun lítið yfir sér .
Á blöð í einni skissubóka sinna hefur Jóhannes Kjarval skrifað aftur og aftur , með þráhyggjukenndum hætti , sama orðið : starfa , starfa , starfa ...
Erum við að horfa á stefnuskrá listamannsins , stefnuskrá þar sem hann brýnir sig áfram , til að slaka aldrei á , helga líf sitt starfinu , vinnunni í þágu listarinnar ? Er hægt að líta með öðrum hætti á þessa áhrifamiklu endurtekningu ? Eftir að hafa kafað hrifinn í ævistarf Kjarvals , og hið margbreytilega safn hans á Kjarvalsstöðum , sagði hinn kunni sænski listamaður Andreas Eriksen við mig að það verkanna sem hefði hreyft mest við honum , hjálpað honum að skilja nálgun listamannsins hvað best , hafi einmitt verið þessi blöð , sjálfsbrýningin um að starfa starfa starfa ...
Eins og Halldór Laxness orðaði það réttilega , þá dreifði Kjarval listaverkunum kringum sig .
Það voru ekki bara hinir stóru strigar , sem aðdáendur börðust um við opnun sýninga hans þegar leið á ævina , heldur færði hann vinum bækur áritaðar með þessari flúruðu rithönd , hann teiknaði fjöll á munnþurrkur , sendi vinum bréfspjöld með fuglateikningum , hyllti skáld með tækifærisvísum þar sem fígúrur luktust um orðin ; maskínupappírinn utan um gjafir eða málverk var allur skreyttur .
Orð og myndir urðu eitt .
Sjálfur fann ég í myndaalbúmi í Skotlandi fyrir nokkrum árum sendibréf með nokkrum fagurlega teiknuðum örkum , slík verk eftir Kjarval má sjá á heimilum víða um land ; hann skildi þessa sérstöku slóð hug- og handverka eftir sig og virðist alls ekki hafa haft varanleika sköpunarverkanna í huga , heldur var þetta sá víðfeðmi úthaldsgjörningur sem líf hans var .
Hluti af lífsmáta Kjarval kemur afskaplega víða við í þessum rissum , skissum , pári og teikningum .
Í röð skissa veltir hann fyrir sér húsum sem eiga að þola storm og jarðskjálfta .
Hér eru ýmsar útgáfur af afmæliskveðjum og annars konar hyllingum .
Útflött mús birtist á einni mynd , í öðrum skrifar listamaðurinn nafn sitt síendurtekið , með tilbrigðum .
Portrett og kvenfígúrur , harpa skáldsins , veðurteikningar ( á einni drungalegri stendur : Borgarfjarðarmorgunsunnanátt ) , bókakápur listamannsins , blóm , klettar , sveitabæir , fákar og hraun .
Og skapað með þeim skriffærum eða litum sem virðast hafa verið við höndina hverju sinni , á allrahanda pappír og bréfsefni .
Í skrifum sínum í bókinni Út á spássíuna bendir Æsa Sigurjónsdóttir listfræðingur á að list Kjarvals hafi orðið til á jaðri evrópskrar framúrstefnu og að eftir að hafa rannsakað " ismana " , nýjar stefnur í málaralist , hafi hann tekið þá mikilvægu ákvörðun að fara eigin leiðir .
Og hún segir Kjarval hafa verið safnara , " í vinnustofum hans safnaðist upp allskyns dægurprent ( ephemera ) – myndir , póstkort , bréf , sýningarskrár , notaðir aðgöngumiðar og annað lausadót .
Safnið var hluti af lífsmáta sem Thor Vilhjálmsson lýsir eftir að hafa heimsótt vinnustofu Kjarvals í Sigtúni " , og hún vitnar í Thor sem lýsir því hvernig þetta mikla samansafn " gegndi hlutverki gróðurmoldar listsköpunar " .
Einnig er vitnað í skrásetjara Listasafns Reykjavíkur um hin fjölbreytilegu gögn á vinnustofunni eftir að Kjarval lést : " Í kössunum ægði öllu saman : bréfum , handritum , myndum , dagblöðum , fatnaði , penslum , litum , mat , bókum , og mörgu fleiru [ ...
] kassarnir höfðu bersýnilega ekki verið hreyfðir árum saman .
Alls urðu kassarnir 153 – og síðan lá fyrir mikið verk að flokka það sem var í kössunum , og langmestur tími fór í að flokka í 12 kassa sem merktir voru Sendibréf , skissur , reikningar [ ...
] Tóm árituð umslög , skissubækur , lausar skissur af ýmsum stærðum , sendibréf og uppköst að sendibréfum , póstkort og heillaóskaskeyti , lausir sneplar , og annað pappírskyns .
" Við fáum nú að sjá og rýna í hluta af þessum blöðum og sneplum listamannsins .
Meistari línunnar Í grein sinni í bókinni segir Kristín G. Guðnadóttir listsagnfræðingur að list Kjarvals " snerti fólk og náði til þess á einstakan hátt , en hvað vinsældir hans varðar skiptir það einnig miklu máli hversu sterk tengsl hann hafði við fólkið í landinu bæði sem einstaklingur og listamaður " .
Kristín segir Kjarval réttilega hafa verið kallaðan meistara línunnar , eins og fjölbreytileg rissin bera vitni um , og hafi teikningin verið " órjúfandi hluti af sköpunarferli verka hans " .
Við að skoða þennan mikilvæga þátt í ævistarfi listanmannsins , þar sem texti og myndir verða eitt , hvarflaði hugurinn til orða breska fagurfræðingsins Johns Ruskin , sem taldi jafnvel enn mikilvægara að fólk lærði að teikna en skrifa , því aðeins þannig gæti það fyllilega túlkað og tjáð upplifanir sínar í heiminum og lífið sem það lifði .
Eins og við sjáum að Jóhannes Kjarval gerði alla sína löngu starfsævi .
