Indland mun , ef spár ganga eftir , fara fram úr Bandaríkjunum í netnotkun í byrjun desember á þessu ári .
Bandaríkin sitja sem stendur í öðru sæti á lista yfir fjölda netnotenda en mikill vöxtur í netnotkun á Indlandi mun koma þeim þægilega fyrir í öðru sæti listans .
Kína er sem fyrr í fyrsta sæti og ekki óeðlilegt að Indland komi þar fast á eftir enda tvær fjölmennustu þjóðir heims .
Hátt í 402 milljónir Indverja munu nota netið daglega í byrjun næsta árs og miðað við öran vöxt netnotkunar gæti Indland nálgast þær 600 milljónir sem nota netið daglega í Kína .
Snjallsímar eru sagðir vera helsta ástæðan fyrir aukinni netnotkun á Indlandi en 76 prósent fólks á aldrinum 18 til 30 ára í dreifbýli fara á netið í gegnum símann sinn .
Í könnuninni , sem gerð er af Mobile Association of India , segir að það hafi tekið landið tíu ár að koma daglegri netnotkun úr 10 milljónum notenda í 100 milljónir og þrjú ár að koma henni úr 100 milljónum í 300 milljónir .
Með tilkomu snjallsíma á viðráðanlegu verði hafi tekið innan við ár að koma netnotendum úr 300 milljónum í 400 .
Þróunin mun opna á marga áhugaverða möguleika bæði fyrir Indland og alþjóðleg fyrirtæki enda stór markaður að opnast .
