Fjölskyldumeðlimir eru : " Í ómerktu raðhúsi í Huldulandi í Fossvogi ( húsið var nefnilega málað í sumar og það á eftir að setja húsnúmerið aftur upp ) búa fimm einstaklingar sem líkjast mismikið hver öðrum .
Sá yngsti heitir Héðinn Pálmi og er að eigin sögn Rúnarsdóttir .
Hann er þriggja ára .
Miðjubarnið er Þórbergur , 6 ára , sem tók nýlega upp á því að gera 20 armbeygjur um leið og hann fer fram úr á morgnana af því að það er svo hressandi .
Elsta barnið er Freyja , 10 ára .
Hún er bókaormur sem æfir djassballet og lærir á gítar í frístundum .
Í húsinu búa einnig foreldrarnir ; Vilborg Þórðardóttir , sérfræðingur hjá Íslandsbanka , og Rúnar Pálmason , upplýsingafulltrúi hjá Landsbankanum .
" Þátturinn sem allir geta horft á : " Það er bara einn þáttur sem kemur til greina : The Voice .
Hann hittir í mark hjá öllum , nema kannski helst þeim yngsta .
Við engjumst úr þjáningu ef dómararnir eru seinir að snúa sér við og rífumst við sjónvarpið ef söngvarar eru sendir heim að ósekju .
Best er þegar við höldum Voice-partí með eðalfínum nágrönnum okkar sem eru líka foreldrar vina barnanna , þ.e. vinabarnaforeldrar .
" Maturinn sem er í uppáhaldi hjá öllum ? " Húsmóðirin er feikilega góður kokkur og er þeim hæfileikum gædd að geta töfrað fram máltíðir þótt það sé bara alls ekkert til í ísskápnum .
Við reynum að hafa fisk í matinn einu sinni til tvisvar sinnum í viku og ef það tekst eru foreldrarnir voða ánægðir með sig .
Ef tilgangurinn er að auka hamingju fjölskyldunnar í heild sinni höfum við lasagna , hamborgara , pasta eða pítur í matinn .
" Skemmtilegast að gera saman ? " Undanfarin tvö sumur höfum við farið í löng sumarfrí til útlanda , til Frakklands og Ítalíu .
Við skiptum á húsi og bíl í bæði skiptin .
Þetta hafa verið afslöppuð frí , sérstaklega fríið í sumar .
Við vorum bara í húsinu við ströndina , fórum í stuttar ferðir upp í fjöllin og slöppuðum af .
Krökkunum fannst þetta frábært .
Venjulega förum við samt í langar reisur innanlands með tjaldið í skottinu og komum yfirleitt við á Vestfjörðum enda eru þeir flottastir .
" Borðið þið morgunmat saman ? " Já , nánast undantekningarlaust .
80% af fjölskyldunni borða hafragraut í morgunmat , hin 20% borða Seríós .
Út á grautinn setjum við öll gott granóla múslí og líka epli , kanil og ýmislegt fleira .
Við tínum reyndar öll hneturnar úr múslíinu og fyrir vikið hafa hér safnast upp töluverðar hnetubirgðir .
Ætli endur borði hnetur ? " Hvað gerið þið saman heima ykkur til dægrastyttingar ? " Eldri krakkarnir leika mikið við vini sína og njóta þess að það er auðvelt að skjótast á milli húsa í Fossvoginum .
Við erum satt að segja frekar sjaldan öll saman heima .
Við erum hins vegar ágætlega dugleg við að fara í hjólatúra , í sund eða niður á fótboltavöll .
Stundum spilum við eða bökum .
" 