Friðjón G. Snorrason hefur hjólað frá barnsaldri en segir föður sinn , Snorra Bergsson , bera mesta ábyrgð á því að hann er farinn að ferðast um heiminn á hjóli .
Feðgarnir hafa nú farið saman í þrjár hjólreiðaferðir til útlanda ; fyrst til Færeyja , síðan til Spánar , þar sem þeir hjóluðu Jakobsveginn " með smá flækjum " og loks til Marokkó í byrjun þessa árs .
Síðastnefnda ferðin vakti mikinn áhuga í kringum þá og slógust hvorki fleiri né færri en níu vinir Friðjóns með í för .
Feðgarnir hafa hjólað kringum eitt þúsund kílómetra í hverri ferð sem tekið hefur á bilinu tvær til þrjár vikur .
Lengst voru þeir í Marokkó , tuttugu daga .
Friðjón segir upplagt að ferðast á hjóli .
Þannig megi kynnast framandi löndum náið og koma á staði sem ferðamenn koma annars ekki á .
" Ég er enginn hjólreiðamógúll en þetta er einstakt farartæki .
Maður ferðast rólega á hjóli og stoppar gjarnan á stöðum sem maður myndi bara bruna gegnum væri maður á bíl eða í lest .
Maður nýtur náttúrunnar líka miklu betur á hjóli , " segir hann .
Frábrugðið öllu öðru Enda þótt Friðjón sé ekki keppnismaður í hjólreiðum veit hann eitt og annað um reiðhjól en hann hefur unnið á fjórða ár sem sölumaður í reiðhjólaversluninni Erninum í Skeifunni .
Friðjón segir bæði Færeyjar og Jakobsveginn hafa verið frábærar ferðir en Marokkó hafi eigi að síður slegið þeim báðum við .
Landið sé frábrugðið öllu öðru sem hann hafi áður kynnst .
" Marokkó er oft sagt fyrsta skrefið inn í þriðja heiminn og landið er ótrúlega fallegt .
Það hefur allt – fjöll , gróið land og eyðimerkur .
Þarna vorum við svo sannarlega komnir út fyrir þægindarammann .
Það eru til dæmis engar búðir sem maður kannast við fyrir utan vinsælustu borgina , Marrakesh .
" Friðjón segir Marokkó mjög öruggt land og lítið sem ekkert um ferðamenn utan helstu borga .
" Eftir að við yfirgáfum Marrakesh sáum við ekki aðra túrista .
Fyrir vikið vöktum við óskipta athygli , til dæmis þegar við komum inn á markaði , berleggjaðir og næpuhvítir í hjólreiðagallanum .
Heimamenn horfðu á okkur eins og við værum nýstignir út úr geimskipi .
Flissuðu og bentu á okkur .
" Hann hlær .
Lítil hjólreiðamenning Friðjón segir ljómandi gott að hjóla um Marokkó en leiðin sem þeir fóru var nokkuð flöt .
Þeir gældu að vísu við fjallgarð á leiðinni en þegar til kastanna kom var hann á kafi í snjó .
Lítið mál mun vera að rata um landið í krafti nútímatækni .
Hópurinn ferðaðist með allan sinn búnað á fjallahjólum sem útbúin voru sem ferðahjól .
Öllum farangri var hlaðið á hjólin .
Að sögn Friðjóns er hjólreiðamenning greinilega lítil sem engin í landinu .
Þeir sáu varla hjólreiðabúð í ferðinni og komi eitthvað upp á , svo sem bilanir , þurfa menn að bregðast við því sjálfir .
" Maður sendir ekki hvern sem er á svona stað .
" Í janúar getur hitinn í Marokkó náð 20 stigum á daginn en fyrir kom að það frysti að næturlagi .
Félagarnir sváfu til dæmis einu sinni í frosti í tjöldum í eyðimörkinni .
Mest gistu þeir þó á hótelum og gistiheimilum .
" Oft vorum við einu gestirnir á hótelunum , sérstaklega sunnan við Atlasfjöllin sem skera landið til helminga .
Við vorum ekki með nein hótel plönuð en lentum samt aldrei í vandræðum .
Alls staðar var nóg pláss , " segir Friðjón og bætir við að yfirleitt hafi gistingin kostað á bilinu 1.000 til 1.500 krónur með morgunverði .
Hann segir Marokkóbúa yndislegt fólk , gestrisið , viðræðugott og hjálplegt .
Langar að fara austar Feðgarnir eru hvergi nærri hættir að hjóla um heiminn og hafa margt annað í hyggju .
" Okkur langar að fara austar , til Mið-Asíu eða Mið-Afríku .
Margt er í boði .
Við erum byrjaðir að skoða möguleika á því að fara til Georgíu , Aserbaídsjan , Túrkmenistan og Íran á næsta ári .
Svo eru ebóla-ríkin í Afríku mjög spennandi kostur – bara ekki akkúrat núna , " segir Friðjón .
Feðgarnir hafa hjólað heilmikið hér heima en Friðjón segir Afríku og Asíu heilla meira í dag .
" Bæði er miklu hlýrra á þessum stöðum og mótvindurinn ekki eins þrálátur .
Persónulega er ég spenntari fyrir því að hjóla erlendis en hér heima .
" Friðjón segir hjólreiðamenningu í mikilli sókn á Íslandi en þykir hún fara heldur lágt , ekki síst sem ferðamáti .
" Það er helst að menn eins og Jón Björnsson sálfræðingur og Guðjón Magnússon , sem eru miklir brautryðjendur í hjólreiðum á Íslandi , og Símon Halldórsson , sem hjólaði til Kína , hafi vakið athygli en það eru alltaf fleiri og fleiri að hjóla um heiminn .
Þetta sport er í mikilli sókn og ég má til með að nota þetta tækifæri til að vekja fólk til umhugsunar um að ferðast á hjóli .
Það verður enginn svikinn af því .
" Nánar er hermt af ferðum Friðjóns , í máli og myndum , á www.photographybyfridjon.com .
