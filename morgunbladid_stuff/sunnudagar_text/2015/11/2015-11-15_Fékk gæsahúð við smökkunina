Hjónin í Gott í Vestmannaeyjum , þau Sigurður Gíslason og Berglind Sigmarsdóttir , skelltu sér í draumaferðina til Toscana á Ítalíu .
Þar var farið á ólífuolíuslóðir og leitað að trufflum .
Einnig þræddu þau veitingastaði og smökkuðu ítalskan mat eins og hann gerist bestur .
Ásdís Ásgeirsdóttir asdis@mbl.is Margir kannast við þau hjón , Sigga og Berglindi , en þau hafa gefið út bækurnar Heilsuréttir fjölskyldunnar og Nýir heilsuréttir fjölskyldunnar sem slegið hafa í gegn .
Þau reka veitingastaðinn Gott í Vestmannaeyjum en þar er lögð áhersla á hollan mat .
Þau eru nýkomin heim úr ferð til Ítalíu þar sem þau lentu í mörgum matarævintýrum .
Sannleikurinn um ólífuolíu " Við erum mjög mikið matarfólk og að fara til Ítalíu hefur alltaf verið draumurinn okkar og svo er gott að fá innblástur fyrir okkar matargerð , fyrir GOTT , " segir Siggi .
Ferðin hófst í Toscana-héraði þar sem þau fóru á ólífubúgarð sem er einn sinnar tegundar í heiminum .
Þar eru ræktaðar ólífur og olífuolía unnin á þann máta þar sem gæði olíunnar fá að halda sér , ólífurnar eru pressaðar frekar snemma sem gerir gæðin meiri en það verður til minna magn .
" Eigandinn og dóttir hans tóku okkur í einkafræðslu og smökkun sem var hreint út sagt mögnuð .
Ég fékk gæsahúð við smökkunina .
Einhverjum gæti fundist það einkennilegt en fyrir matreiðslumann eins og mig er þetta bara svo geggjað .
Ólífuolía er svo ekki það sama og ólífuolía , " segir Siggi .
" Maður lærði auðvitað rosalega margt á þessu og það er bara eins og með svo margt að það er ekki að marka allt sem maður heyrir varðandi matvælaiðnaðinn .
Liturinn á olíunni t.d. segir ekki endilega til um hversu fersk hún er , sumir halda að græn olía sé ferskari en gul en það er ekki rétt .
Kaldpressuð olía er nánast ekki til í dag en við höfum mikið heyrt af því að kaldpressuð olía sé það eina rétta .
Maður þarf að fara á þessa alvöru staði til þess að komast að sannleikanum , " segir Berglind .
Þjálfaðir hundar finna trufflur Eftir að hjónin höfðu verið leidd í allan sannleikann um ólífuolíu lá leiðin á truffluslóðir .
Trufflur eru með dýrustu hráefnum heims .
Þau heimsóttu mann að nafni Marco sem er með fyrirtæki sem vinnur ýmsar vörur úr hágæða trufflum .
" Við fórum með honum ásamt " truffle hunter " eða leitarmanni sem er með sérþjálfaðan hund með sér til að leita að trufflum .
Þar lærðum við að það er goðsögn að bara svín séu notuð í þessa leit .
Það var gert fyrir tugum ára en í dag er aðeins notast við sérstaka hunda sem eru þjálfaðir í þessa leit .
Þessir hundar eru þjálfaðir frá því þeir eru hvolpar , þeim eru gefnir litlir trufflubitar til þess að þjálfa þá frá því þeir eru mjög litlir .
Þeir þefa trufflusveppina uppi og grafa þá upp og þá tekur veiðimaðurinn við þeim .
Trufflurnar geta verið litlar en eru afar verðmætar svo það þarf að passa vel upp á það sem finnst , " útskýra hjónin .
Þau voru svo heppin að finna nokkrar litlar hvítar trufflur en oft finnur fólk ekkert þrátt fyrir að leita í heilan dag .
" Við fengum þær með okkur upp á hótel þar sem við fengum yfirkokkinn til að búa til tagliatelle-pasta með trufflunum yfir .
Það var ógleymanleg máltíð , " segja þau .
Benda blindandi á matseðilinn Þau enduðu ferðina í Flórens þar sem þau nutu þess að ganga á milli veitingastaða og lítilla búða með allskonar matarkræsingum .
" Þarna eru gamlir veitingastaðir sem hafa verið reknir af sömu fjölskyldu í áratugi .
Þarna snýst þetta um upplifun , fara t.d. á veitingastað þar sem er bara töluð ítalska og benda blindandi á seðilinn og vona það besta .
Fá ravíóli gert á staðnum , tiramisu eins og þú hefur aldrei smakkað það áður og aðra klassíska rétti sem eru einfaldir í eðli sínu og gerðir úr frábæru hráefni , " segja þau alsæl .
