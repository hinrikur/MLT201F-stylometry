Mark Zuckerberg , stofnandi Facebook , segist skilja vel þá sem eru að verða vitlausir yfir Candy Crush beiðnum frá vinum og kunningjum á samfélagsmiðlinum .
Jafnframt hefur hann lofað að gera eitthvað í því en Zuckerberg sat fyrir svörum á alþjóðlegri tækniráðstefnu í Delhi á Indlandi .
Zuckerberg gaf þessi svör við fyrirspurn á ráðstefnunni þar sem einn úr salnum stóð upp og sagðist vera búinn að fá sig fullsaddan af leikjabeiðnum og hvort hann gæti stöðvað það .
Zuckerberg sagði að nú þegar væru starfsmenn fyrirtækisins farnir að skoða leiðir til að notendur gætu komist hjá því að fá sendar leikjabeiðnir .
Þess má geta að salurinn fagnaði þessum orðum með dynjandi lófaklappi .
Zuckerberg fór ekki nánar út í það hvernig þessum breytingum yrði hagað en sagði að hann hefði aðeins nýlega gert sér grein fyrir því að þetta væri hitamál fyrir notendur samskiptamiðilsins og því hefði fyrirtækið forgangsraðað því að finna út úr þessu umfram önnur mál .
Á síðasta ári eyddu eyddu notendur Candy Crush Saga leiksins um 170 milljörðum íslenskra króna í leikinn .
Framleiðandi leiksins , King , hefur ekki tjáð sig um þessar fyrirhuguðu breytingar .
