Fótboltaiðkendur nota tvær aðferðir til að skora mark .
Að sparka boltanum inn eða skalla hann í netið .
Að skalla fótbolta getur haft slæmar afleiðingar fyrir höfuðið og heilann en einnig er mikil hætta á að fótboltamenn skelli saman höfðum þegar þeir stökkva upp til að skalla boltann .
Hvort tveggja getur verið stórhættulegt fyrir heilann og hafa margir fengið heilahristing eða verri áverka .
Stundum hafa þessir áverkar valdið skaða á heila eða valdið því að hausverkir og þreyta fylgja leikmönnum út ævina .
Vilja ekki að börn skalli bolta Í Bandaríkjunum sendi stjórn U.S .
Soccer út þau tilmæli til allra fótboltafélaga að banna ætti börnum yngri en tíu ára að skalla fótbolta .
Fréttin fór eins og eldur í sinu um fjölmiðla þar ytra og fjallaði New York Times um málið .
Þar spyrja þeir hvort fótbolti yrði öruggari íþrótt fyrir börn ef banninu yrði framfylgt .
Ekki er til eitt gott svar við því en margir eru áhyggjufullir , ekki síst foreldrar .
Vegna hættunnar á heilahristingi hefur nýlega verið vakning í Bandaríkjunum á meðal foreldra og þjálfara um að banna ætti að skalla bolta hjá börnum undir 14 ára og telja þeir að með því væri hægt að komast hjá höfuðmeiðslum hjá þessum aldurshópum .
Verra þegar höfuð lenda saman Lýðheilsuprófessor við Háskólann í Colorado , Dawn Comstock , var efins um bannið þegar hún heyrði um herferðina gegn því að skalla bolta .
Hún ákvað að setja saman teymi til að skoða málið á vísindalegan hátt .
Skoðuð voru ýmis gögn og safnað saman upplýsingum um meiðsl barna og unglinga .
Búinn var til stór gagnagrunnur þar sem þjálfarar höfðu gefið upplýsingar um meiðslin , hvernig þau komu til og hversu langan tíma það tók fyrir viðkomandi leikmann að snúa aftur til íþróttaæfinga .
Comstock og félagar ákváðu að einblína á fótboltameiðsl og skoðuðu gögn frá árunum 2005 til 2014 sem náði til 3 milljón unglinga sem stunduðu fótbolta .
Sérstaklega voru höfuðmeiðsl skoðuð og athugað hvort viðkomandi hafi skallað bolta .
Það fyrsta sem rannsakendur sáu var að heilahristingur vegna skallabolta hafði aukist til muna hjá báðum kynjum .
En þeir komust einnig að því að höfuðmeiðsl tengdust frekar því þegar höfuð leikmanna skullu saman , eða í 70% tilvika hjá drengjum og 51% hjá stúlkum .
Að skalla boltann var orsök heilahristings í minna en 17% tilvika hjá drengjum og 29% hjá stúlkum .
" Það segir mér að það að banna að skalla bolta myndi klárlega minnka líkurnar á heilahristingi en þó ekki nærri eins mikið og fólk hefði haldið , " segir Comstock .
Þarf strangari þjálfara og dómara " Það myndi skila meiri og betri árangri að kenna börnum betri tækni og prúðmennsku á vellinum og að það yrðu fleiri refsingar við árekstra leikmanna .
Ef dómarar væru harðari í að fylgja eftir reglunum væru færri meiðsl á meðal ungra leikmanna , " segir hún .
Comstock bendir á að gögnin sem stuðst var við ná til krakka sem eru eldri en þessi hópur sem bannið nær til , en engin gögn voru til um höfuðmeiðsl hjá leikmönnum á barnsaldri .
" Gögnin sýna að það að skalla bolta er ekki öruggt fyrir neinn aldur .
En þau sýna klárlega að það að lenda saman við annan leikmann er mun hættulegra en að skalla boltann , " segir hún og hvetur þjálfara til að vera strangari þegar kemur að reglum .
Heilinn rannsakaður eftir æfingu Mikið hefur verið rannsakað hvaða áhrif höfuðmeiðsl hafa á leikmenn en minna hefur verið einblínt á hvaða áhrif heilahristingur og minni háttar höfuðmeiðsl hafa .
Í rannsókn frá 2011 mátti sjá breytingar í heilaritum fullorðinna fótboltaleikmanna sem mætti rekja til þess að skalla bolta eða til síendurtekinna högga á höfuðið .
Anne B. Sereno , prófessor í taugalækningum frá Háskóla í Texas , gerði nýja rannsókn meðal tólf unglingsstúlkna sem stunduðu fótbolta til að fá niðurstöður af afleiðingum skallabolta , strax að lokinni æfingu hjá stúlkunum .
Slíkar rannsóknir höfðu ekki áður verið gerðar .
Hún mætti á völlinn vopnuð ipödum sem notaðir voru til að prófa stúlkurnar sem höfðu skallað boltann allt að tuttugu sinnum á einni æfingu .
Þær áttu svo að taka próf sem reyndi á viðbrögð heilans til að sjá hversu vel og fljótt þær gátu leyst þrautir eftir að hafa skallað bolta margsinnis í leik .
Prófið var þannig upp byggt að ýta átti á vissa reiti sem lýstu upp á skjánum til að sjá hversu fljótar þær væru að hugsa og sjá út réttu svörin .
Aðrar tólf stúlkur , sem ekki spiluðu fótbolta , tóku þátt í rannsókninni til samanburðar .
Þær tóku prófin að loknum löngum skóladegi .
Niðurstöðurnar voru að fótboltastelpurnar voru seinni til að svara og vitsmunaleg geta þeirra var á einhvern hátt skert .
Merkilegast var að því oftar sem stúlkan hafði skallað boltann á æfingunni , því skertari var getan til að svara prófinu .
Frekari rannsóknir sýndu að því lengur sem stúlkurnar hefðu æft fótbolta , því verri voru niðurstöðurnar .
Sereno segir að vissulega séu niðurstöðurnar sláandi þó ekki gefi þær tilefni til þess að foreldrar ættu að hafa stórar áhyggjur en hún bendir á að rannsóknin hafi aðeins náð til lítils hóps stúlkna .
Hún segir að það þyrfti að rannsaka málið mun betur til að sjá langtímaáhrif þess að skalla bolta .
Ekki æft sérstaklega að skalla Unnar Jóhannsson , þjálfari hjá 5. og 7. flokki drengja í knattspyrnu hjá Stjörnunni telur að ekki væri ráðlagt að banna að skalla bolta hjá börnum og unglingum en segir að ekki sé lögð áhersla á að æfa það sérstaklega .
" Við erum ekki að taka neinar æfingar í að skalla hjá þessum ungu leikmönnum , það er frekar þegar komið er upp í efri flokka , " segir hann .
Hann nefnir að frekar séu líkur á meiðslum þegar menn lenda í samstuði og fá jafnvel handlegg eða fótlegg í höfuðið .
" Ég hef aldrei séð nein meiðsl af því að fá bolta í höfuðið nema þarna á KR vellinum þegar dómarinn fékk boltann í höfuð og fékk heilahristing , " segir hann og bendir á að vissulega hafi mönnum þá verið brugðið .
Unnar segir að hann leggi mikið upp úr því að fylgja reglum á vellinum til að fyrirbyggja að menn séu að stökkva upp og lenda í samstuði .
