Sú saga gengur nú fjöllunum hærra að einni hatrömmustu og lengstu deilu rokksögunnar sé að ljúka : Guns N ' Roses séu að koma aftur saman í upprunalegri mynd .
Tónlistarvefsíðan Dish Nation var fyrst með fréttina og hefur hana eftir áreiðanlegum heimildum .
Upp úr sauð milli söngvarans W. Axl Rose og gítarleikarans Slash árið 1996 og sá síðarnefndi gekk úr sveitinni .
Síðan hafa þeir varla talað saman en Dish Nation hefur heimildir fyrir því að vopnahléi hafi nýlega verið komið á með fyrrgreindum árangri .
Gangi allt að óskum ættu langþyrstir aðdáendur Guns N ' Roses að geta séð þá saman á sviði á næsta ári .
Guns N ' Roses er ein vinsælasta rokksveit sögunnar og hefur selt meira en 100 milljónir platna .
Rose hefur um langt árabil verið eini upprunalegi meðlimur hljómsveitarinnar .
