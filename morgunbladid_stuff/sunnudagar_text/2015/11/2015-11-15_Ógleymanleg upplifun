Hafi einhver haldið að spjaldtölvurnar væru búnar að syngja sitt síðasta , allir komnir með svo stóra síma að þeir þurfa ekki annað , þá renna eflaust á hann tvær grímur er hann lítur nýjan iPad frá Apple .
Málið er að iPad Pro , sem er með sannkallaðan risaskjá , 12,9 " , setur ný viðmið fyrir slík tæki í notagildi og tæknilegri útfærslu .
Ein helsta bylting í tölvuheiminum síðustu áratugi er spjaldtölvan og þar var Apple í fararbroddi með iPadinn , framúrskarandi apparat sem er enn með gríðarlega yfirburði þegar slíkar tölvur eru annars vegar .
Undanfarin ár hefur þó heldur dregið úr áhuga manna á spjaldtölvum , enda hafa snjallsímar farið stækkandi , en Apple svaraði því með iPad Mini , átta tommu meistaraverki ( gamli iPadinn er með 10,2 " skjá ) , og bætir enn við iPad-línuna með nýrri vél , iPad Pro , sem er með risaskjá , þegar spjaldtölvur eru annars vegar – 12,9 " skjá hvorki meira né minna .
Það er einmitt risaskjárinn sem vekur mesta athygli þegar maður tekur vélina úr kassanum , en þegar kveikt er á græjunni byrjar maður að gapa .
Málið er nefnilega að það að sjá svo stóran Retina-skjá er ógleymanleg upplifun , upplausnin er svo mikil og litirnir svo bjartir og eðlilegir .
Skjárinn er þó ekki það eina sem gerir vélina eftirtektarverða , heldur líka " blýantur " til að skrifa á skjáinn og teikna , Apple Pencil , sem er ótrúlega fljótur að svara , nánast eins og maður sé að draga blýant yfir pappírsblað .
Hann er líka næmur á þrýsting rétt eins og venjulegur blýantur og svo má halla honum aðeins til að ná misbreiðum strikum .
Víst hef ég séð slíkt áður , en aldrei eins vel útfært .
Teiknipenninn gengur fyrir rafmagni og því þarf að hlaða hann , en hver hleðsla dugir í allt að tólf tíma .
Hann styður líka hraðhleðslu og þannig má til að mynda ná hleðslu til þrjátíu mínútna notkunar á fimmtán mínútum .
Nýjasta útgáfan af iOS fellur eins og flís við rass að iPad Pro , en að því sögðu verður eflaust einhver bið eftir því að hugbúnaður fari að nýta sér skjáinn og eins " blýantinn " af viti .
Eflaust eiga Apple-smiðir líka eftir að endurbæta stýrikerfið og eins sjálfa vélina á næstu árum , enda sér hver í hendi sér hvað hún býður upp á marga nýja möguleika .
Með svona fleka í höndunum er kannski eðlilegt að spyrja hverjum vélin sé ætluð , hvort þetta sé bara apparat fyrir atvinnumenn , teiknara , arkitekta og tónsmiði , til að mynda .
Svarið er að þó þetta sé snilldar-atvinnutæki , þá er þetta líka frábær tól á heimilið , til að horfa á myndir , lesa blöð eða tímarit og bækur , svo dæmi sé tekið , færir okkur enn nær upplifuninni af pappírnum og losar okkur við óhagræðið að að baslast með hann .
Svo er þetta afbragðs staðgengill fartölvu í ótal tilvikum , nýtist jafn vel eða betur í flestum tilvikum fyrir flesta .
Einhverjir þurfa vissulega stundum öflugra stýrikerfi en iOS , með fullri virðingu fyrir því að öðru leyti , en ekki er þó ástæða til að kvarta yfir hraða , í vélinni er 64 bita A9X örgjörvinn og hún er skruggusnögg í allri vinnslu .
Hingað til hef ég haft mikið dálæti á iPad Mini og tekið hann fram fyrir stóru systur sína .
iPad Pro er nýtt uppáhald , öflugri , flottari og bara miklu , miklu betri .
Upplausnin á skjánum er 2732 x 2048 dílar , 5,6 milljónir díla alls og gefur 226 díla á tommu .
Öll þessi upplausn notar eðlilega mikið rafmagn , en til að ná iPad-staðli , ef svo má segja , þ.e. að hægt sé að nota tölvuna allan daginn , beitir Apple tæknibrellum og endurteiknar bara þá hluta skjásins sem eru ekki óbreyttir .
Fyrir vikið endist rafhlaðan í allt að tíu tíma við samfellda notkun Árni Matthíasson 