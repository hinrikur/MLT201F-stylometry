Ástríðukokkurinn Óskar Finnsson er mörgum Íslendingum kunnur .
Hann lýsir hér ástríðu sinni fyrir mat sem hefur fylgt honum alla ævina og segir frá nýjum þætti .
Óskar ætlar að kenna Íslendingum að elda bragðgóðan kvöldmat , sem allir í fjölskyldunni verða sáttir við , í stuttum þáttum á mbl.is .
Sunnudagsblaðið mun fylgja þáttunum eftir og kenna fólki að nýta matinn betur og búa til veislumat úr afgöngum .
Fyrsti þáttur af tólf fer í loftið á mbl.is 12. nóvember .
Ásdís Ásgeirsdóttir asdis@mbl.is Hann segist hugsa um mat allan daginn og á sér engin önnur áhugamál .
Óskar Finnsson , sem býr í Barcelona , er kominn til landsins til að kenna Íslendingum að elda kvöldmat á auðveldan og hagkvæman máta í stuttum þáttum sem sýndir verða á mbl.is .
Mætti seint fyrsta daginn á Ask Óskar kann sitt lítið af hverju fyrir sér í eldamennsku , er óhætt að segja , en hann hefur eldað mat frá unga aldri .
" Allt mitt líf , frá því ég var fimmtán ára gamall , hefur snúist um mat .
Ég var byrjaður að fikta við mat svona 13-14 ára og það var mamma sem ýtti við mér að fara að læra þetta .
Mamma var rosa matarkona .
Líf hennar snerist um hvað ætti að borða .
Hún var aldrei búin að kyngja síðasta munnbitanum þegar hún var farin að tala um hvað við ættum að elda á morgun , " segir hann en sextán ára fór hann í læri á Aski á Suðurlandsbraut .
Þá flutti hann suður aleinn frá Seyðisfirði og leigði sér herbergi í Vesturbænum .
" Ég gleymi ekki fyrsta deginum .
Ég átti að mæta á Ask í kokkagalla og öllu .
Það var búið að segja að ég ætti að taka Þristinn og skipta á Hlemmi og taka Tvistinn upp á Suðurlandsbraut .
Þetta var á laugardagsmorgni og ég tek Þristinn og kem upp á Hlemm .
Svo tók ég Tvistinn en þá fór hann bara út á Granda og stoppaði þar í korter , tuttugu mínútur og ég kom seint fyrsta daginn ! Ég fattaði ekki að strætó gengi í tvær áttir .
En , þetta var í eina skipti á fjórum árum sem ég kom of seint í vinnuna , " segir hann brosir .
Gifti sig á opnunardegi Argentínu Það er mikið vatn runnið til sjávar síðan ungi maðurinn í kokkabúningnum mætti of seint í fyrstu vinnuna , en Óskar á að baki langan feril í kokkamennskunni .
Hann kláraði að læra á Aski en þá var auglýst eftir matreiðslumeistara á Hótel Valhöll sem þá var verið að opna aftur eftir veturinn .
" Ég fer og sæki um , 21 árs gamall og það var sagt , nei , við erum að leita að reynslumiklum manni .
Ég sagði , ég skal gera allt ! Ég fékk þessa vinnu og kláraði sumarið og þá var kominn svo mikill metnaður í mig að ég vildi bara fara til útlanda og læra á einhverjum Michelin-stað en þá var ég kominn með konu sem átti eitt barn .
Þá fór ég til Luxemborgar og gat fengið geggjaða vinnu á Michelin-stað .
En þeir buðu mér launalaust í eitt ár gegn því að ég fengi meðmælabréf , " segir hann en það gekk ekki fyrir ungan mann með litla fjölskyldu .
" Þannig ég kom heim í október og var atvinnulaus .
Konan vann þá á Aðalstöðinni og sá að það ætti að opna nýjan stað og hringdi í mig og sagði , heyrðu , það eru einhverjir menn að fara að opna steikhús , á ég að spyrja hvort þá vanti einhvern í vinnu ? Já sagði ég , flott .
Og Argentína opnar svo 27. október 1989 , sama dag og ég gifti mig en ég var í fríi , " segir Óskar .
Nokkrum mánuðum eftir opnun leigði Óskar og vinur hans , Kristján Þór Sigfússon staðinn og ári seinna keyptu þeir Argentínu .
" Og þar hófst mín veitingasaga .
" London og Barcelona Síðustu fjögur ár hefur hann búið ásamt konu sinni og yngsta syni í Barcelona en þau hjónin hafa starfað sem Herbalife Lífsstílsleiðbeinendur síðustu átján ár .
Óskar hefur tekið að sér mörg verkefni í gegnum árin .
Áður en þau fluttu til Spánar bjuggu þau átta ár í London en þar tók Óskar þátt í að koma á laggirnar Texture , veitingastað sem hefur slegið í gegn þar ytra .
Óskar segir Agga ( Agnar Sverrisson ) , yfirkokkinn þar , vera í algerum sérflokki .
" Hann er ekki besti kokkur Íslands .
Hann er langbestur , " segir hann og leggur áherslu á orð sín .
" Það er Björk , Eiður Smári , Vigdís Finnboga , Aggi .
Það eru örfáir Íslendingar sem eru bara á allt öðrum stalli , " segir Óskar sem var þar mörgum sinnum í viku fyrstu árin " að aðstoða Agga við allt og ekkert " eins og hann orðar það .
Herbalife borgar fyrir áhugamálið " Það hafa verið forréttindi fyrir mig að vera minn eigin herra því ég hef haft nægan tíma til að sinna áhugamáli mínu .
Sem er bara matur ! Ég er bara matarfíkill .
Ég lifi og hrærist í mat , " segir hann .
Ég undra mig á að holdafarið sýni það ekki , enda Óskar grannur maður .
" Það var nú þarna árið 1997 , þá fékk ég símtal frá gamalli vinkonu , Margréti Hrafnsdóttur , sem benti mér kurteisislega á það að hún hefði séð mynd af mér í Mogganum .
Veistu Óskar , þú ert ekki orðinn þrítugur og þú ert bara kominn með velmegunarbumbu .
Þú ert bara kominn með ístru ! , " segir hann að hún hafi sagt og segir það hafa ýtt við sér .
Hann fær sér Herbalife næringadrykk og brennslu te alla daga og æfir þrisvar í viku , en það hefur hann gert síðustu 18 árin til að halda sér í formi .
" Líf mitt dags daglega snýst eingöngu um mat , " segir hann og er farinn að plana jólamatinn .
" Ég er bara sýrður af mat , " segir hann .
" Ég spila ekki golf , ég á engin hobbý , ég á bara matarhobbý .
Ég er búinn að fara þvers og kruss um Asíu , alla Ameríku og er búinn að borða á öllum númer eitt veitingastöðum í heiminum .
" Kaupi stundum alla eftirréttina Ég spyr hann um uppáhaldsmat .
Hann dregur andann djúpt .
" Hvað er topp fimm ? " spyr ég þá því ég skynja að spurningin er of erfið fyrir svona matgæðing .
" Topp fimm , hmmm .
Trufflupasta er eitthvað sem ég verð að fá .
Alvöru frönsk fersk gæsalifur , ekki einhverjar eftirlíkingar frá Austur-Evrópu .
Ég get alltaf borðað spikfeita nautasteik með frönskum kartöflum .
Svo er alvöru paella algjört æði .
Ég fæ aldrei nóg af desert .
Ég kaupi mér aldrei bara einn desert .
Ég kaupi yfirleitt tvo og stundum kaupi ég allt sem til er .
Ef konan er ekki með mér kaupi ég alla desertana , " segir hann og ég hlæ , en honum er fúlasta alvara .
" Ég er sykurfíkill , þetta er sama og alkóhólisminn , " segir Óskar sem hefur verið edrú síðustu 24 árin .
" Ég drekk ekki vín , þannig að hvað skiptir máli hvað ég kaupi marga desserta ? ! " segir hann .
Við ræðum um eftirrétti í korter og hversu erfitt er að velja á milli .
" Og á topp fimm lista er sítróunumarengskaka .
Með svona þykkum marengs , " segir hann og sýnir mér þykktina með tveimur fingrum .
Ég sé kökuna í hillingum .
Fer af stað með matarþætti á mbl.is En nú er hann hingað kominn að kenna landanum að elda bragðgóðan og einfaldan kvöldmat .
Hann vill líka koma því inn hjá fólki að vera hagsýnt og elda jafnvel meira af sumu því hægt sé að gera gómsæta rétti úr afgöngum .
Sunnudagsblaðið mun næstu sunnudaga birta þær uppskriftir sem gerðir eru úr þeim hráefnum sem eru afgangs eftir að sjónvarpsrétturinn hefur verið eldaður .
Þættirnir , sem verða tólf talsins , bera nafnið Korter í Kvöldmat og fer fyrsti þáttur í loftið næstkomandi fimmtudag , 12. nóvember .
Þættirnar eru fimm mínútna langir og uppskriftir munu fylgja með og er það hugsað svo að fólk geti lesið uppskriftina auðveldlega í símanum sínum út í búð , komið svo heim og horft á fimm mínútna þátt og verið fært í flestan sjó .
" Þetta snýst um að elda af skynsemi og elda hratt og nýta hráefnið .
Hugsa aðeins fram í tímann , sjóða kannski tvöfalt af kartöflum eða hrísgrjónum og geyma .
Til að búa til góðan mat þarftu að hafa ákveðna yfirvegun og vita hvað þú ert að gera og það er algjör snilld að plana þetta fram í tímann .
Við munum í raun elda einn rétt í þáttunum og gefa þér svo 2-3 auka útfærslur sem við fylgjum eftir í Sunnudagsmogganum .
Því flest allt hráefni geymist vel í lokuðum ílátum í ísskáp , " segir Óskar og bætir við að það sé nauðsynlegt að vera búinn að ákveða fyrirfram hvað maður ætlar að kaupa .
Matur fyrir alla fjölskylduna Óskar segir að kennslan verði sett fram á einfaldan og þægilegan máta og snúist ekki um grömm eða nákvæmar mælingar .
" Við erum ekki að fara að elda Michelin-mat á fimm mínútum .
En við erum að sýna hvernig á að nýta hráefnið skynsamlega .
Ef þú ert að elda góða sósu , af hverju gerirðu ekki tvöfalt og geymir skammt ? Hún geymist í ísskáp í hálfan mánuð , ekkert mál , " segir hann .
Óskar segir að það verði notað smjör og rjómi í þessum réttum .
" Eintómar gulrætur eru ekki góðar .
Þetta er með hollu yfirbragði .
Mikið grænmeti , en við þurfum að borða .
Þetta eru ekki þættir sem megra þig .
Þetta er bragðgóður fjölskyldumatur .
Það eru allir réttirnir fyrir alla , " segir hann og bætir við að með þessu móti sparast líka oft tími og peningar .
" Þetta á að vera hagkvæmt , skynsamlegt og snöggt , við erum að reyna að uppfylla þessar þarfir sem allir eru að vandræðast með .
Þetta er heimilismatur með bragði , " segir Óskar .
" Svo ætlum við að reyna að nýta það sem er til heima hjá fólki en elda góðan mat .
Ég ætla að reyna að kveikja smá ástríðu hjá fólki .
" 