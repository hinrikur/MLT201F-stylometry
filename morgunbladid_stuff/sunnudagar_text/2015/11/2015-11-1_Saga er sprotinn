Stjórnendur fyrirtækisins Saga Travel fengu viðurkenninguna Sproti ársins á uppskeruhátíð ferðaþjónustunnar á Norðurlandi sem haldin var á Húsavík á dögunum .
Þátttakendur komu frá um 90 ferðaþjónustufyrirtækjum á Norðurlandi og samkvæmt venju voru viðurkenningar veittar fólki og fyrirtækjum sem þykir hafa skarað fram úr á árinu .
Saga Travel á Akureyri var stofnað í október 2009 af Sævari Frey Sigurðssyni .
Fyrirtækið hefur rutt braut í framboði á skipulögðum ferðum með leiðsögn fyrir einstaklinga um Norðurland .
Sem dæmi um nýjungar má nefna sælkeraferð um Eyjafjörð og miðnæturferð um Demantshringinn , sem svo er kallaður .
Saga Travel er með höfuðstöðvar á Akureyri , starfsstöð í Mývatnssveit og stefnir að auknum umsvifum á höfuðborgarsvæðinu .
Viðurkenninguna fyrirtæki ársins fékk svo Norðursigling .
Sú er veitt fyrirtæki sem hefur skapað sér stöðu á markaði og unnið að stöðugri uppbyggingu , vöruþróun og nýsköpun .
