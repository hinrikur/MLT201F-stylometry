Meirihluti foreldra minnist þess sem krefjandi en yndislegrar stundar þegar barnið kom í heiminn .
En fæðingin gengur ekki alltaf áfallalaust fyrir sig og jafnvel þótt ekki komi upp nein erfið atvik í fæðingunni getur upplifunin fyrir sumar mæður einkennst af ótta og þeirri tilfinningu að hafa enga stjórn á aðstæðum .
Hildur Sigurðardóttir er lektor við hjúkrunarfræðideild Háskóla Íslands og einnig ljósmóðir starfandi að hluta sem heimaþjónustuljósmóðir í sængurlegu .
Hún hefur rannsakað líðan mæðra á meðgöngu og eftir fæðingu og komist að því að nýrra úrræða er þörf .
Hildur lenti í þriðja sæti í keppninni um Hagnýtingarverðlaun Háskóla Íslands fyrir verkefnið Barneignir og erfiðar áskoranir : þróun meðferðarþjónustu .
Hræddar við að eignast annað barn Mörg ár eru síðan tók að renna upp fyrir Hildi að áföll í kjölfar barneigna eru algengari og alvarlegri vandamál en hún hafði gert sér grein fyrir .
" Þegar ég tók til starfa við mæðravernd kom það mér á óvart hve sterk áhrif það hafði á foreldrana ef þau höfðu átt erfiða reynslu í síðustu fæðingu .
Konurnar voru oft mjög hræddar við það sem framundan var og óskuðu jafnvel strax í fyrstu skoðun eftir því að fæðingin færi fram með keisaraskurði , því þær langaði alls ekki til að hætta á að neikvæð upplifunin myndi endurtaka sig .
" Áföllin sem um ræðir geta verið að ýmsum toga , og ástæðan fyrir vanlíðan móðurinnar jafnvel þannig að áhorfandi ætti erfitt með að koma auga á orsökina .
" Sumar upplifa á mjög neikvæðan hátt að í fæðingunni missi þær stjórn á aðstæðum ; að þær séu nánast hafðar til hliðar og hafi ekkert að segja um það hvað við þær er gert .
Vitanlega getur það líka verið mjög þungbært ef fæðingin er ekki eins og foreldrarnir höfðu vænst , eitthvað amar að barninu eða það fæðist andvana , " útskýrir Hildur .
" Sumar mæður hafa ákeðnar væntingar til fæðingarinnar , og hafa fengið skilaboð um að best sé að ferlið sé allt sem náttúrulegast , en þegar á hólminn er komið þarf að grípa inn í og fæðingin þróast á allt annan veg en gert var ráð fyrir .
Getur upplifun móðurinnar þá verið eins og hún hafi " tapað leiknum " og hún hafi einhvern veginn ekki getað komið barninu í heiminn með þeim hætti sem til var ætlast .
" Doði , martraðir , reiði Útkoman getur verið ýmis væg eða mikil áfallastreituröskunareinkenni og persónubundið hvernig foreldrunum tekst að vinna úr reynslunni .
" Sumar mæður forðast það yfir höfuð að hugsa um fæðinguna og vilja jafnvel ekki fara aftur á staðinn þar sem barnið fæddist því minningarnar sem þá koma fram valda svo vondri líðan .
Martraðir , dofi , reiði og kvíði kunna að gera vart við sig og hætta á að áfallið þróist yfir í þunglyndi .
Bætist þetta við það álag sem er á nýbökuðum foreldrum og magnar upp aðra erfiðleika .
" Sést ekki í skýrslum Ein nálgun við vandann er að gefa tilvonandi foreldrum raunsæja mynd af því sem vænta má þegar barnið fæðist .
" En þar eru tvær kenningar í gangi .
Sumir halda því fram að best sé að undirbúa konuna með því að fullvissa hana um að allt verði yndislegt og náttúran taki völdin .
Þannig verði hún afslappaðri og eykur það líkurnar á að fæðingin gangi vel .
Aðrir segja að undirbúningurinn verði að vera raunhæfur , stefnt sé að því að ekkert komi upp á en móðirin viti að ekkert er að vanbúnaði á fæðingardeildinni ef þörf er á meiri hjálp , og ekki neitt fyrir hana að skammast sín fyrir ef þörf er á inngripi , " segir Hildur .
" Vænlegast er líklega að fara einhvern milliveg og fara inn í fæðinguna raunsýn en bjartsýn , en ekki svo bjartsýn að halda að engar líkur séu á öðru en að fæðingin verði draumi líkust .
" Þá er ekki alltaf að því hlaupið fyrir heilbrigðisstarfsmenn að koma auga á þau tilvik þar sem foreldrarnir þurfa hjálp vegna áfalls .
" Það sem veldur áfallinu getur vel verið eitthvað sem er ekki yfir höfuð skráð í sjúkraskýrslur .
Þar er ekki endilega gert ráð fyrir að tiltekið sé hvernig móðirin upplifði fæðinguna .
" Hildur vinnur að þróun spurningalista sem ætlað er að mæla bæði sjálfsöryggi tilvonandi mæðra og greina merki um fæðingarótta eða áfallastreitueinkenni .
Hún segir það geta ráðið miklu um upplifun mæðranna ef meðgöngutíminn er notaður til að hlúa að og efla sjálfsöryggi þeirra .
Ef fæðingarótti er til staðar þá gildir , rétt eins og með fæðingarþunglyndi , að því fyrr sem tekst að koma auga á áhættuþættina , og því fyrr sem byrjað er að vinna í vandanum , því betra .
Sýna þarf nærgætni og skilning og muna að það getur stundum gerst , og eykur á vandann , ef móðirin upplifir ótta og andlega vanlíðan sem eitthvað til að fela .
" Hefur þeim þá mögulega ekki bara verið innrætt að fæðingin sjálf hefði átt að vera á tiltekinn veg , áfallalaus og yndisleg , heldur líka tímabilið sem kemur í kjölfarið .
Sumar mæður taka það nærri sér að vera ekki fullkomlega hamingjusamar og eru fyrir vikið hikandi við að leita sér þeirrar hjálpar sem þær þarfnast .
" 200 konur á ári Að svo stöddu er erfitt að segja til um hversu stór vandinn er .
Segir Hildur að í könnunum svari allt að 30% kvenna að þeim hafi reynst fæðingin erfið , og 15-16% mæðra greinast með einkenni fæðingarþunglyndis .
Má búast við að á bilinu 5-10% kvenna myndu falla í þann flokk að vera með áfallastreitueinkenni eftir fæðinguna .
Á Íslandi myndi það hlutfall jafngilda um 200 mæðrum á ári .
Forvarnir , skimun og snemmtæk íhlutun ættu ekki aðeins að bæta líðan þeirra foreldra sem um ræðir , heldur væntanlega skila sparnaði með því að draga úr notkun dýrari þjónustu annars staðar í heilbrigðis- og almannatryggingakerfinu .
Félagslegi ávinningurinn getur líka verið verulegur enda segir Hildur að fæðingarótti og þunglyndi í kjölfar fæðingar geti reynt mjög á samlíf foreldranna og orðið að fleyg sem eyðileggur sambandið .
Gerist það jafnvel að ómeðhöndlað þunglyndi móðurinnar verði til þess að makinn þrói einnig með sér þunglyndi .
Hildur sér fyrir sér þrepaskipt kerfi : " Það mætti byrja með því að veita þjónustuna á netinu , þar sem foreldrarnir eru fræddir með sjálfvirkum hætti og gefin tækin til að framkvæma sjálfsmat sem svo gæti sýnt ef þörf er á meiri hjálp .
Næsta þrep gæti verið hópmeðferð sem byggist á aðferðum hugrænnar atferlismeðferðar , sem er hagkvæmari kostur en einstaklingsmeðferð sem síðan yrði lokavalkosturinn .
" 