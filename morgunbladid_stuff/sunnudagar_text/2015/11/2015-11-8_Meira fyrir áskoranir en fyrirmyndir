Tryggvi Snær Hlinason nær langleiðina upp á stjörnuhimininn með því að teygja sig .
Hann stefnir hátt ; vill verða besti miðherji Íslands og telur meiri líkur á því að stunda körfubolta einhvers staðar í útlandinu næstu ár en vinna við rafvirkjun , sem hann nemur nú í Verkmenntaskólanum á Akureyri .
Skapti Hallgrímsson skapti@mbl.is Tuttugu mánuðir eru síðan sextán ára drengur frá Svartárkoti í Bárðardal , Tryggvi Snær Hlinason , mætti í fyrsta sinn á körfuboltaæfingu .
Framfarirnar síðan eru stórfenglegar .
Tryggvi er nú nýorðinn átján og gerði á mánudaginn Íslandsmeisturum KR eftirminnilega skráveifu í bikarleik ; frábær frammistaða Tryggva dugði reyndar ekki til sigurs , en Þórsarar frá Akureyri , sem leika í neðri deild Íslandsmótsins , voru ótrúlega nálægt því að slá Vesturbæjarstórveldið út úr bikarkeppninni .
KR-ingar unnu með þriggja stiga mun í íþróttahöllinni á Akureyri þar sem Bárðdælingurinn ungi var stigahæstur allra Íslendinga á vellinum ; gerði 20 stig , tók 14 fráköst og varði nokkur skot KR-inga , m.a. frá Michael Craion , besta leikmanni landsins .
Tryggvi tróð , sem kallað er , boltanum nokkrum sinnum með miklum tilþrifum í körfuna gegn KR ; hoppaði upp með boltann í höndunum og grýtti honum eins fast og hann gat ofan í hringinn .
Vakti það mikla hrifningu viðstaddra , svo ekki sé meira sagt .
Eins og lesendur sjá á meðfylgjandi myndum er Tryggvi engin smásmíði .
Hann er 2,16 metrar á hæð í körfuboltaskóm en 2,14 m skólaus .
Opinbera körfuboltahæðin er venjulega sú , segir hann , þegar skósólinn er mældur með ! Og talandi um skó : Tryggvi notar númer 53 .
Slík farartæki liggja ekki á lager íslenskra verslana þannig að Tryggvi þarf að panta skóna sína frá Bandaríkjunum en fær stundum verslanir til að sjá um það fyrir sig .
Hef lært ótrúlega mikið Svartárkot er innsti bær austan megin í Bárðardal , " nálægt miðju Íslands " , segir Tryggvi Snær og hlær í upphafi samtalsins við Sunnudagsblað Morgunblaðsins .
" Ég hef alltaf verið í íþróttum , var í frjálsíþróttum og sundi , pínulítið í fótbolta og við strákarnir í Stórutjarnaskóla lékum okkur tvisvar í viku í körfubolta .
Mér hefur alltaf þótt það skemmtileg íþrótt .
" Tryggvi hóf nám í VMA haustið 2013 .
Hann lýkur fljótlega námi í rafvirkjun , ætlar síðan að útskrifast sem stúdent og stefnir að því loknu á háskólanám í útlandinu og að leika þar körfubolta samhliða .
" Mig langaði að byrja að æfa körfubolta strax og ég fór í skólann , haustið 2013 , en fyrsta önnin fór í að rífa mig upp úr einkirningssótt svo ég gat ekki byrjað strax .
" Frændi Tryggva kannaðist við gamlan körfuboltamann úr Þór og ræddi við hann um drenginn .
Sá hringdi þegar í stað í Bjarka Ármann Oddsson , þjálfara hjá félaginu , sem ekki var lengi að hafa samband við Tryggva .
Þar með hófst ævintýrið .
" Ég mætti á fyrstu æfinguna í janúar 2014 og æfði fyrst með strákum sem eru ári yngri en ég , fæddir 1998 , og áfram um sumarið .
Veturinn eftir var ég mest með þeim en aðeins með meistaraflokki , spilaði lítið fyrst þar en það jókst smám saman .
Ég leit svo á að ég væri bara að læra og það hefur gerst í nokkrum stökkum .
Strax fyrsta veturinn lærði ég helling , það sama má segja um tímann sem ég æfði fyrst með U 18-landsliðinu , að ég tali ekki um síðasta sumar , þegar ég var í úrtakshópi A-landsliðsins fyrir Smáþjóðaleikana .
Ég get varla lýst því hve mikið ég lærði á nokkrum æfingum þar .
Og svo hef ég ekki lært neitt smá af Benna síðustu mánuði ! " segir miðherjinn ungi og vísar til Benedikts Guðmundssonar , þjálfarans sigursæla sem Þórsarar réðu fyrir þetta keppnistímabil .
Bárðdælingurinn hefur sem sagt bætt sig mjög sem leikmaður á stuttum tíma .
" Ég hef fengið mjög mikla hjálp frá mörgum ; allir vilja aðstoða mig við að vinna upp árin sem ég var ekki í körfubolta .
" Tróð yfir Ragga á landsliðsæfingu ! Tryggvi Snær segist frekar rólegur að eðlisfari og sjaldan stressaður .
Hann hafi þó verið það fyrir fyrstu æfinguna með A-landsliðshópnum .
" En það var svo ekkert mál og eitt það fyrsta sem ég gerði á æfingunni var að troða yfir Ragga ! " segir hann og hlær .
Raggi er Ragnar Ágúst Nathanaelsson frá Selfossi , nú leikmaður Þórs í Þorlákshöfn .
Hann er einnig miðherji og ögn stærri en Tryggvi Snær ! " Raggi er mjög hress , jákvæður og skemmtilegur náungi og mikill liðsmaður .
Hann tók þessu vel – og tók í höndina mér ! En ég fann að þetta vakti mikla athygli í hópnum enda örugglega það minnisstæðasta á æfingunni .
" Að æfa með bestu leikmönnum landsins var gríðarlega erfitt , segir Tryggvi .
" Ég hélt ekkert í við þessa karla .
Ef gefin var smápása hljóp ég að vatninu og reyndi svo að ná andanum almennilega .
Það er algjört rugl hvað þeir eru góðir og hraðinn mikill .
" Hann talar um lærdóm og nefnir alla þætti íþróttarinnar , allt frá grundvallaratriðum eins og að grípa boltann og skjóta upp í fínni tilbrigði tækni og leikskilnings .
" Benni hefur lagt mikla áherslu á liðsspilið ; hvernig ég á að hreyfa mig þegar þessi er með boltann eða hinn .
Það skiptir miklu máli að staðsetja sig rétt miðað við aðstæður .
Þetta er það sem ég er aðallega að læra hjá Benna núna og finnst það frábært .
" Hann segir " dásamlegt " að hafa Benedikt sem þjálfara .
Hann sé mjög góður kennari og " leggur mikið upp úr því að við lærum ; að við ölumst upp sem körfuboltamenn , ég , Raggi [ Ragnar Helgi Friðriksson ] sem kom frá Njarðvík og hinir ungu strákarnir " .
Leikurinn gegn KR í vikunni líður Tryggva Snæ ekki úr minni á næstunni , enda stærsta stundin á ferlinum til þessa .
" [ Michael ] Craion er ekkert smá góður .
Hann skoraði slatta fyrst eftir að hann kom inn á en svo lærði ég betur á hann ; hvenær ég ætti að bakka frá honum og hvenær að reyna að verjast .
Það var mjög lærdómsríkt að bera sig saman við þann besta á Íslandi .
Strax og ég heyrði að við ættum að spila við KR í bikarnum fór ég að hlakka til , maður fyllist óvenjumiklum krafti fyrir svona verkefni og þetta er langskemmtilegasti leikurinn minn fram að þessu .
Stemningin var líka frábær í Höllinni .
Fagnaðarlætin voru mikil í hvert skipti sem boltinn fór ofan í og líka þegar okkur tókst vel upp í vörninni .
Áhorfendur voru dásamlegir ; ég er ekki viss um að fólk geri sér grein fyrir því hve mikilvægt er að áhorfendur séu svona virkir en leikmönnum líður miklu betur ef þeir eru glaðir inni á vellinum en ef mannskapurinn er pirraður .
Á móti KR ætluðum við að sýna hvað í okkur býr og tókst það ; vildum sýna að Þór sé á leið upp í efri deildina og við ætlum okkur að gera stóra hluti þar .
" Ragnar Nathanaelsson , sem er nokkrum árum eldri en Tryggvi Snær , ber enn á góma .
" Það var ótrúlega skemmtilegt að spila á móti Craion og sérstök áskorun fyrir mig .
Raggi náði að halda honum vel niðri síðast þegar þeir mættust og þegar ég frétti að við myndum spila við KR var ég ákveðinn að gera betur gegn Craion en hann gerði ...
" Samkeppnin er mikil , skemmtileg og af hinu góða .
Engin lömb að leika sér við , þessir stóru menn .
" Það er mjög sérstök tilfinning að troða .
Auðvitað er flottara að skora þannig en venjulega en gefur í sjálfu ekki meira ; bara tvö stig .
Og þó ; troðsla getur nefnilega skipt miklu máli því hún rífur upp mannskapinn , áhorfendur taka alltaf heldur betur við sér og í leiðinni er hægt að brjóta andstæðinginn niður ! Eftir að hafa troðið yfir mótherja er maður með yfirhöndina .
Svipurinn á honum breytist ; þannig er það bara .
Eins þegar maður ver skot .
" Eins og framan greinir eru tæp tvö ár síðan Tryggvi Snær mætti á fyrstu körfuboltaæfinguna .
" Þá var ekki inni í myndinni hjá mér að ég yrði kominn svona langt núna .
Ég var í skólanum og vildi aðallega vera í körfubolta til að halda mér í formi en það hefur heldur betur breyst .
Nú má næstum því segja að skólinn sé orðinn númer tvö en karfan aðalatriðið .
En ég hætti að sjálfsögðu aldrei í skóla ; ég vil halda áfram og ljúka námi , en mér finnst líklegra að í framtíðinni muni ég spila körfubolta einhvers staðar í útlöndum en að starfa sem rafvirki .
" Tryggvi hefur verið í landsliði 18 ára og yngri , ætlar sér að komast í landslið næsta aldursflokks að ári og stefnir ótrauður að því að vera valinn í A-landsliðið innan tveggja ára .
Spurt er : Hvað skyldi hann þurfa að gera til að sá draumur rætist ? Svar : " Bara æfa áfram eins og enginn sé morgundagurinn til að bæta mig eins hratt og ég get .
Ég þarf bæði að verða líkamlega sterkari og gáfaðri körfuboltalega .
Ég þarf að læra enn betur að gefa réttar sendingar á réttum tíma og hvernig ég á að staðsetja mig við mismunandi aðstæður .
Körfubolti er nefnilega mikil hugaríþrótt .
" Þegar Tryggi er beðinn að rýna inn í framtíðina segist hann stefna að því að setja upp stúdentshúfuna vorið 2017 " og kíkja síðan út í stóra heiminn " .
Bandaríkin heilla " en ég veit ekki enn hvar ég enda .
Ég vil ekki hugsa mikið um það strax , ég gæti fengið mikla athygli á mótum með landsliðunum og get ímyndað mér að ég fari að velta þessu meira fyrir mér þegar ég verð kominn í U 20-landsliðið " .
Frekar áskoranir en fyrirmyndir Tryggvi segist ekki eiga neinar sérstakar fyrirmyndir á körfuboltavellinum .
" Ég er meira fyrir áskoranir en fyrirmyndir ; ég vil verða betri en hinir og stærsta áskorunin núna er að verða betri en Raggi ! " segir hann brosandi og á við hávaxna sunnlenska miðherjann , vin sinn .
" Ég vil geta tekið hann eins og á fyrstu landsliðsæfingunni ! " Bárðardalurinn er Tryggva kær og honum finnst gott að fara heim í Svartárkot þegar tækifæri gefst vegna skóla og körfubolta til að slaka á og hlaða batteríin .
" Ég elska frelsið í sveitinni .
" Foreldrar hans eru með fjárbúskap í félagi við móðursystur hans og eiginmann hennar .
Aðspurður segir Tryggvi að foreldrar hans séu báðir býsna hávaxnir ; Hlini Gíslason 190 cm og Guðrún Tryggvadóttir , 178 cm .
Því er ekki að undra að sonurinn sé stór , þótt enginn hafi átt von á að hann yxi foreldrunum jafnmikið yfir höfuð og raun ber vitni .
Nú er hann hættur að stækka og sáttur við það .
Ferðirnar heim hafa ekki verið mjög margar í vetur því laus tími er ekki mikill .
Stundum fer hann á aukaæfingu eldsnemma á morgnana , en flestir dagar snúast um að fara í skólann , á æfingu , að læra og borða .
Og svo eru oft leikir um helgar .
" Mér finnst ekki ástæða til að hafa einhverja klukkutíma á dag til að gera ekki neitt .
Þannig dagar eru ekki margir í sveitinni ; þar er yfirleitt nóg að gera og ég fékk styrk úr því að vinna .
" 