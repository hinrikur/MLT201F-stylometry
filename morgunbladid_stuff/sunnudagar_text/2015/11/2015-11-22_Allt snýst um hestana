Ég er bara borgarbarn með sveitadraum ! Pjakkur sem sendur var í sveit eins og þekktist þá og fór bæði vestur á firði og í Skagafjörð .
Þá kom strax í ljós að grunnt var á þessari löngun , " segir Guðmundur Björgvinsson á Efri-Rauðalæk í Rangárþingi ytra .
Hann hlaut sæmdartitilinn knapi ársins á Uppskeruhátíð Landssambands hestamanna á dögunum eftir frábæran árangur en hann varð t.d. bæði Íslands- og heimsmeistari í fjórgangi á Hrímni frá Ósi .
Forfeðurnir bjuggu í sveit , afi Guðmundar og faðir raunar nýfluttir á borgarhornið þegar hann fæddist .
" Þetta er sennilega í blóðinu .
Og eftir að ég byrjaði í hestamennskunni vil ég hvergi annars staðar vera ; það hefur mjög mikla kosti í för með sér að geta verið úti í náttúrunni .
Ég gæti aldrei hugsað mér að starfa við hestamennsku innan borgarmarkanna eins og sumir gera , " segir knapi ársins við Sunnudagsblað Morgunblaðsins .
Um miðjan tíunda áratuginn hóf Guðmundur störf á hrossaræktarbúinu Feti .
" Það er bara hérna hinum megin við veginn .
Á kaffistofunni var einhvern tíma í umræðunni hvaða jörð í sveitinni menn myndu helst vilja eiga og ég benti yfir veginn .
Við vorum spekingslegir þarna ; áttum varla fyrir bensíni á bílinn en vorum að ræða jarðir ! Draumurinn rættist svo nærri tuttugu árum seinna .
" Guðmundur og eiginkona hans , Eva Dyröy frá Noregi , búa á Efri-Rauðalæk ásamt syni sínum , Aroni Dyröy Guðmundssyni , og aðrir starfsmenn eru einn eða tveir eftir árstíma .
" Hér snýst allt um hestana , " segir hann .
Í gegnum tíðina hefur Guðmundur tamið hesta fyrir fjölda fólks en þau einbeita sér nú nær eingöngu að sínum eigin .
" Við fáum um 10 folöld á ári og það er því mikið að gera .
Þróunin hefur orðið sú að við sinnum okkar hestum og komum þeim á framfæri .
" Árangur Guðmundar í keppni var framúrskarandi í ár .
" Þetta er var gríðarlega gott ár og mitt besta sem keppnismaður .
Ég verð að segja það fyrst ég varð heimsmeistari .
" Helstu afreka Guðmundar er getið neðst í síðunni hér til hliðar .
" Ég er einna stoltastur af því að 93% þeirra kynbótahrossa sem ég sýndi á árinu fengu 1. verðlaun , " segir hann .
" Það hefur líklega aldrei gerst áður .
En hvað hugsar keppnismaður eins og Guðmundur í lok árs eins og þessa ? Hann varð fyrsti Íslendingurinn í áratug til að vinna þann eftirsótta heimsmeistaratitil í fjórgangi sem þeir Hrímnir hömpuðu .
Hvað drífur hann áfram ? " Um leið ég settist niður eftir að hafa tekið á móti verðlaununum á heimsmeistaramótinu fór ég að hugsa um það hvernig ég gæti náð titlinum aftur næst ! Það verður vissulega mjög erfitt .
Sem heimsmeistari má ég koma með hvaða hest sem er og keppa í hvaða grein sem er og það er ný áskorun ; að mæta með hest eftir tveggja ára undirbúning , en það tók mig fimm ár að byggja upp Hrímni , " segir Guðmundur .
" Fyrir fjórum árum sagðist ég ætla með Hrímni á heimsmeistaramót og vinna .
Líklega hafði enginn annar þessa trú á honum en ég , en ég var viss um að ef allt gengi upp yrði hann illviðráðanlegur .
" Hrímnir er þjáll hestur , segir Guðmundur , og hugarfarið mjög gott .
" Ég gekk nánast alltaf að honum vísum ; hann átti aldrei lélegan dag og var aldrei með neitt vesen .
Allar gangtegundir eru góðar og þrjár reyndar yfirburðagóðar .
Það væri gaman að lífinu ef allir hestar væru svona góðir .
Þá væri ekki mikið mál að reka tamningastöð ! " Heimsmeistaramótið var haldið í Danmörku og Hrímnir er þar í dag .
" Á mjög góðum stað , " segir Guðmundur .
Eigandinn var norskur og seldi að HM loknu , en hestur sem einu sinni fer af landi brott á ekki afturkvæmt , sem kunnugt er .
Guðmundur var valinn knapi ársins í annað skipti að þessu sinni .
Hlaut nafnbótina áður 2012 .
" Það er mikill heiður að vera valinn knapi ársins .
Það er rosalega erfitt að vinna því við eigum svo margt frábært fagfólk í greininni og nánast allt þarf að ganga upp .
Keppnisárið verður nánast að vera fullkomið til að eiga möguleika á titilinum ; það má ekki misstíga sig á einu einasta móti því þá fær einhver annar þessa viðurkenningu , " segir Guðmundur .
" En ég hefði aldrei náð þessum árangri nema vera með gott fólk með mér .
Konan mín er helsti stuðningsmaður minn og gagnrýnandi , þjálfar hestana með mér og sér um allt á bak við tjöldin .
Hún á ekki síður heiður skilið en en athyglin beinist að mér þar sem ég keppni og sýni meira .
" 