Vinir úr Mótettukór Hallgrímskirkju og makar tóku forskot á sæluna og elduðu þakkargjörðarmáltíð um síðustu helgi .
Þessi bandaríski hátíðisdagur er fjórða fimmtudag í nóvember og er því í næstu viku .
Tilvalið er að lífga upp á skammdegið með góðum mat og þakka fyrir lífið í leiðinni .
Ásdís Ásgeirsdóttir asdis@mbl.is Veislan heppnaðist rosa vel .
Þetta er rosa óhollt ! Smjör og sykur og púðursykur er í öllu held ég , " segir Sara Elísabet Svansdóttir hlæjandi .
Hún tilheyrir hópi sem hittist reglulega en sum þeirra syngja í Mótettukór Hallgrímskirkju .
Þau leyfa mökum sínum að vera með í hópnum sem ákvað strax í sumar að halda þakkargjörðarveislu .
Ekkert nema smjör og púðursykur Sara segir að þau hafi skipt með sér verkum og allir komið með eitthvað á borðið .
" Við Ragnheiður og Snorri erum matargötin þarna og við fundum uppskriftir .
Það er rosa gaman að lesa bloggið hennar Pioneerwoman ( thepioneerwoman.co m ) .
Við skoðuðum það sem hún er með .
Hún einmitt elskar smjör og púðursykur .
Við byggðum þetta á því en svo var smá ósætti hvaða eftirréttur ætti að vera en Snorri fékk svo að ráða því hann var í Flórída í sumar og rétturinn er þaðan .
Ég vildi gera pecan-pæ en hann fékk að ráða , " segir hún en viðurkennir að bakan hafi verið mjög gómsæt .
Þakkað fyrir lífið að amerískum sið Sara segir að þau hafi ákveðið að amerískum sið að þakka fyrir eitthvað í lífinu .
" Við fórum hringinn og töluðum um hvað við værum þakklát fyrir .
Fólk þakkaði fyrir fjölskylduna , vinina , góða heilsu og að búa á Íslandi , " segir hún .
Sem góðum vinum sæmir lögðu allir eitthvað af mörkum .
" Við skiptum þessu bróðurlega á milli okkar og flestir byrjuðu að undirbúa á föstudagskvöldinu , " segir hún en veislan var á laugardag .
" Þetta er frekar mikill undirbúningur en ég mæli með þessu .
Það er svo gaman að nostra við mat og skipta með sér verkum , undirbúningurinn er svo skemmtilegur .
Þetta lífgar upp á skammdegið ! Meðlætið er eiginlega það besta við þetta .
Svo verður maður rosalega saddur og sybbinn eftir svona máltíð .
Ég held að við höfum öll farið heim um miðnætti , " segir Sara .
Key Lime-baka Key Lime er sérstök týpa af lime sem vex á Florida Keys þar sem Snorri var í sumar , þessi baka er upprunnin þaðan .
1½ bolli mulið hafrakex ½ bolli sykur 4 msk bráðið smjör 2 dósir niðursoðin mólk ( e. sweetened condenced milk ) 1 bolli key lime-safi 2 stór egg 1 bolli sýrður rjómi 2 msk flórsykur 1 msk lime-börkur Hitið ofninn í 180°C .
Blandið saman hafrakexi , smjöri og sykri með höndunum í skál .
Setjið blönduna í botn á bökuformi og bakið þar til orðið brúnt , í um 20 mínútur .
Kælið að stofuhita áður en fyllingin er sett í .
Lækkið hitann á ofninum í 170°C .
Hrærið saman niðursoðnu mjólkinni , limesafanum og eggjunum í skál og setjið fyllinguna á bakaða botninn .
Bakið í 15 mínútur og kælið í ísskáp í að minnsta kosti 2 tíma .
Blandið að lokum saman flórsykri og sýrðum rjóma og setjið ofan á kældu bökuna .
Skreytið með limeberki og berið bökuna fram kalda .
Kalkúnn 1 kalkúnn ( 5-6 kg ) Kryddlögur 250 g gróft salt 75 g sykur 1 msk óreganó 1 msk timían 2 tsk nýmalaður pipar 1 tsk kanill 1 tsk engifer ½ tsk chilipipar 5 l kalt vatn Sjóðið kryddblöndu í 1 l af vatni þar til saltið er uppleyst .
Setjið kalkúninn í poka ( eða annað ílát ef poki er ekki fyrir hendi , t.d. stórt kælibox ) , bætið kældri kryddblöndunni við ásamt ísköldu vatni þar til flýtur yfir fuglinn .
Látið standa á köldum stað í a.m.k. 8 klst. Takið kalkúninn úr pæklinum , skolið og þerrið með eldhúspappír og látið standa við eldhúshita í um 1 klst. Inn í fuglinn 1 appelsína 1 sítróna 1 laukur 3 msk olía nýmalaður pipar kalkúnakrydd ( t.d. frá Pottagöldrum ) Hitið ofninn í 240°C .
Skerið appelsínu , sítrónu og lauk og stingið inn í kalkúninn .
Penslið hann með olíu , kryddið með kalkúnakryddi og setjið í steikarpoka ( eða olíuborið steikarfat ef poki ekki fyrir hendi ) .
Steikið þar til kjöthitamælir í innanverðu læri sýnir 70°C , eftir u.þ.b. 3 klst. Takið fuglinn út þegar hann er tilbúinn og pakkið honum í álpappír og handklæði til að halda honum heitum .
Látið standa í 30 mínútur áður en þið berið fram .
Tilvalið er að nota soðið sem situr eftir til að baka upp ljúffenga sósu .
Fylling borin fram sem meðlæti 1 maísbrauð 1 franskbrauð 1 laukur 5 sellerístilkar , niðurskornir ½ búnt steinselja , söxuð ½ bolli smjör 6 bollar kjúklingaseyði ½ tsk þurrkuð basilika ½ tsk timían salt og pipar Skerið allt brauðið í litla ferninga og látið standa í einn til tvo sólarhringa undir viskastykki þar til þurrt .
Bræðið smjör í stórri pönnu , bætið við lauk og selleríi og steikið í 4 mínútur .
Bætið við kjúklingaseyði , steinselju , basil , timían , salti og pipar og hrærið saman .
Setjið brauðteningana í stóra skál og bætið seyðinu hægt og rólega út í þar til brauðið er orðið mjúkt og fínt , smakkið til og kryddið að vild .
Hellið svo í eldfast mót og bakið við 20-30 mín .
við 180°C .
Maísbrauð sem fer í fyllinguna 225 g smjör brætt 3 bollar hveiti 1 bolli maísmjöl ½ bolli sykur 2 msk lyftiduft 1 msk salt 1 ¼ bollar mjólk ¾ bollar sýrður rjómi 2 egg , við stofuhita Hitið ofninn í 180°C Smyrjið brauðform .
Setjið þurrefnin saman í stóra skál og hrærið saman .
Pískið saman mjólk , sýrðan rjóma og egg í annarri skál .
Bætið svo brædda smjörinu rólega saman við .
Hellið blautu blöndunni saman við þá þurru og hrærið varlega með sleikju .
Ekki hræra of mikið ! Hellið deiginu í brauðformið og bakið við 180°C í 35-40 mínútur eða þar til tannstöngull kemur þurr út .
Maískorn með villtum hrísgrjónum 2 bollar villt hrísgrjón 4 bollar kjúklingakrafur 3 bollar maískorn 1 bolli rjómi 6 msk .
smjör 2 egg , hrærð 1 tsk salt cayennepipar á hnífsoddi Eldið hrísgrjón í kjúklingakrafti og leggið til hliðar til kælingar .
Blandið saman maís , rjóma , smjöri , eggjum , salti og cayennepipar .
Bætið við hrísgrjónum , blandið öllu vel saman .
Setjið í eldfast mót og bakið í ofni við 180°C í 30-40 mínútur eða þar til yfirborð er gullinbrúnt .
Sætkartöflumús með pekanhnetum 4 sætar kartöflur miðlungsstórar 1 bolli sykur 1 bolli mjólk 2 egg 1 tsk vanilludropar 1 tsk salt 1 bolli púðursykur 1 bolli pekanhnetur saxaðar ½ bolli hveiti 85 g mjúkt smjör Sjóðið sætar kartöflur .
Flysjið og merjið þær í eldföstu móti .
Bætið við sykri , mjólk , eggjum , vanilludropum og salti , blandið saman með kartöflumerjara .
Blandið saman púðursykri , pekanhnetum , hveiti og smjöri þar til deigkennt .
Dreifið deiginu jafnt yfir kartöflustöppuna Bakið við 200°C í u.þ.b. 30 mín .
eða þar til yfirborðið er orðið gullinbrúnt .
Viskígulrætur 110 g smjör 1 kg gulrætur , hreinsaðar og skornar í litla bita ½ bolli viskí ¾ bollar púðursykur 1 tsk salt pipar Bræðið 1 msk af smjöri í stórri pönnu á háum hita .
Bætið gulrótum út í og eldið í nokkrar mínútur .
Setjið gulrætur í skál og geymið .
Hellið viskíi í pönnuna og leyfið því að gufa upp í hálfa mínútu , lækkið hitann og bætið við afganginum af smjörinu og bræðið .
Bætið svo púðursykrinum út í og gulrótunum , lokið pönnunni og eldið í 5 mínútur .
Bætið að því loknu við salti og pipar og eldið þar til gulrætur eru tilbúnar , í u.þ.b. 5 mínútur til viðbótar .
Hellið í mót og berið fram .
