Konur syngja verk um og eftir konur .
Tengjast tónleikarnir 100 ára kosningaafmæli íslenskra kvenna í ár ? Bæði og .
Lögin eru meira og minna um og eftir konur en við flytjum líka uppáhaldslögin mín og ég lauma inn einum og einum karli .
Ég er t.d. með texta eftir Davíð Stefánsson og svo syng ég Næturljóð úr fjörðum eftir Böðvar Guðmundsson .
Það er svolítið þitt lag , ekki satt ? Það má kannski segja það , þó að ég eigi ekkert í því .
Ég rændi því frá manninum mínum , Kristjáni .
Hann er trúbador , söng lagið í öllum partíum og var alltaf beðinn um að syngja það aftur og aftur .
Svo fór ég að prófa það og við sungum það alltaf í röddum heima .
Ég söng það svo inn á plötuna mína , Í húminu .
Er það gamall draumur að syngja með Sinfó ? Ég hafði rætt við Sinfóníuhljómsveit Norðurlands um samstarf því mig langaði að flytja lög sem ég hef sungið í gegnum tíðina en ætlaði reyndar ekki að halda þessa tónleika fyrr en á næsta ári , þegar ég verð 55 ára .
En ég geri bara eitthvað annað skemmtilegt þá ! Það var gaman að fá hringingu frá Þorvaldi Bjarna [ tónlistarstjóra Menningarfélags Akureyrar ] en kom reyndar svolítið flatt upp á mig núna .
Ég sá ekki fyrir mér að ég hefði tíma til þess en vildi samt ekki missa af því og sagði þess vegna já og dreif í því að fá son minn , Örn Eldjárn , til að útsetja lögin mín fyrir kammersveit .
Þetta verða notalegir tónleikar á ljúfum nótum í skammdeginu .
Engin læti .
Ég syng jafnvel eitt jólalag sem ég samdi fyrir jólaplötuna sem ég gaf út í fyrra .
Frumflyturðu jafnvel einhver eigin lög ? Ég er með nokkur glæný lög eftir mig og þetta verður frumflutningur í þessu formi .
Ég er með tónleika á Rósenberg í Reykjavík á haustin og söng þessi lög þar um daginn ; fóðra áheyrendur á þeim áður en ég geri plötu .
Þau runnu ljúflega ofan í fólk , ég verð að spýta í lófana eftir jólin og taka hana upp .
Platan á að koma út á vordögum .
Ertu svo ekki með jólatónleika í Reykjavík í desember ? Jú ; tónleikana á Rósenberg hef ég kallað Gestaboð Kristjönu en Jólaboð Kristjönu verður stærra í sniðum og haldið í Gamla bíói 13. desember .
Þar verða Valdimar og Sigríður Thorlacius gestir mínir , Ösp Eldjárn dóttir mín syngur með mér og Örn sonur minn er tónlistarstjóri .
Söngkonan Kristjana Arngrímsdóttir og kvenarmur Sinfóníuhljómsveitar Norðurlands halda tónleika í menningarhúsinu Hofi á Akureyri í kvöld , sunnudagskvöld kl. 20 , ásamt stúlknakórnum Ísold .
Þar verða aðallega flutt verk um og eftir konur , bæði íslenskar og erlendar .
