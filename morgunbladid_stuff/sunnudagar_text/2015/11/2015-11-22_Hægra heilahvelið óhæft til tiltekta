Smáhesturinn hefur eitthvað verið að fara yfir sparnaðarráð sín upp á síðkastið og skynsemi í fatakaupum .
Sem er náttúrlega til mikillar fyrirmyndar ( hóst , hóst ) .
Þessi skynsemi í fatakaupum felst í stuttu máli í því að kaupa helst ekki neitt nema í neyð .
Og ef eitthvað er keypt þá þarf flíkin að bæta einhverju við fataskápinn .
Það er til dæmis alveg bannað að kaupa sér svart pils ef það er til samskonar pil í fataskápnum og það er á algerum bannlista að kaupa eitthvað sem mun þykja mjög hallærislegt á næsta ári .
Miðað við hvernig tískuspárnar eru þá ættu allir að átta sig á því að smáhesturinn lifir svo sannarlega á brúninni .
Þetta er allt saman gott og blessað en það versnaði þó í því í vikunni þegar hann heyrði þessi líka óhljóð úr hjónaherberginu .
Alveg upp úr þurru .
Óhljóðin voru ekki af mannavöldum – það heyrðist langar leiðir .
Forsaga málsins er sú að smáhesturinn tók mjög meðvitaða ákvörðun um að vera hagsýnn þegar kemur að heimilinu .
Þess vegna nýtti hann gamla fataslá , sem hékk í öðru herbergi , og setti upp í hjónaherberginu í stað þess að kaupa nýja slá eða jafnvel nýja fataskápa ( sem hefði svo innilega þurft að splæsa í ) .
Með því að nýta gömlu fataslána og lakka fataskápana var pláss fyrir föt smáhestsins – eða fatalager öllu heldur .
Það loftaði meira að segja þægilega um Furstenberg og félaga .
Þegar smáhesturinn labbaði inn herbergisganginn til þess að finna út úr því hvað í djöflinum hefði eiginlega gerst þá blasti hryllingurinn við .
Spariföt smáhestsins og töskusafn hafði borið fataslánna ofurliði .
Þarna lá hún eins og eitthvert hræ í gólfinu og öll fínu fötin í einni krumpuhrúgu .
Og svo var eins og Prödurnar , Lúllurnar og allar þær hefðu lent í hópslagsmálum .
Svo döpur var sýnin .
Þetta var náttúrlega hið versta mál því þetta gerði það að verkum að smáhesturinn neyddist til að herða upp hug sinn og taka til .
Eins töff og klár og smáhesturinn er þá býr hann við ákveðinn skort á einu sviði .
Hann er með virkara hægra heilahvel sem gerir það að verkum að öll svona skipulagsvinna sem vinstra-heilahvelstýpur eru meistarar í – er ekki alveg hans sterkasta hlið .
Hægra heilahvels-hugsunin gerir smáhestinn óhæfan til tiltekta .
Hann er bara einfaldlega of skapandi til að taka til .
Þeir sem hugsa meira með hægra heilahvelinu vita nákvæmlega hvað smáhesturinn er að tala um .
Þegar hann tekur til þá þarf að gera það svo vel og af svo mikilli natni að hann nær náttúrlega aldrei að klára verkið .
Það er að segja fullklára það .
Þegar hann tekur til í fataskápnum til dæmis þarf hann að máta fötin áður en hann tekur ákvörðun um hvort hann eigi að losa sig við þau eða ekki .
Yfirleitt er niðurstaðan að hann gæti hugsanlega einhvern tímann slegið í gegn í stuttu pallíettupilsi og magabol .
Svo er ómögulegt að losa sig við fínerí sem smáhesturinn þurfti að vinna svo hryllilega marga klukkutíma fyrir að það væri hreinlega siðferðilega rangt að losa sig við .
Eða eitthvað ! martamaria@mbl.is 