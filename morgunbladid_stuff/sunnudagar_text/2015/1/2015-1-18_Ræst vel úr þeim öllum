Þessi heiður kom okkur mikið á óvart , það er ábyggilegt .
Ómar Garðarsson og Gísli Valtýsson hjá Eyjafréttum komu til okkar tveimur dögum áður en þetta var gert opinbert , okkur hafði nú aldrei dottið í hug að þessi heiður ætti eftir að falla okkur í skaut .
Já , já , auðvitað erum við stolt , en ég held að ástæðan sé fyrst og fremst velgengni barnanna okkar sjö , " segir Sjöfn Kolbrún Benonýsdóttir í Vestmannaeyjum .
Eyjafréttir útnefndu í byrjun ársins hjónin Sjöfn Kolbrúnu og Gísla Matthías Sigmarsson og fjölskyldu sem Eyjamenn ársins 2014 .
" Þegar við höfum valið Eyjamann ársins undanfarin ár höfum við gjarnan litið yfir feril viðkomandi til lengri tíma , enda gerast góðir hlutir hægt .
Líka höfum við stundum litið á Eyjamann ársins sem eins konar samnefnara , þann sem stendur í stafni sinnar skútu með áhöfn sér við hlið .
Þannig er því farið í ár .
Eyjamenn ársins eru alþýðufólk sem í ár eru reyndar karlmaður og kona og eru hjón ; sem hafa gefið Eyjunum mikið , lagt af mörkum sjö börn , sem öll utan eitt búa í Eyjum og reka hér sérlega myndarleg fyrirtæki .
Eina barn þeirra hjóna sem ekki býr í Eyjum er hins vegar tengt Eyjunum órjúfanlegum böndum og sinnir störfum á höfuðborgarsvæðinu fyrir fyrirtæki sem hann á hlut í ásamt tveimur bræðra sinna hér í Eyjum , " sagði Ómar Garðarsson ritstjóri , þegar formlega var tilkynnt um valið .
Þau Sjöfn Kolbrún og Gísli Matthías eru bæði 77 ára .
Gísli Matthías var sjómaður mestalla sína starfsævi og rak útgerð til margra ára .
" Ég var svo með bókhaldið fyrir útgerðina .
Þegar krakkarnir voru sofnaðir , fór ég gjarnan í bílskúrinn , felldi net og fleira sem þurfti að gera fyrir næsta róður .
Við vorum saman í útgerðinni og auðvitað var vinnudagurinn oft langur , því er ekki að neita .
En þetta blessaðist allt saman , fjölskyldan hefur alltaf verið óskaplega samheldin og fyrir það er ég þakklát , " segir Sjöfn Kolbrún .
Á sama stað í hálfa öld Eyjamenn ársins hafa alla tíð búið og starfað í Eyjum .
" Að vísu vorum við uppi á fastalandi í nokkra mánuði , eins og svo margir í kjölfar gossins .
En við snérum heim eins fljótt og hægt var , það kom ekkert annað til greina .
Við byggðum hús ung að aldri við Faxastíg og höfum búið í því nærri allan okkar búskap .
Tíminn hefur flogið áfram , við höfum víst búið hérna í nærri hálfa öld .
" Eins og fyrr segir búa sex barna þeirra hjóna í Eyjum .
" Þau fluttu um tíma til Reykjavíkur í tengslum við nám og svoleiðis .
Núna eru sex þeirra komin til baka , en Gísli , sem er þyrluflugmaður býr í borginni .
Hann er að vísu með annan fótinn hérna og tekur þátt í markaðsstarfi fyrirtækis tveggja bræðra sinna , sem heitir Grímur kokkur .
Sigurður rekur veitingastaðinn Gott og Katrín , eina systirin , rekur ásamt börnum sínum veitingastaðinn Slippinn í gamla Magnahúsinu .
Hvernig sem á því stendur , eru öll börnin okkar einstaklega framkvæmdasöm .
Það hefur ræst vel úr þeim öllum , til allrar guðsblessunar .
" Umhverfið mótaði krakkana Sjöfn Kolbrún er ekki í vafa um að umhverfið í Vestmannaeyjum hafi mótað börn þeirra hjóna .
" Já , ég er sannfærð um það .
Þau voru nú ekki há í loftinu þegar þau fóru að vinna sér inn smáaur .
Strákarnir og dóttirin voru mikið á bryggjunum og fylgdust með atvinnulífinu og ef þau voru ekki þar heilluðu fjöllin og klettarnir .
Það voru nú bara tveir yngstu synirnir sem fóru á leikskóla , en þeir struku þaðan fljótlega .
Þeim líkaði ekki að vera lokaðir inni og gripu því til þess ráðs að strjúka .
Þeir voru samt sem áður sendir til baka og sættu sig við dvölina .
Eldri krakkarnir fóru aldrei á leikskóla , enda tíðkaðist slíkt ekki í þá daga .
" Sjöfn Kolbrún hugsar sig ekki lengi um þegar hún er beðin um heilræði til ungra foreldra .
" Þú lærir ekki uppeldi af bókum og þetta er enginn galdur , skal ég segja þér .
Það er bara að vera alltaf til staðar , til dæmis þegar börnin koma heim úr skólanum .
Mínir krakkar komu oftast með vini sína hingað á Faxastíginn , þetta var stundum eins og félagsheimili .
Ég vil meina að börnin mín hafi fengið staðgott uppeldi .
Númer eitt er að leyfa blessuðum ungunum að njóta sín .
Við eru stolt af börnunum okkar og barnabörnunum fer fjölgandi .
Lífið hefur á vissan hátt leikið við okkur .
" 