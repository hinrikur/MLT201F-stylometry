Rob Pardo , upphafsmaður World of Warcraft-tölvuleikjanna vinsælu , sagði nýlega í samtali við BBC að tölvuleikjakeppnir – stundum nefndar e-íþróttir – ættu að vera hluti af Ólympíuleikunum .
Pardo var yfirleikjahönnuður hjá tölvuleikjafyrirtækinu Blizzard Entertainment þar til í júlí á þessu ári .
Hann sagði að skilgreiningin á orðinu íþrótt væri orðin ansi víð og ýmislegt rúmaðist innan hennar sem áður fyrr hefði ekki þótt falla undir merkingu hugtaksins .
Eflaust þykir mörgum tilhugsunin um tölvuleiki á Ólympíuleikum framandi enda kalla langvarandi seta við tölvuskjá fram önnur hugrenningartengsl en hreystimennsku og íþróttaanda .
" Tölvuleikir eru afskaplega vel til þess fallnir að verða mjög áhorfendavænt sport , " sagði Pardo í samtali við BBC .
Milljónir manna fylgjast iðulega með beinum útsendingum frá tölvuleikjamótum .
Nýlega var haldið stórt mót í Seoul í Suður-Kóreu þar sem áhorfendur fylltu 40.000-manna íþróttaleikvang og talsvert fleiri fylgdust svo með á netinu úti um víða veröld .
" Það er hægt að færa mjög góð og sterk rök fyrir því að e-íþróttir eigi heima á Ólympíuleikunum , " sagði Pardo .
Hann var jafnframt yfirhönnuður tölvuleiksins Starcraft : Brood War , sem löngum hefur verið talinn einn þeirra leikja sem mörkuðu upphaf e-íþrótta .
" Ég er á því að það verði að horfa til þess að það þarf gífurlega færni til að keppa á slíkum mótum og atvinnu-leikjaspilarar búa yfir ótrúlegum viðbrögðum og þurfa að taka stórar ákvarðanir með engum fyrirvara .
" Hann viðurkenndi þó að það yrði alltaf erfiðleikum bundið að sannfæra hefðbundna íþróttaaðdáendur um gæði og gildi tölvuleikja á þessu sviði .
" Þá fer þetta að snúast um það hvernig við skilgreinum íþróttir .
Ef þú ert þeirrar skoðunar að íþróttir þurfi að fela í sér líkamlega áreynslu þá er auðvitað erfitt að halda því fram að tölvuleikir geti fallið undir íþrótt en á sama tíma finnst mér auðvelt að benda á ýmsar ólympíugreinar þar sem þessi skilgreining á tæplega við .
" Ekki er auðvelt að fá nýja íþrótt samþykkta inn á Ólympíuleikana og þá sér í lagi eftir að Alþjóðaólympíunefndin setti þak á fjölda greina .
Lengi hefur verið reynt að sannfæra nefndina um að skák eigi heima á leikunum en niðurstaða hennar hefur alltaf verið sú að um andlega íþrótt sé að ræða og þær eigi ekki heima á leikunum .
