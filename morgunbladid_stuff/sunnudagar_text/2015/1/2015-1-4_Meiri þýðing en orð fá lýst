" Ég er í senn stoltur og hrærður .
Í starfi eins og þessu , þar sem maður situr mikið einn við og heyrir stundum ekki tóna eftir sjálfan sig mánuðum saman , er það mikils virði að til sé fólk sem vill veita manni svona viðurkenningu .
Það hefur raunar meiri þýðingu en hægt er að koma í orð því það er hæg hrynjandi í þessu fagi og getur verið mjög langt á milli hápunkta , " segir Hugi Guðmundsson tónskáld sem hlaut í gær Íslensku bjartsýnisverðlaunin .
Verðlaunin eru hugsuð sem hvatning og viðurkenning til íslenskra listamanna .
Rio Tinto Alcan hefur verið bakhjarl verðlaunanna frá árinu 2000 en þau voru fyrst veitt 1981 og þá kennd við upphafsmann sinn , danska athafnamanninn Peter Bröste .
Hugi segir engan vafa á því að verðlaun af þessu tagi hafi þýðingu .
" Alla vega finnst okkur listamönnum það .
Þetta er klapp á bakið fyrir okkur og vísbending um að við séum að gera hluti sem skipta máli .
Það er heldur ekkert bónusakerfi á launareikningum okkar , þannig að þetta kemur sér vel , " segir Hugi og bætir við að ekki dragi það úr lotningu sinni að margir af fremstu listamönnum þjóðarinnar hafi hlotið verðlaunin gegnum tíðina .
Hann segir fleiri íslensk fyrirtæki mega taka Rio Tinto Alcan sér til fyrirmyndar .
Það þurfi ekki endilega að vera í formi viðurkenninga , styðja megi við menningu og listir með margvíslegum öðrum hætti , eins og að panta tónverk .
Hugi fékk á nýliðnu ári starfslaun til þriggja ára í Danmörku , þar sem hann býr og starfar , og í kjölfarið kom pöntun um að skrifa óperu byggða á Hamlet í tilefni af 400 ára ártíð Williams Shakespeares 2016 .
Hún verður frumsýnd í Hamletkastalanum í Helsingör .
" Þetta mun taka bróðurpartinn af mínum tíma á næstunni , með öðrum verkefnum inn á milli , " segir Hugi sem á m.a. nýtt verk á Myrkum músíkdögum nú í janúar , auk þess sem barnaverk eftir hann verður flutt á skólatónleikum Sinfóníuhljómsveitar Íslands .
" Ég hlakka mjög til að sjá hvernig það gengur .
" 