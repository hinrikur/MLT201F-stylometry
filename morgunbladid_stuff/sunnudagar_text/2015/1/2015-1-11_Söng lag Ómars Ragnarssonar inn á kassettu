Hvernig líst þér á lögin sem taka þátt í Söngvakeppninni í ár ? Ég hef góða tilfinningu fyrir lögunum í ár .
Þau eru mjög fjölbreytt og endurspegla að ég held breiddina í íslensku tónlistarlífi betur en oft áður .
Það er frábært að sjá reynsluboltana í bland við nýstirni og allt þar á milli , en það er einmitt það sem gerir þessa keppni svo skemmtilega .
Hvernig gekk að velja keppendur ? Þetta tók sinn tíma , enda þurfti valnefndin að velja úr 258 innsendum lögum í þetta sinn .
Það er vandasamt verk að fækka lögum niður í 12 og ég veit að það voru mörg frábær lög sem náðu ekki alla leið .
En ferlið hefur gengið vel og höfundar ótrúlega jákvæðir og með sitt á hreinu .
Mega sjónvarpsáhorfendur eiga von á miklu sjónarspili í forkeppninni ? Eins og alltaf verður þetta mikið sjónarpil , bæði fyrir þá sem heima sitja og fyrir þá sem verða í salnum , því að nú verður hægt að kaupa miða á forkeppnirnar líka .
Markmiðið er að skapa skemmtilega umgjörð í kringum lögin sem keppa og góða stemningu í salnum sem mun skila sér heim í stofu .
Ætla ekki að segja meira í bili því að annars myndi það ekki koma á óvart .
Er framkvæmdastjóri Söngvakeppninnar lagviss ? Já , ég held að ég verði að svara þessu játandi .
Hef verið að syngja síðan ég var krakki , bæði í kórum , hljómsveitum , gefið út sólóplötu og haldið tónleika .
Ég var meira að segja í rokksöngleik í Svíþjóð þegar ég var unglingur sem ferðaðist um landið og skrifaði eiginhandaráritanir á handleggina á öðrum unglingum – haha ! Í dag er ég meðlimur í Ljótakór og fæ þar útrás fyrir söng- og leikgleðina .
Dreymir þig um að taka þátt einn daginn ? Nei , það hefur nú ekki verið ofarlega á óskalistanum mínum , en ég náttúrlega vinn við þetta og fæ þannig að taka þátt án þess að þurfa að standa á stóra sviðinu .
Reyndar söng ég inn á demó sem Ómar Ragnarsson sendi inn í Söngvakeppnina fyrir um það bil 20 árum .
Ég held meira að segja að ég eigi kassettuna ennþá , væri nú gaman að grafa hana upp .
Ef ég kemst í kassettutæki einhvers staðar ...
? Hera Ólafsdóttir er framkvæmdastjóri Söngvakeppninnar og starfar sem innkaupastjóri innlendrar dagskrárdeildar hjá RÚV .
Hún er með BA-gráðu í leikhúsfræðum og dramatúrgíu frá Kaupmannahafnarháskóla og meistaragráðu í leikstjórn frá Goldsmiths College , University of London .
Hera hefur starfað við sjónvarp og kvikmyndir frá árinu 2004 og starfaði áður við leikhús hér og erlendis .
Hún hefur einnig lært söng bæði hér á landi og í Danmörku og gaf út sólóplötuna Vinaljóð árið 2009 .
Tólf lög voru á fimmtudag valin til þátttöku í Söngvakeppninni , tvær undankeppnir fara fram í beinni útsendingu RÚV frá Háskólabíói laugardagana 31. janúar og 7. febrúar .
Sex lög keppa hvort kvöld .
