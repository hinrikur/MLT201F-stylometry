" Strákarnir okkar " áttu mergjaðan endasprett í opnunarleik heimsmeistaramótsins í handbolta í Túnis árið 2005 þegar þeir breyttu tapaðri stöðu í jafntefli gegn Tékkum .
Þegar síðari hálfleikur var hálfnaður voru Tékkar átta mörkum yfir en 12:4 -sprettur Íslendinga undir lokin gerði það að verkum að leiknum lauk 34:34 .
" Þetta var alveg magnað , eitt það magnaðasta sem ég hef lent í lengi .
Að mínu mati var það Birkir Ívar [ Guðmundsson markvörður ] sem vann þetta stig fyrir okkur , " sagði Dagur Sigurðsson fyrirliði við Morgunblaðið en Birkir Ívar varði vel á lokakaflanum .
Ólafur Stefánsson var markahæstur í íslenska liðinu með ellefu mörk en athygli vakti að hann vippaði boltanum fimm sinnum yfir Martin Galia , markvörð Tékka , af vítalínunni .
" Já , ég stúderaði hann vel fyrir leikinn , sá að hann var stökkvari , hleypur alltaf út á móti í vítaköstum .
Vippur eru með því besta sem ég geri , þannig að þetta var veisla , " sagði Ólafur eftir leikinn .
" Ég verð að hæla íslenska liðinu sem sýndi gríðarlegan baráttuhug , " sagði vonsvikinn þjálfari Tékka , Ratislav Trtik .
