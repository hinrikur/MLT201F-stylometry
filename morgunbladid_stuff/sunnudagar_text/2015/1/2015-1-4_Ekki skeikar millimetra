" Í fínsmíði eins og hjá okkur þarf allt að vera samkvæmt stífu máli .
Ekki má skeika millimetra , " segir Bent Larsen hjá Selósi á Selfossi .
Hjá fyrirtækinu einbeita menn sér að smíði á til dæmis innréttingum , fataskápum , gluggum og hurðum .
Trésmiðja fyrirtækisins er , að sögn starfsmanna , ein sú tæknivæddasta á landinu og að undanförnu hefur þar verið mikið umleikis .
Vottun veit á gott Aðalverkefni fyrirtækisins eru á höfuðborgarsvæðinu og þá hafa aukin umsvif í ferðaþjónustunni , svo sem bygging gistihúsa um allt land , skilað talsverðu .
Selósmenn sinna jafnframt þjónustu við ýmsa verktaka sem og einstaklinga við framleiðslu á gluggum , hurðum og innréttingum .
Þeir viðskiptavinir eru alls staðar á landinu .
Um tuttugu manns starfa hjá Selósi .
Á verkstæðisgólfinu eru tólf karlar og þrír eru í pappírsvinnu og við stjórnun .
Þá eru jafnan þrír til sex starfsmenn úti á mörkinni sem annast uppsetningu .
Framleiðsla fyrirtækisins á gluggum og hurðum hefur fengið góða dóma og munar þar um svonefnda CE-vottun .
Hún gildir á Evrópuvísu og veit á gott , er staðfesting þess að smíðin sé öll samkvæmt kúnstarinnar reglum .
Efnivið í smíði sína fá Selósmenn meðal annars beint frá erlendum birgjum og verksmiðjum en eiga þó líka í talsverðum viðskiptum við innlend fyrirtæki .
Bær trésmiðanna " Flestir okkar starfsmenn hafa langa reynslu úr byggingariðnaðinum , eru virkilega flinkir og kunna sitt fag , " segir Bent .
" Það eru forréttindi að hafa slíka menn í liðinu .
Hér eru nokkrir útlendingar en uppistaðan í hópnum eru hagleiksmenn úr héraðinu .
Stundum hefur verið sagt að Selfoss sé bær trésmiðanna og sjálfsagt er nokkuð til í því .
" Bent Larsen nam húsasmíði á sínum tíma .
Fór síðan til Danmerkur , hvaðan hann er að fjórðungi ættaður , og lærði byggingafræði og hefur frá liðnu hausti stýrt daglegri framleiðslu Selóss .
Einar Gunnar Sigurðsson , þekktur handboltamaður frá fyrri tíð , er framkvæmdastjóri fyrirtækisins en aðaleigandi og stjórnarformaður Leó Árnason .
Atvinnuástand er gott Almennt þykir atvinnuástand á Selfossi vera með besta móti í dag .
Snemma síðastliðið haust mældist atvinnuleysið 2,5% , en oft er sagt að 2% sé hinn raunverulegi núllpunktur þess .
Á sama tíma var atvinnuleysi á landsvísu 4,2% .
Í október gerðist það svo að fjöldi íbúa í Árborg skreið yfir 8.000 .
Hefur fólki sem býr eystra fjölgað mikið síðustu misserin sem hefur aftur kallað á margvíslegar framkvæmdir af hálfu sveitarfélagsins .
Má þar nefna stækkun sundlaugar og annars tveggja grunnskóla í Selfossbæ .
Sundlaugarverkefninu lýkur í vor en framkvæmdir við skólabygginguna standa lengur og munu á verktíma skapa fjölda iðnaðarmanna vinnu .
Það aftur rímar ágætlega við sjónarmið það sem Jón Rúnar Bjarnason útibússtjóri Íslandsbanka á Selfossi reifaði hér í Morgunblaðinu nýlega , að væri í bænum næg vinna vinna fyrir um 100 iðnaðarmenn skapaði slíkt þau margfeldisáhrif að öll hjól í hagkerfi bæjarins snérust greiðlega .
Helst það og í hendur við að nú er aftur byrjað að byggja íbúðarhúsnæði á Selfossi , en segja má að allt slíkt hafi legið að mestu niðri frá hruninu haustið 2008 .
En nú er sem sagt að rofa til , eins og víða annarsstaðar .
sbs@mbl.is 