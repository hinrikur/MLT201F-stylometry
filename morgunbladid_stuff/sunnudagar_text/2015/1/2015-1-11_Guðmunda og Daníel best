Knattspyrnukonan Guðmunda Brynja Óladóttir og taekwondomaðurinn Daníel Jens Pétursson , bæði úr Umf .
Selfoss , voru á dögunum valin íþróttakona og íþróttakarl Árborgar árið 2014 .
Þar voru Íslands- , deildar- , bikar- og Norðurlandameistarar úr sveitarfélaginu heiðraðir en íþróttamenn úr Árborg unnu yfir fimmtíu titla á árinu .
Sveitarfélagið eignaðist tvo Norðurlandameistara á árinu og íþróttamenn úr Árborg komust fimm sinnum til viðbótar á pall á Norðurlanda- eða Evrópumeistaramóti , að því er fram kemur í frétt frá Ungmennfélagi Selfoss um atburð þennan .
Guðmunda Brynja fékk 185 stig í kjörinu sem íþróttakona ársins og hjá körlunum sigraði Daníel Jens með 199 stig .
Guðmunda Brynja er fyrirliði kvennaliðs Selfoss í knattspyrnu sem varð í 4. sæti Pepsi-deildarinnar í sumar og komst í úrslit í bikarkeppni KSÍ .
Hún er orðin fastamaður í A-landsliðshópnum og skoraði sitt fyrsta landsliðsmark á árinu .
Daníel Jens kom til baka eftir meiðsli og varð Norðurlandameistari í taekwondo í sínum flokki – og vegnaði vel á erlendum mótum .
