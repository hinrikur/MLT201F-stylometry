Voðaverkin í Frakklandi og Nígeríu , átök um víða veröld ; í Sýrlandi , Úkraínu , ebóla og fréttaflutningur og umræður af öllu þessu ná auðveldlega eyrum barna og unglinga .
Sum börn virðast ekki láta það trufla sig við daglegan leik og störf meðan önnur geta orðið mjög spurul og jafnvel sýnt kvíðamerki og hræðslu .
Og oft fylgja spurningar ; Hvað er ebóla ? Hvað er hryðjuverk ? Af hverju er stríð ? Jóhann Thoroddsen sálfræðingur segir mikilvægt að vera heiðarlegur þegar rætt er við börn án þess að flækja hlutina og best að halda sig við einfaldar útskýringar .
En þá sé líka vissara að vera búin að velta fyrir sér sínum eigin hugmyndum um til dæmis stríð .
" Upplifun barna af því sem er í gangi í heiminum er frábrugðin að því leyti að þau hafa ekki sömu möguleikana og við hin fullorðnu til að vinna úr þessum upplýsingum .
Við getum róað okkur sjálf og sagt sem svo að þetta sé að gerast í Mið-Austurlöndum en ekki á Austfjörðum en eftir því sem börn eru yngri , því minna átta þau sig á fjarlægðum .
Fyrir þeim getur stríð nánast verið uppi í Breiðholti eða í Vesturbænum , " segir Jóhann .
Þar að auki hafa börn mjög takmarkaða getu til að upplifa tilfinningalegan sársauka ef þau verða mjög kvíðin eða hrædd að sögn Jóhanns en sjálfur veit hann um börn sem ganga um með kvíða í maganum í tengslum við atburði nýliðinna vikna .
" Við fullorðna fólkið getum sagt við okkur ; þetta er bara kvíði og áttað okkur á að það sé eðlilegt að upplifa hann og hvernig á að takast á við hann .
Þetta geta þau ekki .
Þar af leiðandi sjáum við mismunandi hegðun þar sem sum börn draga sig inn í skel meðan önnur verða óróleg ; eiga erfitt með að sofa og upplifa martraðir og fleira .
Þess vegna eru upplýsingar til barnanna svo mikilvægar .
" Miklu skiptir þó að rétt sé farið að .
" Við setjumst ekki niður á fjölskyldufundi og segjum ; " Nú ræðum við hryðjuverk og stríð .
" Það er betri leið að svara þeim spurningum sem koma upp í kjölfar atburðar eða ef börnin sýna merki kvíða eða óróleika að spyrja út í af hverju það er .
Og ef það er út af heimsatburðum er góð þumalputtaregla að spyrja hvað það er sem börnin vilja vita og hvað það er sem veldur áhyggjunum í tengslum við atburðinn .
" Jóhann nefnir sem dæmi að þegar efnahagshrunið varð hafi margir foreldrar upplifað að börnin þeirra væru óróleg og áhyggjufull .
" Ég man að ég sagði við föður sex ára gamals drengs , sem var greinilega áhyggjurfullur , að spyrja drenginn hvað hann vildi fá að vita í tengslum við það sem var að gerast .
Hann gerði það og faðirinn sagði seinna við mig að þetta mál hefði leysts mjög vel .
Sonurinn vildi einfaldlega fá að vita hvort hann fengi jólagjöf .
Það var hægt að svara því : " Já , auðvitað , " og þá var þetta búið .
Þannig að oft á tíðum er mjög einfalt að losa um þessa hnúta og spurningarnar eru kannski helst af því tagi að velta fyrir sér hvað verði um þau sjálf , foreldra , systkini og svo framvegis .
" Jóhann segir að það sé einstaklingsbundið hversu mikið börn og unglingar séu að velta hlutum fyrir sér eins og til dæmis morðunum í París í síðustu viku .
" Sumir krakkar taka mikið eftir þessu meðan öðrum gæti ekki staðið meira á sama .
Mikilvægt er fyrir uppalendur að fylgjast með hegðun og umræðum barnanna en ekki vera endilega að ræða þessa hluti að fyrra bragði .
Þá er líka mikilvægt að við höldum sjálf ró okkar og sýnum stillingu og séum ekki að gefa út ýktar og öfgakenndar yfirlýsingar .
Krakkar sem eru orðnir 10-12 ára eru skiljanlega farnir að spá meira í þessa hluti .
Þau spyrja kannski beint út af hverju er stríð .
Mér finnst oft gott að spyrja á móti : " Hvað heldur þú ? " Ef þau segjast ekki vita það reyni ég að útskýra eftir því hvað við á , til dæmis að það sé vegna ágreinings um landsvæði , trú eða stjórnmál .
En það er líka mikilvægt að tala um alvarleika stríðsins , að þar deyi fullorðnir og börn og að stríð leysi engan vanda .
Fullorðnir eiga að geta leyst málin á friðsaman hátt .
Og auðvitað vakna þá fleiri vangaveltur – af hverju í ósköpunum við getum þá ekki leyst þau .
" Það sem Jóhann segir að hræði líka börn er þegar þau gera sér grein fyrir því að börn deyja – í stríði eða úr ebólu og átta sig þá um leið að börn á Íslandi geti líka dáið .
" Í því tilfelli til er rétt að draga úr óttanum með því að segja þeim að það geti vel verið að ebóla komi til Íslands en hún geti aldrei orðið að faraldri eins og í Afríku .
Það hafi til dæmis Landlæknir gefið út .
Það er sjálfsagt að segja þeim frá staðreyndum og hafa upplýsingarnar einfaldar .
Eins þarf að gefa upplýsingar miðað við aldur barnanna .
" Hvernig upplýsingar henta yngri börnum eins og 6-8 ára gömlum ? Hvað mikið á að segja þeim sem eru að spyrja ? " Heiðarleikinn en um leið einfaldleikinn er alltaf bestur .
Alveg eins og þegar fjögurra ára barn spyr í strætó " af hverju er maðurinn handalaus " – á maður ekki að skammast sín fyrir barnið heldur segja til dæmis ; Hann fæddist líklega svona .
Sex ára barn þarf afar einfaldar útskýringar en við verðum líka að átta okur á því að við verðum að treysta okkur út í útskýringarnar og vera búin undir alls konar spurningar .
Og þá er líka ekkert að því að svara : " Ég veit það ekki en ég ætla að komast að því og þú verður sá fyrsti til að fá að vita það .
" " Eigum við foreldrar að hafa slökkt á útvarps- og sjónvarpsfréttunum ? " Það er auðvitað alltaf varað við því í sjónvarpsfréttatímum ef myndefnið sem er að koma á skjáinn sé ekki hæft fyrir börn en annars held ég að maður eigi að reyna að halda heimilislífinu eins eðlilegu og hægt er .
Það er að segja ; við foreldrar hlustum eða horfum á fréttir og það er bara rútína .
Ef börnin fara að pæla í fréttunum þá er það bara aftur þetta að við þurfum að útskýra .
Sem dæmi má nefna að þegar flogið var á Tvíburaturnana í New York voru börn að upplifa það sem að það hefðu fjölmargar flugvélar flogið á turnana því það var alltaf verið að endursýna atburðinn og það sama var uppi á teningnum með flóðbylgjuna í Asíu , börn upplifðu að þetta hefðu verið margar flóðbylgjur .
Svona hluti þarf bara að útskýra í staðinn fyrir að loka þau alveg frá þessu .
Áföll og hörmulegir atburðir eru hluti af lífinu því miður .
En það er eins og fyrr segir algjör óþarfi að fara út í nákvæmar lýsingar , maður þarf ekki að fara út í smáatriðin eins og margar fréttir eru orðnar í dag .
Þau hjálpa okkur ekki neitt .
" Börn geta hrætt hvert annað • Forstöðukona einnar virtustu góðgerðarstofnunar fyrir syrgjandi börn í Bretlandi , Gianna Daly hjá Winston Wish , sagði í viðtali við breska blaðið The Telegraph í vikunni að þegar fréttir af stríði eða hryðjuverkum væru út um allt ættu foreldrar ekki að forðast að útskýra fyrir börnum ef þau vildu fá svör við einhverju sem skyti upp kollinum hjá þeim .
• Það væri mikilvægt því börn tala sín á milli og geta slengt fram upplýsingum sem eru hræðandi og rangar á leikvellinum og gert hvert annað kvíðin .
• Eins og Jóhann Thoroddsen sálfræðingur bendir á til hliðar er mikilvægt að sýna stillingu þegar svör eru gefin til barna og ekki þarf að fara út í að ræða þessi mál nema börn sýni óróleika eða kvíða eða þau biðji um svör eða virðist vera að velta þessum hlutum mikið fyrir sér .
• Jafnframt vera styðjandi og leiðrétta ranghugmyndir , spyrja hvað þau viti og hvað þau vilji vita án þess að dæla fram of miklum upplýsingum um málið .
Einföld svör henta oftast best .
• Daly segir mikilvægt að gera börnum grein fyrir að laganna verðir framfylgi því að tryggja frið og gefa þeim þannig ró .
