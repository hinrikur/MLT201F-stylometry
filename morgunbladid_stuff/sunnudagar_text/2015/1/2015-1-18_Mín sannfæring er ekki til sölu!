Púls tímans kallast yfirlitssýning á verkum Einars Hákonarsonar sem opnuð verður í vestursal Kjarvalsstaða í dag , laugardag , kl. 16 .
Þar með lýkur eyðimerkurgöngu Einars , sem varð sjötugur í vikunni , en hann hefur ekki sýnt í listasöfnum landsins í 21 ár .
Hann mun mála meðan heilsan leyfir .
Orri Páll Ormarsson orri@mbl.is Hann hefur náð landi , líkt og skipbrotsmaðurinn í þrjátíu ára gömlu málverki hans .
Með brimskaflinn á herðum sér eftir langt sund í ísköldum sjónum .
Synd væri að segja að Einar Hákonarson hefði verið dálæti myndlistarelítu þessa lands undanfarna tvo áratugi enda hefur á köflum sviðið undan tungu hans og pensildráttum .
Einar hefur aldrei gefið afslátt af skoðunum sínum og staðfastri trú á málverkið .
Hann vísar iðulega fregnum af andláti þess alfarið á bug , þvert á móti sé málverkið óðum að ná vopnum sínum á ný og muni lifa .
Um ókomna tíð .
" Ég hef reynt að láta ekki stöðva mig .
Mín sannfæring er ekki til sölu ! " segir Einar þegar fundum okkar ber saman á Kjarvalsstöðum , þar sem hann sýnir nú aftur eftir 21 árs hlé .
Í millitíðinni hafa verk hans hvorki fengið inni á Listasafni Reykjavíkur né Listasafni Íslands .
Ein birtingarmynd þess að málverkið hefur ekki átt upp á pallborðið hér um slóðir um býsna langt skeið .
Myndlist af öðrum toga hefur átt sviðið .
" Auðvitað er ég ánægður með að sýna loksins í almennilegum sýningarsal aftur , " segir Einar en tilefnið er ekki lítið , hann fagnar sjötugsafmæli sínu einmitt þennan dag sem viðtalið er tekið , 14. janúar .
" Og það sem meira er , ég skynja í loftinu breytingar .
Ég hef lengi haldið því fram að málverkið myndi koma aftur upp af fullum þunga eins og hefur verið að gerast í löndunum allt í kringum okkur .
Listasafn Reykjavíkur tekur nú þátt í þeirri þróun með þessari sýningu á mínum verkum og tveimur öðrum sýningum á næstunni ; þeirri sem tekur við af mér hér á Kjarvalsstöðum og annarri í Hafnarhúsinu .
Menn eru að sjá ljósið á ný .
" Um leið og allt er list er ekkert list Og það á kostnað hugmyndalistarinnar sem Einar spáði raunar aldrei löngum lífdögum .
" Ég hef bent lengi á að hugmyndalistin yrði ekki langlíf .
Alveg frá skólastjóratíð minni í Myndlista- og handíðaskólanum og öll lætin urðu út af nýlistadeildinni .
Ég sá ekki ástæðu til að hafa sérstaka deild utan um þá stefnu enda myndi hún á endanum víkja .
Það er að gerast núna , hugmyndalistin er á undanhaldi .
Vandi hugmyndalistarinnar er sá að allt er orðið list , alls kyns athafnir .
Og um leið og allt er list er ekkert list .
Það segir sig sjálft .
Myndast hefur tómarúm og við þær aðstæður verður þörf fyrir málverkið á ný .
Hugmyndalistin er öll .
Það má fara að setja krossinn á leiðið .
" Einar segir listasöfnin loksins hafa áttað sig á þessu en því miður virðist Listaháskóli Íslands ekki ganga í sama takti .
" Það er áhyggjuefni , Listaháskóli Íslands er bara gamla nýlistadeildin .
Maður sér ekki nýja málara koma fram .
Hefur þú séð þá ? " Einar gerir sér fulla grein fyrir því að skoðanir hans hafi ekki alltaf komið honum vel .
Um þetta tjáir hann sig í einni af nýjustu myndum sínum , " Þöggun " , en þar getur að líta dapurlega fígúru í fjötrum .
" Þar er ég að lýsa þeirri skoðun minni að menn þori oft ekki að tjá sig af ótta við að það bitni á þeim .
Þetta gerir smæð samfélagsins .
Ég hef skilning á þessu en deili á það um leið .
" Hann hefur fengið sig fullsaddan af hagsmunapoti í samfélaginu .
" Núorðið sé ég engan mun á hægri og vinstri pólitík .
Það fer ekki mikið fyrir pólitísku hugsjónafólki , þetta eru fyrst og fremst hagsmunagæslumenn .
Fyrir vikið missir almenningur svolítið trúna á okkar þjóðfélagsgerð .
Meira að segja dómskerfið , samanber það sem Jón Steinar Gunnlaugsson lögmaður hefur verið að vekja athygli á að undanförnu .
Hann er að tala um grafalvarlegt mál en fær engin viðbrögð .
Það þorir enginn .
Annað nærtækt mál er dómurinn um loftið hér á Kjarvalsstöðum .
Réðu vensl í réttinum þeirri niðurstöðu ? Svo ég tali bara opið um þetta .
" Einar leggur til að við hreinsum til í kerfinu .
Það sé orðið alltof þungt í vöfum .
" Svona lítil þjóð getur ekki haft allt og kökunni er greinilega misskipt .
Það er mesta meinsemdin í okkar þjóðfélagi – græðgin .
" Reisti tjald til að sýna málverk Í þeim töluðum orðum erum við truflaðir .
Hafþór Yngvason , safnstjóri Listasafns Reykjavíkur , og Berghildur Erla Bernharðsdóttir , deildarstjóri markaðs- og kynningarmála , eru mætt með veglegan blómvönd í tilefni dagsins .
Óska sínum manni innilega til hamingju .
" Þetta er bara að verða eins og jarðarför , " segir Einar glettinn en notar tækifærið til að þakka viðgjörninginn .
" Þið eigið heiðurinn af því að hleypa mér hér inn aftur .
Þakka ykkur fyrir .
" Einar sat síður en svo auðum höndum meðan á " útlegðinni " stóð .
Hann hefur sýnt verk sín úti um allar trissur , í minni listasölum og ýmsum öðrum húsakynnum , svo sem gömlum kaffibrennslum .
Í eitt skipti reisti hann meira að segja tjald í Hljómskálagarðinum í Reykjavík .
Neyðin kennir naktri konu að spinna .
Þá rak Einar um tíma gallerí vestur á Eiðistorgi og byggði svo auðvitað heilan listaskála í Hveragerði .
" Það hefur aldrei verið mitt markmið að þóknast markaðinum .
Hann kemur til mín hafi hann áhuga á því sem ég er að gera .
Sem betur fer hefur íslenskur almenningur alltaf verið duglegur að kaupa af mér málverk .
Fyrir það er ég afskaplega þakklátur .
" Sala á málverkum dróst saman eftir hrun en Einar segir land aftur að rísa .
" Annars kom hrunið ekki við mig .
Hafði ekkert með mig að gera .
" Rekstur Listaskálans í Hveragerði var þungur og fór hann á endanum undir hamarinn .
Þar er nú Listasafn Árnesinga til húsa .
" Louisiana-safnið í Kaupmannahöfn var fyrirmyndin að Listaskálanum .
Hugmyndin var að byggja á menningarferðamennsku og við fengum um þrjátíu þúsund gesti á ári sem er mjög gott .
Ég hefði viljað byggja á þessum grunni og hugnaðist mjög áhugi listaverkasafnarans Sonju Zorilla á skálanum .
Hún vildi kaupa skálann og gera hann að safni undir sitt merka málverkasafn en fékk það því miður ekki .
Hefði þetta gengið eftir ættum við Íslendingar nú safn sem væri sambærilegt við Sonju Heine-safnið í Noregi sem dregur til sín mikinn fjölda ferðamanna á ári hverju .
" Einar Pekka Hákonarson ? Nú hringir síminn á þessum merkisdegi .
Það eru útlönd , nánar tiltekið Hákon , eldri sonur afmælisbarnsins , sem búsettur er í Noregi .
Einar tekur við góðum kveðjum en upplýsir son sinn síðan um að hann sé í miðju viðtali og biður hann að hringja síðar .
Nokkur ár eru síðan Hákon flutti utan og unir hann hag sínum vel .
Faðir hans á ekki von á því að hann skili sér heim aftur .
Nú á Hákon líka von á erfingja með finnskri konu .
" Honum hlýtur að vera ljóst hvað barnið á að heita verði það drengur , " segir Einar sposkur á svip .
" Fái hann þá á annað borð einhverju um það ráðið .
" Mögulega gæti þurft að miðla málum .
Hljómar Einar Pekka Hákonarson nokkuð illa ? Yngri sonur Einars , Hjálmar , er á stjákli á Kjarvalsstöðum en hann er föður sínum oftar en ekki innan handar við sýningahald .
Hjálmar er kvikmyndagerðarmaður og framlag hans til sýningarinnar nú eru fjögur stutt myndbönd sem helguð eru jafnmörgum málverkum á sýningunni .
Myndbönd þessi má sjá á vef Morgunblaðsins , mbl.is .
Nú berst talið einmitt að Morgunblaðinu og fjölmiðlum almennt .
" Það er áhyggjuefni að umfjöllun um menningu og listir hefur dottið niður í fjölmiðlum hin seinni ár , meðal annars í því góða blaði Morgunblaðinu , sem var flaggskip þeirrar umfjöllunar í áratugi .
Af þessum sökum nær umræðan ekki flugi í samfélaginu .
Það er helst í Víðsjá á Rás 1 en gallinn við þá umræðu er að hún er mjög einhliða og ákaflega vinstrisinnuð , " segir Einar .
Lesa sig í gegnum þróunina En þá að sýningunni sjálfri sem hlotið hefur nafnið Púls tímans .
Í kynningu Listasafns Reykjavíkur segir : " Málverkin á yfirlitssýningu Einars Hákonarsonar ( f. 1945 ) ná yfir rúmlega 50 ára feril listamannsins allt frá æsku- og skólaverkum og til ársins 2014 .
Verkin eru valin með það fyrir augum að sýningargestir geti með tiltölulega auðveldum hætti lesið sig í gegnum þróunina sem átt hefur sér stað í verkum hans .
Skipulagi og uppsetningu sýningarinnar er einnig ætlað að hjálpa til við þann lestur .
Yfirskrift sýningarinnar Púls tímans er jafnframt heiti á einu verki á sýningunni og vísar sömuleiðis til vilja listamannsins til að hafa fingurinn á púlsi tímans .
" Einar upplýsir að elstu verkin á sýningunni séu frá því hann var ellefu ára .
Þá koma myndir frá námsárum hans í Handíðaskólanum og Svíþjóð sem sumar hverjar hafa verið geymdar í plasti allar götur síðan .
" Ég strekkti þær upp fyrir þessa sýningu og þá kom í ljós að þær eru í lagi .
Ég var sannfærður um að þær væru allar ónýtar , " segir Einar .
Þarna eru líka myndir frá fyrstu einkasýningu hans í Bogasalnum 1968 .
" Fljótlega eftir það fara mín verk að taka á sig nýja mynd .
Verða eins og spegill af þjóðlífinu .
Í þeim skilningi hafa þau að geyma viðburði og ekki síður andrúmsloft liðinna tíma .
Það hefur aldrei verið djúpt á ádeilunni hjá mér og stundum prédika ég , eins og í verkinu " Í kringum gullkálfinn " sem er ádeila á góðærið meðan það stóð sem allra hæst .
Í mörgum verka minna er líka heilmikil landsbyggðarpólitík , meira að segja verkum sem ég málaði meðan ég bjó ennþá hérna í bænum .
" Út yfir gröf og dauða Sýningarstjóri er Ingiberg Magnússon sem heilsar nú einmitt upp á okkur .
Þeir félagar hafa gengið saman langan veg í listinni og ráku um skeið myndlistarskólann Myndsýn snemma á áttunda áratugnum .
" Blessaður vertu , á tímabili máttum við ekki detta í ' ða saman án þess að stofna fyrirtæki , " segir Ingiberg og slær sér á lær .
Þeir hlæja .
" Ég er einum og hálfum mánuði eldri en Einar og hef haft gaman af því að kalla hann strákinn og jafnvel krakkann upp á síðkastið .
Ætli ég verði ekki að hætta því í dag , " bætir Ingiberg við .
Einar er alltaf að mála og hefur engin áform um að slá af .
" Málverkið er mín ástríða og hefur enst alla ævina .
Ætli það komi ekki til með að fylgja mér út yfir gröf og dauða , " segir hann hlæjandi .
" Persónulega finnst mér ég hafa verið að toppa ferilinn síðustu árin .
Það tengist örugglega búsetu minni en ég hef búið á Hólmavík á áttunda ár .
Hólmavík er besti staður í heimi til að mála á og þar á ég góða vinnustofu sem ég byggði með eigin höndum .
Það jafnast ekkert á við kyrrðina og víðfeðmið norður á Ströndum .
Þetta er falin paradís sem mér þykir ágætt að hafa út af fyrir mig .
Þarna mun ég mála meðan heilsan leyfir .
" 