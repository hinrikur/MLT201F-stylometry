Þetta var hressandi ganga svona í morgunsárið ! Manni líður næstum eins og hetju eftir að hafa brotið sér leið gegnum veðurhaminn , " segir Mikkel Harder þegar hann gengur inn í anddyri Norræna hússins þar sem við höfðum mælt okkur mót einn kaldan og vindasaman janúarmorgun .
Harder tók við stöðu forstjóra Norræna hússins í ársbyrjun til næstu fjögurra ára .
Mikkel Harder fæddist í Danmörku árið 1967 .
Hann nam leiklist hjá Philippe Gaulier og Monicu Pagneux í París og lauk síðan leikaraprófi frá The London Academy of Music and Dramatic Art ( LAMDA ) .
Hann hefur starfað sem leikari og leikstjóri m.a. í Danmörku , Færeyjum , Bretlandi , Frakklandi , Finnlandi og Þýskalandi , en alls hefur hann komið að rúmlega tuttugu sýningum .
Árið 1994 stofnaði hann í samvinnu við Martin Tulinius og Peter Busch Jensen leikhúsið Kaleidoskop á Nørrebro í Kaupmannahöfn og var leikhússtjóri til 2000 þegar hann gerðist yfirmaður útvarpsleikhúss Danmarks Radio ( DR ) til þriggja ára .
Á árunum 2004 til 2008 var hann yfirmaður leikaradeildar Konunglega leikhússins í Kaupmannahöfn .
Í framhaldinu var hann til skamms tíma stjórnandi Kvikmyndahátíða Kaupmannahafnar .
Frá árinu 2011 hefur hann verið verkefnastjóri hjá Miðstöð fyrir menningu og þróun á vegum danska utanríkisráðuneytisins .
Af hverju sóttir þú um stöðu sem forstjóri Norræna hússins ? " Á námsárum mínum gaf það mér mjög mikið að búa erlendis og fá tækifæri til að kynnast og verða hluti af samfélaginu á annan hátt en hægt er þegar maður kemur sem ferðamaður .
Eftir nokkurra ára starf í Bretlandi sneri ég til Danmerkur og hef búið þar og starfað sl. tuttugu ár .
Mér fannst spennandi að fá tækifæri til að nýta langa starfsreynslu mína og menntun í nýju landi .
Auk þess finnst mér mjög heillandi að kynnast nýju landi alveg frá grunni , því það auðgar líf manns og víkkar sýnina .
Að mínu mati eiga Norðurlandaþjóðirnar mjög margt sameiginlegt þó við séum líka býsna ólík , " segir Harder og bendir á að líkindin sjáist best í fjarlægð og munurinn í nálægð .
" Í samstarfi Norðurlandanna finnst mér lykilatriði að eiga sér fundarstað þar sem við getum kynnst hvert öðru og skoðað hvað við getum lært hvert af öðru .
Og Norræna húsið í Reykjavík er frábært hús til að hitta fólk og kynnast annarri menningu .
Hér er frábært bókasafn og tónleikasalur sem býður stærðar sinnar vegna upp á mikla nánd milli flytjenda og áhorfenda , " segir Harder og tekur fram að hann hafi heillast strax af Norræna húsinu þegar hann heimsótti það fyrst fyrir um 15 árum .
" Þá kom ég hingað um miðjan vetur til að taka þátt í tveggja daga ráðstefnu .
Ég man að ég hugsaði hversu fallegt húsið væri og að gaman væri að koma hingað aftur , " segir Harder og tekur fram að hann hafi í haust sem leið síðan fengið tækifæri til að kynnast starfsfólkinu áður en endanlega var gengið frá ráðningunni .
" Ég fann strax hversu góður andi er hér í húsinu og frábær starfsandi .
Þá endanlega sannfærðist ég um að það væri rétt skref að sækja um þessa stöðu þrátt fyrir að það kalli á fjarbúð sem ég hef aldrei prófað áður til lengri tíma en nokkurra vikna í senn , " segir Harder , en sambýlismaður hans til sl. níu ára býr í Kaupmannahöfn þar sem hann starfar sem skipulagsfræðingur .
Hver er framtíðarsýn þín fyrir Norræna húsið og starfsemi þess ? " Allra fyrst finnst mér mikilvægt að skilja húsið og möguleika þess í samspili við samfélagið sem heild .
Í því skyni hleypti ég í janúar af stað fundaröð með starfsfólkinu þar sem til umræðu og skoðunar eru tíu þemu á jafnmörgum fundum .
Við skoðum t.a.m. hvernig við nýtum vinnutímann og fjármuni hússins .
Að mínu mati er ekki vænlegt fyrir einhvern utanaðkomandi að storma inn og setja stefnuna án þess að skilja samhengið , söguna og möguleikana .
Auk þess er ég sannfærður um að útkoman verði miklu betri ef allir starfsmenn eiga aðkomu að stefnumótunarvinnunni , " segir Harder og tekur fram að það sé sér ekki keppikefli að hans hugmyndir verði ofan á .
Mikilvægast sé að bestu lausnirnar komist til framkvæmda .
" Hingað kemur alls kyns fólk , jafnt einstaklingar sem komið hafa hingað reglulega í 30 ár og útlendingar sem aldrei hafa komið hingað áður .
Sumir koma hingað til að ná sér í bók á bókasafninu , drekka einn kaffibolla og spjalla við góðan vin meðan aðrir koma til að skoða arkitektúr hússins og taka myndir .
Enn aðrir koma til að fræðast um Norðurlöndin .
Við höfum möguleika á að vísa gestum okkar á aðrar menningarstofnanir hérlendis þar sem við þekkjum samfélagið og menningarlífið vel .
Við þurfum að geta opnað fleiri dyr að samfélaginu .
Markmið okkar hlýtur væntanlega að vera að sem flestir njóti veru sinnar í húsinu og fái eitthvað út úr heimsókn sinni .
" Er fjárhagsstaða hússins góð ? " Ég held að flestar menningarstofnanir hvar sem er í heiminum þurfi að berjast harkalega fyrir að fá fjármagn .
Fjárhagsstaða menningarstofnana á Norðurlöndum er býsna þolanleg miðað við mörg önnur lönd .
Stærstur hluti rekstrarfjár Norræna hússins kemur frá Norrænu ráðherranefndinni ýmist beint eða óbeint .
Ef ráðamenn veldu að skera niður og forgangsraða fénu í önnur verkefni þá værum við í mjög erfiðri stöðu .
Mér finnst því mikilvægt að skoða möguleika þess að afla meira sjálfsaflafjár til rekstursins bæði til að við séum ekki eins viðkvæm fyrir niðurskurði en einnig þannig að við höfum möguleika á að standa að fleiri og stærri verkefnum .
Eins og staðan er í dag fer stærstur hluti rekstrarfjárins í rekstur og viðhald hússins sem og launakostnað .
Það þýðir að það er ekki mikið fé afgangs til að setja upp listasýningar í húsinu , halda tónleika og rithöfundakvöld eða kaupa nýjar bækur fyrir bókasafnið , " segir Harder sem stærstan hluta starfsferils síns hefur þurft að vera duglegur að afla fjár til listsköpunar .
" Þegar ég tók þátt í stofnun Kaleidoskop-leikhússins áttum við enga peninga en tókst að virkja fólk með okkur til að láta dæmið ganga upp .
Margir sjálfstæðir listamenn halda að fjárhagsstaðan sé alltaf miklu betri í menningarstofnunum samfélagsins og þá þurfi ekki velta hverri krónu fyrir sér .
En það er misskilningur .
Það voru t.d. ekki liðnir nema þrír dagar frá því ég tók við stöðunni sem yfirmaður útvarpsleikhúss DR þegar boð kom að ofan um að skera þyrfti marktækt niður og aðeins í minni deild þurfti að skera niður um 2 milljónir danskra króna .
Sá niðurskurður gerðist á minni vakt og ég var bara rétt að byrja að setja mig inn í starfið og kynnast samstarfsfólki mínu .
Skyndilega átti ég að taka ákvörðun um hverja þyrfti að reka og sjálfur að reka fólk sem ég þekkti varla .
Þetta var hræðileg lífsreynsla og ég átti margar andvökunætur , " segir Harder sem ekki hefur farið varhluta af gagnrýni á störf sín .
Skammaður af Ghitu Nørby Í ársbyrjun 2006 fékk hann skammir frá stórleikkonunni Ghitu Nørby og árið 2009 kaus hann að víkja sem stjórnandi Kvikmyndahátíða Kaupmannahafnar eftir gagnrýni undirmanna sinna .
" Ef maður tekur að sér áberandi stjórnunarstöðu þá eru litlar líkur á því að maður verði vinsæll .
Stjórnunarstöðum fylgir sú ábyrgð að velja og hafna sem skapar oft litlar vinsældir í listheiminum þar sem aðeins lítið brot listamanna kemst í gegnum nálaraugað með verk sín og hæfileika , " segir Harder og bendir á að hann hafi fullan skilning á því að Nørby var ósátt hjá Konunglega leikhúsinu á sínum tíma .
" Til að gera langa sögu stutta þá þurfti að aflýsa sýningunni Indenfor murene þar sem Ghita lék eitt aðalhlutverkanna þegar mótleikari hennar lést í búningsherbergi sínu fimm mínútum áður en önnur sýning átti að hefjast , " segir Harder og rifjar upp að með uppfærslunni hafi átt að fagna 50 ára afmæli leikkonunnar .
" Vegna veikinda þurfti í framhaldinu að aflýsa annarri uppfærslu þar sem hún átti einnig að fara með stórt hlutverk og þá beið hennar aðeins lítið aukahlutverk í þriðju uppfærslunni á afmælisári hennar , sem henni þótti vitanlega gremjulegt og ræddi hún þessi vonbrigði sín í stóru blaðaviðtali .
Þessi uppákoma kenndi mér að mikilvægt er að svara gagnrýni strax í fjölmiðlum í stað þess að freista þess að fjölmiðlafár gangi yfir , " segir Harder og tekur fram að hann hafi kvatt Konunglega leikhúsið sáttur tveimur árum síðar eftir lærdómsríkan tíma .
" Hvað Kvikmyndahátíðina varðar var ég beðinn að taka við stjórnartaumum á nýrri hátíð sem til varð þegar stjórnmálamenn ákváðu að fjórum ólíkum kvikmyndahátíðum skyldi steypt saman í eina gegn vilja bæði fyrri stjórnenda og stjórna .
Menntamálaráðherra hét því að nýja hátíðin fengi aukafjárveitingu upp á 10 milljónir danskra króna , sem skilaði sér aldrei .
Fljótlega eftir að ég tók við stóð ég því frammi fyrir 2 milljóna króna tapi á rekstrinum og sá þann kostinn einan að skera niður launakostnað sem féll auðvitað ekki í góðan jarðveg .
Í framhaldinu sakaði samstarfsfólk mitt mig um að ferðast á eigin vegum á kostnað hátíðarinnar sem var ekki rétt , " segir Harder sem valdi þá að hætta .
Þú nefnir bakgrunn þinn innan leiklistar .
Max Dager , forveri þinn í starfi , hafði einnig bakgrunn í menningargeiranum og var m.a. einn af stofnendum Cirkus Cirkör , en sumarið 2013 stóð Norræna húsið fyrir stórri sirkuslistahátíð í Vatnsmýrinni .
Munu notendur Norræna hússins verða varir við leiklistarbakgrunn þinn með einhverjum hætti ? " Það er hreint ekki markmið mitt að breyta Norræna húsinu í leikhús .
En auðvitað er maður mótaður af fortíð sinni , menntun , starfi , starfsumhverfi og samfylgdarfólki í lífinu .
Ég hef varið sl. tuttugu árum innan leikhúsheimsins og auðvitað er ég afurð fortíðar minnar .
Þessi reynsla hefur vitanlega áhrif á áhugasvið mitt , samskipti mín við annað fólk og vinnuna mína .
Ég er heillaður af manneskjunni og heillast af samskiptum fólks og ég er sannfærður um að mannleg samskipti séu sérlega góð leið til að miðla norrænu samstarfi .
Leiktextar eru mikilvægur hluti af leikhúsinu .
Þegar ég starfaði hjá DR las ég ógrynni af handritum og kynntist mörgum leikskáldum og rithöfundum á öllum aldri .
Í því starfi mínu öðlaðist ég dýrmæta reynslu í því að lesa handrit og geta rökstutt hvaða verk voru valin til framleiðslu og hver ekki .
Á sama tíma jókst virðing mín í garð höfunda mjög mikið , því rithöfundarstarfið er mjög einmanalegt starf en á sama tíma spennandi .
Hjarta Norræna hússins er bókasafnið og textar eru miðlægir í þessu húsi .
Mér fyndist spennandi ef hægt væri að gera meira af því að miðla textum á margvíslegri hátt .
Þetta helst aftur vel í hendur við íslenska menningu , því hér eru bæði mjög margir sem skrifa og ennþá fleiri sem lesa sér til yndis og ánægju .
Ég ímynda mér að bókmenntir í víðum skilningi gegni eftir sem áður mikilvægu hlutverki í þessu húsi , " segir Harder og bendir á að það styrki einnig Norræna húsið sem bókmenntahús að það hýsir skrifstofur barna- og unglingabókmenntaverðlauna sem og bókmenntaverðlauna Norðurlandaráðs , en sú breyting tók gildi sl. haust .
" Ég fagnaði því ákaft þegar þessi ákvörðun var tekin , því þetta styrkir tengslin við bókmenntirnar .
" Þú ert menntaður leikari og hefur sjálfur starfað sem listamaður á milli þess sem þú hefur tekist á við krefjandi stjórnunarstörf .
Fer þetta vel saman ? " Innra með mér hefur alltaf verið ákveðin togstreita milli þess að vera skapandi listamaður annars vegar og skipuleggjandi hins vegar .
Allt frá unga aldri hefur mér fundist mikilvægt að taka virkan þátt í samfélaginu og skipulagningu þess samtímis því sem ég hef haft gaman af því að setja upp leiksýningar og spila tónlist , " segir Harder sem lærði bæði á þverflautu og saxófón .
" Þverflautan hafði að lokum betur , því mér fannst svo gaman að spila kammermúsík .
Mér finnst því ekki leiðinlegt að salur Norræna hússins hentar sérdeilis vel til flutnings á kammertónlist , " segir Harder og tekur fram að sig langi til að nýta salinn betur til tónlistarflutnings .
" Þegar ég kláraði menntaskólann langaði mig að mennta mig sem leikari , en óttaðist að vera ekki nógu góður .
Mig dreymdi líka um að ferðast og datt í hug að sniðugt gæti verið að verða sendiherra því þá gæti maður unnið við það að ferðast um heiminn í vinnuskyni .
Ég hringdi því í utanríkisráðuneytið og spurði hvernig maður yrði sendiherra .
Sá sem svaraði símanum hló góðlátlega að mér og útskýrði síðan að flestir sendiherrar væru fyrrverandi stjórnmálamenn en aðrir væru lögfræðimenntaðir , " segir Harder sem las í framhaldinu lögfræði í eitt ár áður en hann sneri sér alfarið að leiklistinni .
Þá lá leiðin til Parísar þar sem hann lærði hjá Philippe Gaulier og Monicu Pagneux um árs skeið .
" Ég hef aldrei séð eftir þeirri ákvörðun að helga mig leiklistinni á sínum tíma .
Árið í París var stórkostlegur tími því þar fékk ég tækifæri til að vera í læri ásamt ungu fólki frá öllum heimsins hornum .
Um tvítugt sótti ég um ýmsa leiklistarskóla í Englandi og komst inn í Drama Centre London ( DCL ) sem á þeim tíma var draumaskólinn minn .
Ég valdi þennan skóla af því að ég hafði heyrt að hann væri erfiðastur og gerði mestu kröfurnar til nemenda sinna , auk þess sem útskrifaðir nemar skólans plumuðu sig í framhaldinu mjög vel , " segir Harder og rifjar upp að veran í DCL hafi verið sér mjög lærdómsrík .
Drullaðu þér til Danmerkur " Öll nálgunin hjá Philippe Gaulier var mjög húmanísk og námið einkenndist af leik og áherslu á góða samvinnu .
Þessu var þveröfugt farið í DCL því þar var sýnin á manneskjuna nánast fasísk og nemendur barðir áfram af óttanum við mistök .
Við vorum stöðugt minnt á það að þeim sem stæðu sig ekki nógu vel yrði vísað úr námi og mistök væru til merkis um illt innræti nemenda .
Við lifðum því í sífelldum ótta og daglega mátti sjá grátandi nemendur sem höfðu fengið að vita þeir væru ekki nógu góðir .
Nemendur þorðu ekki að ræða ótta sinn og vanlíðan hverjir við aðra .
Við áttum stöðugt að sanna ágæti okkar og að við værum nógu sterk , " segir Harder og nefnir tvö atvik sem enn sitji í sér .
" Ég man eftir einum balletttíma þegar stúlkan við hliðina á mér slasaði sig og féll æpandi af kvölum í gólfið .
Kennarinn hélt kennslunni áfram og ekkert okkar þorði að hjálpa henni .
Eftir tíu mínútur hjálpuðu tveir samnemendur henni og voru fyrir vikið skammaðir heiftarlega af kennaranum sem var brjálaður yfir því að þeir hefðu truflað kennsluna .
Ég man að ég hugsaði á sínum tíma að þetta væri brjálæði og að ég gæti ekki samþykkt svona meðhöndlun á manneskjum .
Í annað skipti flaug fugl inn um opinn gluggann á kennslustofunni .
Fuglinn flögraði rétt fyrir ofan höfuðin á okkur , en við sátum öll bein í baki og einblíndum á rektor skólans sem hélt fyrirlestur um sýn Friedrichs Nietzsche á harmleikinn .
Ekkert okkar þorði að horfa á fuglinn .
Þetta var fullkomlega absúrd , því leikhús fjallar um líf og það að geta brugðist við aðstæðum .
Ég gjóaði augunum til fuglsins og velti fyrir mér hvort ég gæti opnað glugga til að hjálpa honum að komast út og þá rauk rektor til mín , greip mig hálstaki og hristi mig ákaft meðan hann sagði mér að ef ég væri kominn til Englands til þess eins að skoða fugla skyldi ég bara drulla mér aftur til Danmerkur , " segir Harder sem sagði skilið við skólann eftir aðeins eina önn .
Lifði á núðlusúpu " Rektor skólans vissi um ákvörðun mína og bauðst til að hjálpa mér að komast í annan skóla þar sem honum fannst ég hæfileikaríkur .
Skilyrðið var að ég mátti hvorki segja samnemendum mínum né kennurum frá því að ég hygðist hætta .
Ég stóð við það þar til daginn áður en ég átti að hætta , en þá nefndi ég við bekkjarfélaga minn að daginn eftir væri síðasti dagur minn og því myndum við ekki hittast aftur eftir jólafrí .
Þegar ég mætti í skólann daginn eftir yrti enginn á mig og fólk horfði í gegnum mig .
Þetta var eins og að segja skilið við sértrúarsöfnuð , " segir Harder og rifjar upp að það hafi tekið sig langan tíma að vinna úr þessari lífsreynslu .
" Þetta hvíldi á mér í mörg ár á eftir .
En þetta veitti mér samtímis ótrúlega góða innsýn í hvernig fasisminn virkar .
Allir nemendur skólans lifðu í von um að líf þeirra yrði gott ef þeim tækist bara að standa sig og allir voru tilbúnir til að ganga mjög langt og fórna miklu til að láta draum sinn rætast .
Þörfin og vonin um að tilheyra sigurliðinu getur gert það að verkum að maður setur mikilvægari manngildi til hliðar og er jafnvel tilbúinn að horfa í gegnum fingur sér með ofbeldi í garð þeirra sem ekki standast kröfurnar .
" Sem fyrr segir útskrifaðist Harder í framhaldinu sem leikari frá LAMDA og vann sem leikari í tvö ár í Bretlandi .
Árið 1993 leikstýrði hann sinni fyrstu leiksýningu í Kaupmannahöfn en þar var um að ræða Lokaðar dyr eftir Jean-Paul Sartre sem sett var upp í leikhúsi sem nefndist Københavneren .
" Á þeim tíma þekkti ég enga leikara í Danmörku nema Sidse Babett Knudsen [ sem lesendur muna vafalítið eftir úr Höllinni þar sem hún leikur Birgitte Nyborg ] vegna þess að hún var í leiklistarnámi í París á sama tíma og ég .
Þremur dögum fyrir frumsýningu höfðum við ekki selt einn einasta miða , því enginn þekkti okkur .
Þá hjólaði ég milli allra dagblaða á Kaupmannahafnarsvæðinu og bauð gagnrýnendum blaðanna á frumsýningu enda lofaði ég dúndurflottri sýningu .
Það komu alls tíu gagnrýnendur á sýninguna og við fengum glimrandi dóma þannig að allir miðar seldust í framhaldinu upp .
Þetta var ótrúlegt .
Framan af ferlinum lifði ég iðulega á núðlusúpu til þess að láta enda ná saman .
Á seinustu árum hef ég hins vegar verið mjög heppinn og verið ráðinn til starfa hjá nokkrum af stærstu menningarstofnunum Danmerkur .
Í þeim stöðum hef ég haft úr meiri fjármunum að spila , en líka tekist á við mjög mikla ábyrgð .
Ég hef verið ótrúlega heppinn á ferlinum og fengið tækifæri til að takast á við marga ólíka hluti í samvinnu við frábært samstarfsfólk , " segir Harder sem horfir björtum augum til veru sinnar á Íslandi .
