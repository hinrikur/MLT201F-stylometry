Icelandair Group verður einn af aðalstyrktaraðilum Slysavarnafélagsins Landsbjargar .
Samningur til þriggja ára um þetta var undirritaður nýlega af Björgólfi Jóhannssyni , forstjóra Icelandair Group , og Margréti Laxdal , varaformanni Landsbjargar .
Markmið Icelandair Group með samningnum er að styðja Slysavarnafélagið Landsbjörg meðal annars í öryggisþjónustu við ferðamenn .
Tilgangurinn með því er að fækka slysum og styrkja ímynd Íslands sem ferðamannalands , með góðu upplýsingastreymi og sterku öryggisneti .
Stendur til að efla vefinn SafeTravel.is og koma honum áfram til erlendra ferðamanna í gegnum dreifileiðir Icelandair Group .
Ramma inn samstarf " Við erum með þessum samningi að ramma inn öll þau viðskipti og samstarf á milli Slysavarnafélagsins Landsbjargar og fyrirtækja innan Icelandair Group sem til staðar eru í einn samning , gera samstarfið öflugra og skilvirkara , " segir í tilkynningu frá Icelandair Group , haft eftir Björgólfi Jóhannssyni forstjóra .
sbs@mbl.is 