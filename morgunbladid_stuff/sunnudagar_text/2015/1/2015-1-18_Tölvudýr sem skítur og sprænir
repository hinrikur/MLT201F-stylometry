Hver man ekki eftir litlu tölvudýrunum sem börn og unglingar báru með sér um allan bæ ? Leikurinn naut gríðarlega vinsælda meðal barna og unglinga á tíunda áratug síðustu aldar .
Gamla græjan að þessu sinni er þetta smáa tæki sem passaði inn í litla lófa .
Í tækinu var spilaður tölvuleikur sem gekk út á það að halda lífi í litlu gæludýri , hundi , ketti eða jafnvel lítilli risaeðlu í tölvutæku formi .
Tölvugæludýrin komu sér ágætlega fyrir foreldra í ljósi þess að nú þögnuðu bænir barna um alvörugæludýr .
Margir höfðu þó efasemdir um ágæti tækisins á sínum tíma og var því velt upp hvort æskilegt væri að kenna börnum að ala upp tölvudýr í stað þess að læra að axla raunverulega ábyrgð á alvörugæludýri .
Tölvudýrin höfðu margskonar kosti en þau gátu ýmist sýnt gleði og ánægju með húsbónda sinn eða volað og vælt ef þeim var ekki sinnt .
Eins höfðu þau hægðir og þá þurfti að þrífa upp eftir þau , en aðeins með takkasmelli , ekki poka og tusku .
Dýrin gátu líka drepist úr t.d. næringarleysi eða óhamingju .
Ekki var þó öll von úti ef slíkt kom upp á og einfaldlega hægt að ýta á lítinn takka aftan á tækinu sem endurræsti tölvudýrið .
Þá fæddist nýtt gæludýr með öðruvísi persónuleika og þarfir .
