Tækifæri er orð dagsins .
Við sjáum ekkert nema tækifæri , segja bæði Jón Páll Eyjólfsson , nýr leikhússtjóri á Akureyri og Sólveig Elín Þórhallsdóttir nýr viðburðastjóri Menningarfélags Akureyrar .
Formlegir titlar eru heldur lengri : Jón Páll er strangt til tekið sviðsstjóri leiklistarsviðs Menningarfélags Akureyrar .
En leikhússtjóri er stutt og laggott .
Menningarfélag Akureyrar tók formlega til starfa um áramót .
Í því renna saman í eitt : Leikfélag Akureyrar , Sinfóníuhljómsveit Norðurlands og menningarhúsið Hof .
Þorvaldur Bjarni Þorvaldsson er þriðji nýi sviðsstjórinn hjá félaginu ; tónlistarstjóri .
" Við leiðum saman þessi félög .
Hægt verður að nýta betur starfsfólk , húsakost , tækjabúnað og alla þekkingu , " segir Sólveig Elín þegar Morgunblaðið sest niður með henni og Jóni Páli í vikunni .
Mjög spennandi " Hof hefur hingað til ekki framleitt listviðburði , heldur leigt út aðstöðu til listamanna , ráðstefnuhaldara og ýmissa annarra .
Húsið var opnað fyrir fjórum og hálfu ári og hefur vægast sagt gengið vel .
Það hefur skapað sér góðan sess , hefur gott orðspor og eiga fyrri stjórnendur sannarlega hrós skilið fyrir uppbyggingastarfið .
Ég tel mig því taka við mjög góðu búi af Ingibjörgu Ösp [ Stefánsdóttur , fv. framkvæmdastjóra Hofs ] og hennar starfsfólki varðandi velvild , verklagsreglur og allt skipulag .
Nú er boltinn hjá okkur og auðvitað ætlum við að halda áfram því góða starfi sem hér hefur verið innt af hendi .
" Jón Páll segir sérstaklega spennandi verkefni að " samþætta þetta frábæra hús , mjög góða Sinfóníuhljómsveit og krafta Leikfélagsins .
Það verður flott stærð og af miklum metnaði og fagmennsku held ég að hægt sé að setja upp sýningar sem allir geta verið stoltir af .
" Leikhússtjórinn hefur varpað fram hugmyndum um borgarasenu , sem hann kallar svo .
" Þar kemur að lykilorði í samfélaginu hér á Akureyri eða Íslandi , jafnvel heiminum öllum : hlutdeild .
Hverjum veitum við hlutdeild í frásögninni á sviðinu ? Hugmyndin er að borgarasenan verði einhverskonar heimildarleikhús en samt unnið með frásögn bæjarbúa og þær spurningar sem brenna á samfélaginu .
Það gefur slíku verkefni aðra vídd ef það fær pláss hér á stóra sviðinu , eða ef kammersveit verður með þegar flutt verða dægurlög í bland við frásagnir .
Þetta er eitt af því sem er mjög spennandi .
" Jón Páll kemur " að sunnan " eins og gjarnan er tekið til orða á Akureyri .
Spurt er : Voru þessi spennandi tækifæri ástæða þess að þú sóttir um starfið ? " Ég er leikstjóri að upplagi .
Hef starfað sem slíkur óslitið í nær níu ár og eðli starfsins er að maður lærir sífellt eitthvað nýtt .
Öðlast nýja þekkingu og þarft að samþætta hluti sem ef til vill hafa ekki verið notaðir saman áður .
Það er nákvæmlega það sem er að gerast hér núna .
Allir þessir þættir , leikfélag , menningarhús og sinfóníuhljómsveit , hafa virkað hver í sínu lagi en ég kann mjög vel við áskoranir eins og þær að samþætta starfsemi þeirra .
Hitt er annað að hér gefst mér tækifæri til að vinna miklu meira " á gólfinu " en annars staðar þar sem menn þurfa meira að sitja og horfa á mælana .
" Jón Páll virðist einmitt frekar sú manngerð að vilja fylgjast náið með því sem er að gerast á sviðinu en sitja á skrifstofu og rýna í tölur .
Er það rétt mat ? " Leikstjóri þarf alltaf að fara eftir áætlunum og halda vel utan um kostnað og annað , þannig að ég hef alltaf þurft að rýna í tölur ! Það er nefnilega mikill agi innan listanna þótt það virðist ekki alltaf ljóst , vegna hins ytra byrðis .
Það þarf aga og ótrúlega mikla sjálfstjórn til að verða meistari yfir hljóðfæri eða ná tökum á rödd sinni í söng og leik .
Það þarf aga og þjálfun til að ná því sem virðist svo óbeislað og óundirbúið á sviðinu ; það er einmitt galdurinn .
Þar fer saman óbeislaður frumkraftur , öguð vinnubrögð og einbeittur brotavilji til að gera eitthvað í samtali við nærsamfélagið .
" Er hann ekki einn af þeim óþekku í leiklistinni , innan gæsalappa , og ekki í neikvæðri merkingu ? Einn þeirra sem vilja mjög gjarnan ögra ? " Óþekkur ? Ég veit það ekki en held að hverju lýðræðislegu og heilbrigðu samfélagi sé nauðsynlegt að einhverjir segi stundum upphátt það sem enginn vill heyra .
Það hef ég gert og að minnsta kosti síðustu ár í kærleika ! Ásetningurinn er sá að reyna að fá fólk til umhugsunar um hvar við erum stödd og hvert við erum að fara .
Og hvort það sé raunverulega sú leið sem við viljum fara .
" Stundum þarf að spyrja , segir hann : Eigum við fyrir leigubílnum heim ? " Það er ekki endilega á ábyrgð listamanna að spyrja slíkra spurninga en þeir hafa tækifæri og vettvang til að gera það , stundum þannig að það sé afhjúpandi en líka skemmtilegt .
" Jóni Páli líður best á mörkum hins bærilega , eins og hann tekur til orða .
" Fegurðin er stundum óbærileg þegar setið er og hlýtt á góðan óperusöng eða góða sinfóníuhljómsveit spila .
Í leikhúsinu eru bæði sársauki og fegurð .
Á þessum stöðum birtist mannsandinn einhvern veginn í allri sinni dýrð .
" Alþjóðlegt og alþýðlegt Menningarstarfsemi berst oft í bökkum og LA hefur ekki alltaf átt fyrir leigubílnum heim .
Hvernig sér Jón Páll leikfélagið fyrir sér í framtíðinni ? " Samþætting mannafla og allra þeirra þátta sem nefnd voru í upphafi er jákvæð rekstrarlega .
Saga sviðslista í Eyjafirði spannar 150 ár : 1862 er skrifaður hér dómur um sýningu , svo alþjóðlegur að það er þingeyskur bóndi sem skrifar á ensku um sýningu sem leikin er af dönskum mönnum á íslensku með dönskum epilogue – eftirmála .
Sagan er sem sagt bæði fjölbreytt og alþjóðleg en vissulega líka þyrnum stráð .
Það er erfitt að reka leikhús ; það þarf þorp til að gera list .
Ég tel sóknarfæri nú og svo hefur verið gengið frá hnútum að leikfélagið kemur ekki á hækjum eða tognað inn í þetta samstarf .
Hér mætast allir í augnhæð .
" Jón Páll segir Leikfélag Akureyrar alltaf hafa verið alþýðlegt og aðgengilegt .
" Við viljum fá fólk í leikhúsið , ekki bara vegna þess að það sé mikilvægt samfélagslega heldur að þar sé eitthvað sem fólki finnst forvitnilegt ; að það langi til að koma og upplifa eitthvað stórfenglegt .
Við verðum með stórar og fjölskylduvænar sýningar en líka minni og krefjandi verk .
Við viljum vera alþýðlegt og aðgengilegt leikhús þar sem bæjarbúar upplifa að þeir eigi hlutdeild í frásögninni .
Það er það besta sem ég get lofað .
" Það hefur ekki verið í tísku eða þótt sérstaklega flott að flytja í mjög hátt póstnúmer – út á land .
Fannst honum það spennandi ? " Heimili manns er þar sem ástvinirnir og aðrir vinir eru , " segir Jón Páll .
" Ég var hér í næstum tvö ár sem leikari og leikstjóri þegar Magnús Geir [ Þórðarson ] var leikhússtjóri .
Við hjónin höfum núna búið í miðborg Reykjavíkur – í 101 – í tæp 13 ár .
Við höfum breyst og miðbærinn hefur breyst og okkur langaði að breyta til .
Vorum raunar á leiðinni út í sveit ; ætluðum að kaupa okkur ónýtt hús og gera það upp en ákváðum síðan að flytja í aðra borg .
Akureyrar er höfuðborg Norðurlands og hið íslenska borgarþorp .
Við erum því aftur komin í borgarstemningu .
" Þannig týnist tíminn , hefur verið sungið töluvert upp á síðkastið .
Vegna styttri vegalengda en syðra hefur fólk meiri tíma til ýmissa hluta fyrir norðan .
" Við Jón Páll höfum bæði búið í London og vitum hvað það er að taka strætó og þrjár neðanjarðarlestir til að komast í skólann .
Það er allt önnur tegund af lífi ! " segir Sólveig og Jón Páll grípur boltann á lofti : " Hvað þá að pródúsera leiklist .
Ef vantar snúru í London tekur það hálfan dag að redda því ! " Þau segja Reykjavík hafa breyst og nálgast útlandið að þessu leyti og skipuleggja þurfi allt meira en áður .
" Hér plönum við lítið að þessu leyti , " segir Sólveig .
Stutta stund tekur að redda slíku .
Mörgum þykir mjög vænt um gamla Samkomuhúsið .
Þau segja hlutverk þess verða enn meira en áður eftir að Menningarfélag Akureyrar var sett á laggirnar .
" Samkomuhúsið er einstakt í sinni röð .
Það hefur að ráða yfir einhverjum töfrum sem orð fá varla lýst en allir finna fyrir sem koma þar inn , hvort sem það eru áhorfendur eða leikarar , hvort sem þeir eru að koma þar í fyrsta sinn eða ekki , " segir Jón Páll .
" Nú verður umgjörðinni breytt að því leyti að auðveldara verður að vera með fleiri viðburði en leiksýningar húsinu .
Hingað til hafa leikmyndir verið fastar meðan á sýningum stendur en í næstu sviðsetningum á eftir Lísu í Undrandi verður meginreglan sú að sviðsmyndina verður auðveldlega hægt að taka niður og nýta húsið meira .
Þar getur orðið fjölbreyttari flóra viðburða ; litlir söngtónleikar gætu farið þar fram og kammersveit haldið tónleika .
Fólk gæti komið oftar í húsið en áður .
" Hver er heimamaður ? Þar kemur viðburðastjórinn aftur til skjalanna .
Hennar hlutverk verður meðal annars að raða viðburðum niður á húsin , ekki satt ? " Jú .
Þegar fólk leitar til okkar í Hofi vegna fyrirhugaðra viðburða erum við ekki bundin við Hamraborg og Hamra , salina hér í Hofi .
" Ráðstefna gæti farið fram í Samkomuhúsinu , svo ég nefni dæmi .
Ég hef einmitt áhuga á að efla enn frekar Akureyri sem ráðstefnubæ með tilliti til norðurslóðamála og norræns samstarfs , nýta þau tækifæri vel og koma Akureyri meira inn á kortið sem fýsilegum kosti .
Hér er öflugur háskóli og ýmsar stofnanir sem tengjast norðurslóðamálum sem við vitum að eru í örum vexti og .
Ég vil endilega að við hjá menningarfélaginu tökum þátt í að laða hingað fleira fólk .
" Einstaka gagnrýnisrödd hefur heyrst síðustu misseri í þá veru að heimamenn standi nánast ekkert á sviði leikfélagsins .
Skiptir máli hverjir eru sjáanlegir þar ? " Hver er utanaðkomandi ? " spyr Sólveig á móti .
Hún hefur búið á Akureyri í nokkur ár .
" Ég var spurð að því um daginn hvort ég væri héðan og svaraði : Ég er Íslendingur .
Hér á Akureyri urðu miklar umræður um það í haust hverjir væru Akureyringar og hvernig þeir væru í samanburði við aðkomumenn .
Mér leiðist svona umræða ; að mínu mati er þetta angi af rasisma .
" Jón Páll er fæddur og uppalinn í Keflavík .
" Er ég Keflvíkingur ? Ég bjó fimm ár í London .
Er ég Lundúnabúi ? Ég hef verið Reykvíkingur og nú er ég að verða Akureyringur .
Það hver stendur á sviðinu skiptir frekar máli í öðru samhengi , ekki bara hvort það eru leikarar sem búa hér eða aðrir .
Raunveruleikinn er sagan sem við segjum okkur sjálfum um okkur sjálf .
Hver segir hana ? Samfélagið er ekki eins og fyrir fimmtíu árum .
Hér eru pólskir Íslendingar , filippseyskir og taílenskir Íslendingar .
Þegar hugsað er um heimamenn þarf að velta fyrir sér hvernig samfélagið er samsett .
" Sinfóníski rokkarinn vill fjölga verkefnum Flestir þekkja Þorvald Bjarna sem rokkarann í Todmobile en sú góða hljómsveit er orðin aldarfjórðungs gömul .
Annað vita margir ekki : árum saman hefur Þorvaldur Bjarni unnið mikið við sinfóníska tónlist .
Nýráðinn sviðsstjóri tónlistarsviðs Menningarfélags Akureyrar flaug norður í gærmorgun og Morgunblaðið náði þar í skottið á honum .
" Fyrir mig er það spennandi per se að vinna með sinfóníuhljómsveit og þegar ég las starfslýsinguna þurfti ég ekki að hugsa mig lengi um áður en ég sótti um .
Það er svo raunverulegur bónus að fara í listrænt samstarf við leikhúsið því ég hef mikla reynslu af vinnu við sinfóníska tónlist í leikhúsi .
Var til dæmis tónlistarstjóri í Vesalingunum í Þjóðleikhúsinu , sú sýning var þrír og hálfur tími af sinfónískri tónlist .
" Átökin voru svo mikil í Vesalingunum að Þorvaldur Bjarni léttist um fimm kíló á meðan unnið var að verkefninu ! Nýstárlegur megrunarkúr að stjórna hljómsveit ...
Verkefnum fjölgi Hann segir eitt af markmiðum sínum að fjölga verkefnum Sinfóníuhljómsveitar Norðurlands í samstarfi við Hof og LA .
Hún verði að hafa nógu mikið að gera .
Í sjálfu sér þurfi ekki miklu að breyta , nema stefna að því að fastráða fastan kjarna hljóðfæraleikara þegar fram líða stundir .
" Aðalögrunin er að finna hljómsveitinni sérhæfingu .
Hún getur ekki orðið eins og Sinfóníuhljómsveit Íslands og verður alltaf litla systkynið en hér hefur ákveðinn kjarni unnið mjög fórnfúst starf og miklu skiptir að hann hafi nóg að gera .
Ég hef fundið í leikhúsverkefnum fyrir sunnan hvað hljóðfæraleikarar úr okkar ástkæru Sinfó eru í æðislegu formi .
Það segir sig sjálft þegar hljóðfæraleikarar undirbúa nýja stóra tónleika í hverri einustu viku .
" Þorvaldur segir Guðmund Óla Gunnarsson , aðalstjórnanda SN frá upphafi , Brynju Harðardóttur og forvera hennar á stóli framkvæmdastjóra hafa unnið frábært starf í gegnum tíðina .
" Þegar ég sá dagskrána sem þau voru búin að skipuleggja fram á vor varð ég eiginlega fyrir vonbrigðum því þar var svo margt sem ég hefði getað hugsað mér að gera næsta vetur ! " Þorvaldur Bjarni er fæddur í Reykjavík .
" Mér hefur alltaf fundist mjög spennandi kostur að flytja út á land .
Fyrir mér hefur það verið rómantískt .
Ég gæti reyndar hugsað mér að vera vitavörður einhvers staðar á afskekktum stað .
Eitt það frábæra við nútímann er að engu máli skiptir hvar unnið er ef þú ert nettengdur .
" Nú flyst hann út á land , en tekur fram að sú skilgreining eigi varla við um Akureyri .
" Okkur hjónunum hefur alltaf fundist við vera að fara í borgarferð til útlanda þegar við komum hingað .
Hér eru frábærir veitingastaðir , mikil menning og þrælgott skemmtanalíf ! Að koma hingað er eins og að fara í hina borgina .
" Todmobile hefur margoft spilað á Akureyri í gegnum árin .
" Uppáhaldstónleikastaður Todmobile er Græni hatturinn og það breytist ekki þótt við séum núna í Hofi .
Haukur Tryggvason hefur unnið æðislegt starf á Græna hattinum og hann verður áfram í uppáhaldi en hver veit nema Hof verði það líka eftir tónleikana 17. janúar .
" Sinfóníski rokkarinn er nýtekinn til starfa og Sinfóníuhljómsveit Norðurlands honum því ofarlega í huga .
Ekki bara vegna nýja starfsins heldur vill svo skemmtilega til að hann verður á sviðinu með sveitinni um næstu helgi , vopnaður tólf strengja gítar , þar sem Todmobile kemur fram með Steve Hackett úr þeirri goðsagnarkenndu sveit , Genesis .
" Það er frábært tækifæri , " segir Þorvaldur Bjarni .
Hugmyndin kviknaði löngu áður en hann var ráðinn til starfa nyrðra en segir verkefnið óneitanleg upplagt til þess að kynnast hljómsveitinni innanfrá .
" Bókstaflega .
Ég sit og spila með hljómsveitinni og skynja dýnamíkina í hópnum .
Það verður lúxus .
" Rakið að heyra í Atla ! Þorvaldur Bjarni vill fjölga verkefnum SN , sem fyrr segir , en hann vill líka ná til nýrra áheyrenda .
" Hljómsveitin þarf að finna sér farveg til þess .
Margir þekkja sinfóníska tónlist til dæmis aðallega í gegnum kvikmyndir og þá þarf kannski að nálgast verkefni þeim megin frá .
Eitt helsta kvikmyndatónskáld dagsins í dag , Atli Örvarsson , sem lengi hefur starfað í Los Angeles , er héðan .
" Er hinn nýi sviðsstjóri tónlistar að boða samstarf við Atla ? " Það er a. m. k .
alveg rakið að heyra í honum ! Við unnum saman í gamla daga og erum góðir vinir .
Auðvitað mun ég leita ráða hjá honum varðandi kvikmyndatónlist og kannski getum við fundið samstarfsgrundvöll í framtíðinni .
" " Þegar ég las starfslýsinguna þurfti ég ekki að hugsa mig lengi um , " segir Þorvaldur Bjarni Þorvaldsson , nýráðinn sviðsstjóri tónlistarsviðs Menningarfélags Akureyrar .
