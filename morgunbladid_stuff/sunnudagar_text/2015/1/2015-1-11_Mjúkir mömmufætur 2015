Á þessum árstíma keppast landsmenn um að verða nú loksins , í eitt skipti fyrir öll , besta útgáfan af sjálfum sér .
Hinar árlegu heitstrengingar eru í forgrunni , allavega svona fyrstu vikurnar í janúar og mögulega fram í febrúar – ef fólk er óvenjumikið í ljósinu .
Auðvitað er mamma ekkert öðruvísi en hinir nema hvað hún ákvað að taka nýja árið með óvenjumiklu trompi í ár og vinna dálítið með konseptið " mjúkir mömmufætur " ofan á allt hitt .
Hún hoppaði því hæð sína þegar hún hnaut um fyrirbæri sem kallast " Baby Foot " í flugstöð nokkurri þegar hún var á leið í örlítið jólafrí með sínum heittelskaða .
Fyrirbærinu hafði mamma kynnst stuttu áður í heimsókn hjá bæjarstjóra nokkrum .
Eftir að hafa séð með eigin augum hvernig fætur bæjarstjórans hreinlega skiptu um ham og urðu eins og á ungbarni varð hún auðvitað að prófa sjálf .
Þegar pakkningin af " Baby Foot " blasti við þarna innan um fótaskrúbba , munnskol og hælsærisplástra hrifsaði mamma tvo pakka af þessu undrastöffi úr hillunni án umhugsunar .
Þegar mamma lenti loksins í Las Vegas var hún alveg friðlaus þangað til hún var komin í plastsokkana og búin að teipa þá fasta um ökklana á sér .
Í verkefnið þurfti að leggja mikinn metnað því ekki er hægt að gera neitt annað en að slaka á meðan á þessum gjörningi stóð ( fyrir andlega fjarverandi nútímakonur er það djöflinum erfiðara ) .
Í plastsokkunum er undrablanda af 17 náttúrulegum innihaldsefnum sem ráðast á dauðar húðflögur .
Þegar fæturnir voru búnir að veltast um í þessari fótaskrúbbsmarineringu í klukkutíma hófst biðin langa ...
Það sem eftir lifði ferðar var gert daglegt tékk á fótunum eins og fólk gerir og þegar ekkert hafði gerst í fimm daga var orðin dálítið vond stemning hjá litla ferðafélaginu .
Mamma var sökuð um að vera ginnkeypt fyrir töfralausnum sem virkuðu ekki og upphófust töluverðar umræður um hvað kvenpeningurinn væri slyngur í að láta féfletta sig um hábjartan dag .
Í þessum umræðum benti mamma á að utan á pakkanum stæði að " Baby Foot " hefði verið á markaði í 15 ár og væri mest selda fótaumhirðuvaran í Japan .
Því miður talaði mamma fyrir daufum eyrum ...
Guði sé lof fór skinnið að taka örlitlum breytingum á degi sex og á degi sjö fór mamma að verða vongóð um að hún yrði ekki stimpluð sem alger fáviti að hafa eytt rúmlega 5.000 krónum í einnota plastsokka .
Árið 2015 er nefnilega sparnaðarárið mikla þar sem fjármunum verður ekki sóað í óþarfa og alls ekki í gerviþarfir .
Því skal haldið til haga að dagur átta var sérlega góður því þá voru þessi 17 innihaldsefni aldeilis farin að láta töframátt sinn í ljós og á degi níu dró til svo mikilla tíðinda að mamma var að hugsa um að fara sjálf niður í lobbý á hótelinu og fá lánaða ryksugu svo hún yrði ekki fordæmd af bandarískum herbergisþernum sem mesti sóði sem fæðst hefði í þennan heim ...
Eftir þetta lagaðist stemningin heilmikið hjá ferðafélaginu og eftir að heim var komið var mömmu tilkynnt að þetta " plastpokadæmi " hefði nú eiginlega virkað dálítið vel – gott ef það þyrfti ekki bara að fjárfesta í nýjum skammti á næstu vikum ...
Gleðilegt ár ! martamaria@mbl.is 