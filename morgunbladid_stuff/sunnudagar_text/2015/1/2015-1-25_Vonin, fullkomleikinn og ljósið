Leikkonurnar Tinna Hrafnsdóttir , Elma Lísa Gunnarsdóttir og María Heba Þorkelsdóttir eru framleiðendur leiksýningarinnar Ekki hætta að anda sem sýnd er á Litla sviði Borgarleikhússins .
Uppsetningin er samstarfsverkefni Háaloftsins og Borgarleikhússins og leika þær allar í sýningunni ásamt fjórðu leikkonunni , Kötlu Margréti Þorgeirsdóttur .
Verkið er nýtt íslenskt leikverk eftir Auði Övu Ólafsdóttur og er skrifað sérstaklega fyrir þær stöllur .
" Okkur þrjár langaði til að vinna sama .
Við settumst niður og veltum fyrir okkur hvað við vildum gera .
Fljótlega kom Auður Ava upp í hugann .
Hún er höfundur sem við höfum allar miklar mætur á , " segir Tinna .
" Hún kenndi okkur líka í Leiklistarskólanum , " bætir Elma Lísa við .
" Við spurðum hana hvort hún hefði áhuga á að vinna með okkur og skrifa leikrit fyrir fjórar leikkonur .
Þá vorum við strax búnar að fá augastað á fjórðu leikkonunni , okkur fannst það skemmtilegri tala .
Við vildum líka fá annan lit í hópinn .
Við erum allar ljóshærðar , " segir Tinna og hlær .
" Og svo er hún frábær leikkona , " segir hún um hina dökkhærðu Kötlu Margréti .
Auður tók vel í beiðnina og stuttu eftir fyrsta fund kom hún með hugmyndina sem verkið byggist á og hóf að skrifa drög .
Nýsköpun í draumaverkefni " Við sóttum um styrk til leiklistarráðs og listamannalaun og fengum styrk sem setti verkefnið af stað .
Auður tók sumarið í að skrifa og við hittumst síðastliðið haust og lásum yfir verkið ásamt leikstjóra .
Fljótlega eftir að við fengum styrkinn byrjuðum við að ráða til okkar aðra listræna stjórnendur .
Allir voru mjög spenntir fyrir því að vinna nýtt verk eftir Auði , " segir Tinna en leikstjóri verksins er Stefán Jónsson , danshöfundur er Melkorka Sigríður Magnúsdóttir , Brynja Björnsdóttir gerir leikmynd og búninga , Þórður Orri Pétursson sér um lýsingu og Árni Rúnar Hlöðversson um tónlistina .
Elma Lísa lýsir þessu sem draumaverkefni og segir mikla samheldni hafa einkennt sköpunarferlið og hugur hafi verið í hópnum .
" Íslensk nýsköpun er ofsalega mikilvæg í leiklistargeiranum og það er mikill fengur að því þegar íslenskt leikrit er frumsýnt , " segir María Heba en það er ekki á hverjum degi sem það gerist .
" Það er meira um leikgerðir svo íslenskt leikrit vekur ákveðna spennu og forvitni , " segir hún .
Þær komu með ákveðna hugmynd til Auðar Övu , sem hún gerði síðan að sinni .
Hún skrifaði ennfremur hlutverkin með þær í huga og hitti hópinn nokkrum sinnum á meðan á skrifunum stóð .
Þær voru í fyrstu feimnar við að nálgast hana en að vonum ánægðar með góðar móttökur .
" Auður tók fallega á móti okkur , " segir Elma Lísa .
" Okkur fannst gott að fá Stefán til liðs við okkur því hann er reynslumikill leikstjóri og óhræddur við að fara nýjar leiðir að hlutunum og það er mjög þakklátt því verkið er opið og getur vísað í margar áttir , " segir Tinna .
Verkið er abstrakt og krefst nokkurs af áhorfandanum , sem uppsker ríkulega en verkið situr eftir í manni .
" Ný íslensk verk þurfa alltaf ákveðna öndun og nærgætna meðhöndlun , " segir María Heba .
Þrátt fyrir að verkið sé með fjórum leikkonum er þetta ekki sérstakt kvennaverk og er hægt að gantast með það að þarna séu fjórar konur saman komnar sem geri ekki annað en tala um karlmann , barnsföður sinn Hákon , sem er látinn .
Ekki er þó allt sem sýnist .
Mikilvægi sjálfstæðu leikhópanna Leikhópurinn Háaloftið er barn hjónanna Tinnu og Sveins Þóris Geirssonar leikara en þau stofnuðu hann árið 2011 kringum leiksýninguna Hrekkjusvín , sem sett var upp í Gamla bíói .
Síðasta vor setti Háaloftið upp Útundan , erlent verk um barnleysi , sem sýnt var í Tjarnarbíói .
Tinna leikstýrði , Sveinn samdi tónlist og Elma Lísa og María Heba voru í leikhópnum , þannig að þær hafa allar unnið saman áður .
Ennfremur er Elma Lísa með leikhópinn Sokkabandið með leikkonunni Arndísi Hrönn Egilsdóttur og María Heba hefur unnið töluvert með þeim .
María Heba stofnaði síðan sjálf leikhóp eftir útskrift úr Leiklistarskóla Íslands sem ber nafnið Kvenfélagið Garpur .
Háaloftið fékk styrk frá menningar- og ferðamálaráði fyrr í mánuðinum og Sokkabandið fékk listamannalaun .
Þær eru því ansi öflugar í þessum sjálfstæða geira og talið víkur að gildi hans .
" Ég hef unnið bæði í Þjóðleikhúsinu og Borgarleikhúsinu og sett upp sýningar sjálf .
Allt er þetta skemmtilegt , " segir Elma Lísa en sjálfstæði fylgir ákveðið frelsi .
" Maður hefur meira um það að segja hvað maður er að leika og jafnvel hvað maður vill segja og gera þegar maður vinnur sjálfstætt , " segir hún .
María Heba segir sjálfstæðu leikhópana hafa mikið gildi .
" Þar myndast oft svigrúm til að gera tilraunir og rannsóknir á leikhúsmiðlinum sem gefst ekki endilega alltaf inni í stóru húsunum , " segir hún .
" Ekki hætta að anda er gott dæmi um það .
Hún er tilraunakennd þessi sýning við vitum það , " bætir Elma Lísa við .
Eru íslenskir leikhúsgestir að þroskast , er það að breytast hvað fólk vill sjá ? " Maður vonar það og vill hafa það þannig , " segir Elma Lísa .
" Þetta fer svolítið eftir tíðarandanum , hvað er að gerast í þjóðfélaginu , hvað fólk sækir í , " segir Tinna og heldur áfram : " Það eru alltaf áhorfendur sem eru til í að sjá mismunandi hluti ; ákveðinn hópur sem sækir farsa og annar sem vill sjá tilraunaleikhús , " og hinar taka undir það .
Hvernig er það að vera sjálfstæður leikhópur í samstarfi við stórt leikhús eins og Borgarleikhúsið ? " Ég hef unnið töluvert hér og finn engan mun á því að vinna hér í samstarfi eða innan húss .
Þessi sýning var tekin með kærleika og hlýju inn í húsið , " segir Elma Lísa .
Tinna segir samstarfið gott en bendir líka á mikilvægi Tjarnarbíós , sem hefur iðað af lífi að undanförnu .
" Sá styrkur sem Reykjavíkurborg hefur ákveðið að veita Tjarnarbíói , sem er í dag miðstöð sjálfstæðu sviðslistahópanna , er mikilvægur .
Það er líka nauðsynlegt fyrir sjálfstæða geirann að hafa eigin miðstöð til að hann sé ekki eingöngu háður samvinnu við stóru leikhúsin .
" Fyrrverandi Íslandsmeistarar í freestyle Töluvert er dansað í sýningunni .
" Melkorka á mikinn hlut í þessari sýningu og vann með okkur allt tímabilið .
Auður Ava vill hafa kóreógrafíu í sýningunum sínum .
Okkur þremur fannst það mjög spennandi því við erum allar gamlir dansarar .
Stór þáttur í sýningunni er hreyfing leikarans , " segir Elma en það er mikil hreyfing í Ekki hætta að anda .
Dansbakgrunnur var blaðamanni að einhverju leyti kunnugur en ennfremur hvíslaði lítill fugl því að blaðamanni að þær hefðu allar keppt í hinni frægu Freestyle-keppni Tónabæjar við góðan orðstír .
Þær gangast við því .
" Við erum allar fyrrverandi Íslandsmeistarar í freestyle , " staðfestir María Heba og hlær við .
Tinna og María Heba voru í sama danshópi .
" Elma var aðeins á undan okkur , svolítil fyrirmynd , maður dáðist að henni í laumi , " segir Tinna .
" Svo vorum við allar saman í leiklistarnáminu og vorum allar í sömu leikarafjölskyldunni , " segir hún og blaðamaður hváir við .
Leikarafjölskyldu ? Það kemur í ljós að nemendur leiklistardeildar Listaháskóla Íslands velja sér skjólstæðing úr árinu fyrir neðan sinn árgang .
" Bekkjarfélagarnir velja nýja aðila í sína fjölskyldu , ég valdi tvær því í tilfelli Maríu Hebu voru fimm stelpur í bekknum , " segir Tinna og er María Heba því " dóttir " hennar .
" Elma Lísa valdi mig þannig að hún er " mamma " mín , " segir hún en ekki fæst nákvæmlega úr því skorið hvort Elma Lísa sé þá amma Maríu Hebu ...
" Tilgangurinn með þessum fjölskyldum er að eiga trúnaðarmann utan bekkjarins sem þú getur leitað til og fengið góð ráð , " segir hún og þær eru sammála um að þetta sé gagnlegt fyrirkomulag .
Draumaútgáfan af sjálfum sér Í Ekki hætta að anda kallast trúartákn og heimur hins andlega skemmtilega á við heim dægurmenningarinnar , með popptónlist og spjallþáttum .
Lagið " Don ' t Hold Your Breath " með Nicole Scherzinger hljómar reglulega í gegnum verkið en þess má geta að lagið hefur verið spilað 43,8 milljón sinnum frá því að það var sett inn á YouTube fyrir fjórum árum .
Glöggir enskufræðingar hafa kannski líka giskað á það nú að verkið hafi fengið nafn sitt frá laginu .
" Auður fann þetta lag á lista yfir verstu mögulegu jarðarfararlögin , " segir María Heba og ræðir næst um spjallþáttatilvísunina .
" Þær eru að setja sig á svið í þessum viðtölum .
" " Það er eins og þær séu að fylla upp í einhverja ímynd af sjálfri sér með fyrirmyndir úr fjölmiðlum í huga , " segir Elma Lísa .
" Konurnar í verkinu setja upp óskastöðu um hvaða birtingarmynd þær vilji gefa út af sér en svo snýst það stundum í höndunum á þeim , " segir María Heba og Tinna grípur orðið : " Það er eins og þær vilji gefa út einhvers konar draumaútgáfu af sjálfum sér .
" " Þetta er í takt við það sem við erum alltaf að gera , ekki síst á samskiptamiðlunum , " segir María Heba en flestir sýna líf sitt vel ritstýrt og filterað á Instagram .
Þar verða mörkin milli frægra og almúgans líka oft óskýr því Gunna frænka birtist þar við hliðina á Gwyneth Paltrow .
Auk þessara pælinga vakna í verkinu upp ýmsar hugleiðingar í sambandi við trú , náttúruna og fleira sem áhugavert er að velta fyrir sér .
" Hún lætur okkur kannski ekki fá öll svörin en hún gefur okkur allskonar linka sem kveikja á spurningum hjá okkur , " segir María Heba um skrif Auðar Övu .
" Það er alltaf verið að flýja sannleikann ; blekkingarleikur er rauði þráðurinn í gegnum leikritið , " segir Tinna .
" Svo er það ljósið í verkinu sem er börnin .
Þau eru stóra vonin , " segir María Heba .
" Það er ekkert ljós án myrkurs , " segir Elma Lísa .
" Vonin í verkinu er þessi börn sem konurnar eiga .
Þar er öll vonin , og þar er fullkomleikinn og ljósið , " segir Tinna en börn kvennanna í verkinu heita öll skínandi nöfnum á borð við Bjartur Glasgow og Sunna París .
Leitin að sannleikanum er líka ákveðið stef í verkinu .
" Því nær sem við komumst sannleikanum því verra er það fyrir einhverja .
Vilja þessar konur sannleikann ? Þær eru alltaf að fara í kringum hann , " segir Elma Lísa .
Börnin eru komin í heiminn í þessu verki en Útundan fjallaði um barnleysi .
" Það var líka liður í því að opna umræðu um málefni sem er mjög viðkvæmt og ég þekki sjálf af eigin raun .
Það tók mig fimm ár að eignast mín börn .
Ég vildi leggja mitt af mörkum til að opna þá umræðu og þær voru tilbúnar að taka þátt í þessu með mér , " segir Tinna .
" Í þessu verki er ekki verið að fjalla um barnleysi heldur eru konurnar einmitt komnar með börn .
En það sem vantar núna inn í myndina er faðirinn , það er hann sem er fjarverandi , " segir Tinna .
Kvenhlutverkin fjögur í verkinu eru öll jafnstór og þær eru inni á sviðinu allan tímann .
" Það er mikið af skemmtilegum kvenhlutverkum þetta árið í báðum leikhúsunum en oft hefur hlutverkunum verið misskipt milli kynja , " segir Tinna .
" Mér finnst hafa opnast fyrir það að það þurfi að leiðrétta þennan mun .
Við eigum frábærar leikkonur og kvenleikstjóra á þessu landi og það má ekki gerast að það halli á þær , " segir Elma Lísa .
" Og sögur kvenna þurfa að heyrast .
Það er sérstaklega gaman að vinna með konum en karlarnir eru alveg nauðsynlegir líka , " segir María Heba og hlær .
" Kristín Eysteins leikhússtjóri er meðvituð um kynjahallann , það þarf að rétta þetta við og gefa konum tækifæri .
Árið hennar byrjar flott , " segir Elma Lísa .
Hvaða tilfinningu viljið þið að áhorfendur gangi út með ? " Það er hægt að hafa hugmynd um hver skilaboðin eru en aldrei hægt að stjórna því alveg heldur .
Auður sagði að hún vildi að leikhúsgestir löbbuðu út úr leikhúsinu með von og birtu í brjósti , " segir María Heba og Tinna á lokaorðin : " Hún benti á það að árið 2015 er alþjóðlegt ár ljóssins samkvæmt Sameinuðu þjóðunum .
Við vildum reyna að miðla þessu ljósi .
" 