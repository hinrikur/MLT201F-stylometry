Fjárhagslegt fullveldi evrulandanna hefur aldrei formlega verið afnumið , þótt smám saman hafi verið þrengt að því .
Hin umdeilda ákvörðun S.E .
og hin þunga ábyrgð sem lögð er með henni á skattborgara einstakra landa , án þess að spyrja þar kóng eða prest , sýnir að fjárhagslegt fullveldi þeirra ríkja er nú aðeins nafnið eitt .
Neyðarprentun Seðlabanka evrunnar er hafin fyrir alvöru .
Tölurnar um áformin sýnast tröllvaxnar og þær eru það .
Burðarklárinn beygður Þjóðverjar , sem hafa miklar efasemdir um þessar aðgerðir , meðal annars lögmæti þeirra , og eru enn ósáttir við þær , telja sig þó hafa náð að takmarka umfangið nokkuð .
Það hafi tekist með því að skilyrða að evruþjóðirnar væru " aðeins " í samábyrgð fyrir 20 prósent af töfrabragðafénu .
Einstakir seðlabankar evrulandanna væru hver um sig gerðir ábyrgir fyrir þeirra hlut , samantalið 80% prentunarinnar .
Þjóðverjar vonast til að þar með verði " einungis " 20% af prentuninni að veruleika .
En þegar sagt er að " seðlabankar einstakra evruríkja " muni bera ábyrgð á fyrirhuguðum kaupum , þá er tekin stór beygja fram hjá tvíburabræðrunum Raunveruleika og Sannleika .
Þessir seðlabankar eru enn til og vitað er hvers vegna .
Sameining evrunnar hefði aldrei fengist samþykkt , ef fínustu bankastjórar Evrópu hefðu misst skrifstofur sínar ( sá franski gullinslegna í húsi sem Napoleon setti undir bankann ) og segja hefði þurft upp 16.000 vellaunuðum starfsmönnum franska seðlabankans , 18.000 starfsmönnum þýska seðlabankans , 20.000 starfsmönnum þess ítalska og svo framvegis .
Þess vegna var bróderað upp nýtt hlutverk fyrir ríkjaseðlabanka evruríkja , eftir að samþykkt hafði verið að þeir væru óþarfir .
Nú safna þeir upplýsingum í möppur eina raunverulega seðlabankans , Seðlabanka evrunnar í Frankfurt .
Þangað þarf auðvitað að ráða sífellt fleiri til að þykjast lesa allar möppurnar sem berast frá fyrrverandi seðlabönkum .
Meira að segja ríki eins og Lúxemborg , sem hafði engan seðlabanka , var látið stofna platseðlabanka , svo ekki kæmi rifa í þessi Pótemkíntjöld og er hann þegar með mun fleiri starfsmenn en íslenski seðlabankinn .
Fleyta ábyrgðinni áfram Seðlabankar einstakra evruríkja eru ekki , þrátt fyrir nafnið , seðlabankar í raun og þeir eru heldur ekki útibú Seðlabanka evrunnar .
Þeir eru bara þarna , út um alla álfuna , með hátt í 100.000 starfsmenn .
Þeir eru sem sagt sennilega fjölmennari en þýski herinn .
Þessir " seðlabankar " hafa ekki heimildir til að gefa út peninga , " prenta þá " eins og það er enn kallað , þótt langstærsti hluti " prentunarinnar " sé aðeins í rafrænu formi .
Þeir eru ekki vörslumenn þeirrar myntar sem þjóðirnar nota , sem borga þeim launin .
Þess vegna er hin svokallaða ábyrgð " seðlabankanna " önnur og mun alvarlegri fyrir einstök ríki evrunnar en 20% ábyrgðin á sameiginlegu prentuninni .
Hún þýðir að það eru ríkissjóðir og að lokum skattgreiðendur sem standa undir hinni tröllkarlalegu ábyrgð , en ekki seðlabankarnir sem eru ekki lengur seðlabankar .
Þetta dæmi sýnir með áhrifamiklum hætti hvernig fullveldi einstakra evruríkja er komið .
Svona dæmi hafa menn aldrei horft framan í fyrr .
Varla hafa margir gert sér grein fyrir því , að svona kynni að fara , án þess að ríkisstjórnir evrulanda , þing eða almenningur fengju nokkuð um það að segja .
Verður hönd lengi höggi fegin ? Bankastjóri evrunnar , Mario Draghi , hefur viðurkennt að átök hafi verið innan framkvæmdastjórnar bankans um ofurprentunina .
Spurst hefur út hvernig fylkingar skipuðust .
Mesta athygli vekur að Þjóðverjar lutu í gras , eins og Bjarni Fel .
myndi orða það , og það er nýlunda og kaflaskil .
En það er meira .
Það er alvarlegasta hættumerki fyrir evrusamstarfið , sem sést hefur .
Þjóðverjar töldu það óskrifaða reglu , frá því að þeir samþykktu þátttöku í sameiginlegri mynt , að smærri þjóðirnar myndu aldrei bera þá atkvæðum í meginmálum varðandi myntina .
Það eru og hafa verið Þjóðverjar sem borga stærsta hluta brúsans við þessa útgerð alla .
Ákvörðun S.E .
er harðlega gagnrýnd , jafnt frá hægri sem vinstri í þýskum stjórnmálum .
Angela Merkel , hinn varfærni kanslari Þýskalands , duldi lítt andstöðu sína og óánægju í ræðu sinni í Davos .
Stjórnlagadómstóll Þýskalands hafði gefið til kynna að þessi aðgerð væri ólögmæt .
Þá var leitað til Evrópudómstólsins , en hann hefur þá sérstöðu að honum ber ekki aðeins að horfa til laga heldur einnig til þess , hvað sé farsælast fyrir samrunaþróunina í Evrópu .
Dómar Evrópudómstólsins eru því oftast fyrirsjáanlegir .
Bæði neyðar- og nauðungaraðgerð Í aðdraganda þessarar ákvörðunar var því víða velt upp , hvort Draghi bankastjóri myndi standa við stóru orðin um " að gera allt það sem þyrfti " til að bjarga evrunni .
Mario Draghi , framkvæmdastjórnin í Brussel og ríkisstjórnir stærstu ESB-landanna höfðu sannarlega reynt sitt til að snúa þróuninni við .
Yfirlýsingar eftir hvern neyðarfundinn af öðrum og um hver áramót um að nú hefði loks tekist að koma evrunni fyrir vind reyndust haldlausar .
Hagvöxtur náði sér ekki á strik .
Þvert á móti .
Kreppuspírallinn snerist .
Hann snerist hægt í fyrstu , en snerist þó og það vakti áhyggjur .
Snúningshraðinn hefur aukist síðustu misserin og Suður-Evrópuríkin , þar með talið Frakkland , eru flest komin í erfiða stöðu .
Evran hefur fallið ört og á sama tíma hefur olíuverð hrapað .
Þetta tvennt ætti að ýta undir framleiðslu- og útflutningsgreinar á svæðinu og olíuverðlækkunin ætti að milda þá kaupmáttarskerðingu sem fylgir gengislækkuninni .
En fall evrunnar og hrun olíuverðs hefur ekki dugað til .
Langt frá því .
Þess vegna veðjuðu sífellt fleiri á það að S.E .
myndi seilast til eina vopnsins sem eftir væri í stóra byssuskápnum .
Ekki endilega vegna þess að það væri rétt eða skynsamlegt .
Það yrði ekki lengur komist hjá því .
Í tvö ár samfellt hefur ítrekað verið gefið í skyn að þetta yrði gert .
Því myndi það eitt og sér , að standa ekki við fyrirheitin , leiða til kollsteypu .
Með öðrum orðum hafði hagkerfið þegar reiknað sér aðgerðina til tekna .
Kæmi hún ekki til kæmi hún einfaldlega til frádráttar í efnahagskerfinu , eins og hún hefði verið framkvæmd og afturkölluð .
Slangurheiti aðgerðarinnar er " QE " , skammstöfun fyrir " quantitative easing " .
Það er tiltölulega nýtt fyrirbæri , notað af Japönum í vandræðum þeirra fyrir tveimur áratugum og í Bandaríkjunum síðustu árin .
Þetta er eins konar afbrigði af peningaprentun sem gripið er til , þegar venjulegar hefðbundnar peningalegar aðgerðir , eins og lækkun stýrivaxta , hafa gengið eins langt og komist verður , en án árangurs .
Bandaríkin telja að aðgerðin hafi heppnast hjá sér og Alþjóðagjaldeyrissjóðurinn stimplar það .
Vörður staðinn um verðbólguna Í einföldu máli má segja að með aðgerðinni sé verið að berjast gegn verðbólguleysi , svo undarlega sem það hljómar á íslensku .
Í áratugi hafa Íslendingar talað sig hása um verðbólgubölið og haft ástæðu til og óskað þess að verðbólgan yrði að steini , eins og aðrar tröllkerlingar .
Þegar markmið seðlabanka eru skoðuð , þá má sjá að fyrirheit um verðbólguhömlur vita í tvær áttir .
Í markmiðum slíkra stofnana felst gjarnan að verðbólga skuli vera ( t.d. ) 2-4 prósent , eftir aðstæðum .
Löngum hafa fjölmiðlar og kannski flestir aðrir talið að orðin 2-4 prósent sýndu efra svigrúmið .
Það er svo sem ekkert undarlegt , því að í flestum tilvikum stóð baráttan um að koma verðbólgunni niður í markmiðið .
Þess vegna var það sjaldan rætt að í raun vildu yfirvöld ekki að verðbólgan hyrfi , heldur aðeins að hún héldi sig innan marka .
Þótt það væri ekki sagt , þá var alls ekki keppt að því að verðbólgan færi niður fyrir neðra markið um langa hríð .
Þetta umræðuleysi um neðra markið stafaði ekki af blekkingaráráttu .
Víðast háttaði þannig til , rétt eins og hér , að baráttan stóð um það að missa ekki verðbólgu úr böndum .
Til að nálgast þessa hugsun um verðbólgumarkmið má kannski taka líkamshita mannsins sem dæmi .
Maðurinn þrífst aðeins við þröngt líkamshitastig .
Þegar mælirinn sýnir að kroppurinn er með 37,2 stiga morgunhita er sagt að hann sé hitalaus ( sem er fjarri lagi ) .
Hækki líkamshitinn hins vegar um tæpar 5 gráður er viðkomandi ekki aðeins kominn með " mjög háan hita " heldur er hann við dauðans dyr .
Að jafnaði er horft til efri markanna .
Þar finnst flestum að hættan liggi .
En maðurinn þolir ekki lengi að fara margar gráður niður fyrir neðri mörkin , 37,2° .
Á það er minnt þegar menn " verða úti " eða þola aðeins skamma stund í fremur köldum sjó .
Með þessa líkingu í huga má segja að nú séu evruríkin að berjast gegn því að myntin þeirra " verði úti " .
Það er verið að blása í hana hita .
Hvaða skoðun sem menn hafa á evrunni sem sameiginlegri mynt margra þjóða , eða hvort Ísland eigi að ganga í ESB og þar með lenda inni í evrunni , er rétt að vona að þessi úrslitatilraun S.E .
endi ekki illa eða með ósköpum .
Mistakist töfrabragðið verður ástandið í ríkjum álfunnar erfitt , jafnvel mjög slæmt , til skamms tíma horft , þótt rökstyðja megi að til lengri tíma myndi ríkjunum farnast betur mistækist " síðasta úrræðið " .
Hulunni svipt af sjálfstæðistapi En hitt , sem áður var nefnt , ætti að sannfæra alla um það að stuðningur við fullveldi ríkis og aðild að ESB eru aðskilin mál sem fara aldrei saman .
Draghi bankastjóri tilkynnti að bankastjórn S.E .
hefði ákveðið , í bullandi ágreiningi , að ríkissjóðir einstakra evrulanda skyldu taka fjárhagslega ábyrgð á efnahagslegri björgunaraðgerð af áður óþekktri stærð .
Færa má rök fyrir slíkri ákvörðun .
Jafnvel rök sem dygðu til að sannfæra marga .
Ekki síst þá sem af einhverjum dularfullum ástæðum hafa bitið það í sig að öllu megi fórna til að halda lífi í hugmynd sem sannað er að var meingölluð .
En jafnvel þótt slík rök væru til og ekki sé hægt að útiloka að þau væru gild , þá er óverjandi að leggja slíka ábyrgð á einstök ríki , án þess að ræða það í ríkisstjórnum landanna , á þingum þjóðanna og án þess að almenningur fái að koma að .
Fjárhagslegt fullveldi evrulandanna hefur aldrei formlega verið afnumið , þótt smám saman hafi verið þrengt að því .
Hin umdeilda ákvörðun S.E .
og hin þunga ábyrgð sem lögð er með henni á skattborgara einstakra landa , án þess að spyrja þar kóng eða prest , sýnir að fjárhagslegt fullveldi þeirra ríkja er nú aðeins nafnið eitt .
Og ekki þarf að spyrja um sjálfstæði ríkis þegar fjárhagslegt fullveldi þess er fokið út í buskann .
Um það getur ekki verið ágreiningur .
