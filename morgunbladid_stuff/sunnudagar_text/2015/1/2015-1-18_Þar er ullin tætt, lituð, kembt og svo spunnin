" Salan á íslenskri ull hefur sjaldan verið meiri .
Á síðustu árum hafa fatahönnuðir kynnt ýmsar skemmtilegar uppskriftir að ullarflíkum og áhugi á prjónaskap er mikill .
Þá eru bændur almennt mjög meðvitaðir um að skila inn sem bestri ull .
Með rúningi fjár tvisvar á ári , það er að hausti og aftur seint að vetri , hafa gæðin aukist til muna , " segir Guðjón Kristinsson , framkvæmdastjóri Ístex í Mosfellsbæ .
Stór vinnustaður Rætur íslensk ullariðnaðar eru í Mosfellsbæ , en það var árið 1896 sem byrjað var að vinna ull í verksmiðjunni í Álafosskvos við Varmá .
Og þó margt hafi breyst á löngum tíma eru aðferðirnar og vinnslan alltaf með líku lagi , það að ull er þvegin , tætt , lituð , kembd og spunnin .
" Þéttbýli hér í Mosfellsbæ myndaðist meðal annars vegna starfseminnar við Álafoss sem var stóriðja síns tíma , " segir framkvæmdastjórinn .
Í dag starfa um 50 manns hjá Ístex , 11 eru í þvottastöðinni á Blönduósi og um 40 í verksmiðjunni í Mosfellsbæ .
Þar er ullin sem kemur að norðan tekin inn og er fyrst tætt og hluti hennar litaður .
Svo er þráðurinn kembdur svo úr verður lopi , sem síðan er spunninn , bæði fyrir vél- og handprjón .
Í um 400 litum Alls eru afbrigðin af lopanum frá Ístex , þar með talið í litum , um 400 .
Þar af fást 250 litagerðir fyrir útgáfu af handprjónalopa og 150 af fyrir vélprjón og vefnað – og er ull af síðarnefndu gerðinni meðal annars nýtt í þeim fjórum prjónastofum á landinu sem starfandi eru .
Og það má margt búa til úr ullinni , svo sem peysur , sokka vettlinga og svo framvegis .
Þá eru í Ístex framleiddar værðarvoðir en slíkar – hlýjar og góðar – standa alltaf vel fyrir sínu .
Á Íslandi falla til um 1.000 tonn af ull á ári hverju og má ætla að ríflega ¾ hlutar þess séu eftir þegar hráefnið hefur verið hreinsað og þvegið .
Það magn skiptist svo til helminga eða þar um bil ; lakari ullin er gjarnan seld út landi og nýtist í teppagerð og slíkt en annað , eða um 400 tonn árlega , fara í framleiðslu í Mosfellsbæ .
Ullarverksmiðjan þar var lengi rekin undir merkjum Álafoss , fyrirtækisins sem varð gjaldþrota sumarið 1991 .
Seinna það sama ár var starfsemin endurreist undir merkjum Íslensks textíliðnaðar , sem í daglegu tali er stytt í Ístex .
Er fyrirtækið í eigu starfsmanna og fjölda sauðfjárbænda víða um land .
sbs@mbl.is Mikil hugmyndaauðgi Guðjón Kristinsson framkvæmdastjóri og Hulda Hákonardóttir , markaðs- og kynningarstjóri , segja markaðsstarf Ístex innanlands að miklu leyti felast í því að byggja upp tengsl við prjónafólk .
Það hafi verið gert til dæmis með útgáfu bóka og blaða með prjónauppskriftum .
Þar megi nefna hönnunarsamkeppni um Óveðurspeysuna sem efnt var til fyrir um hálfu öðru ári .
Þar barst inn fjöldi peysa , sem þóttu hannaðar af mikilli hugmyndaauðgi .
Voru uppskriftir af nokkrum þeirra og fleirum til – alls 40 – gefnar út í uppskriftabókinni Óveður sem kom út nýlega .
" Útflutningur okkar á lopa skiptir miklu máli , en við seljum mikið til Norðurlanda , víðar til Evrópu , Bandaríkjanna og þá stækkar Japansmarkaður sífellt .
Fyrir hrun var gengi krónunnar alltof hátt skráð en nú er það í betra jafnvægi .
Útflutningur er því farinn að skila ágætum tekjum í dag og innanlandsmarkaður er sterkari en áður , " segir Guðjón , sem hefur starfað við ullariðnaðinn í Mosfellsbæ í bráðum 40 ár .
