Hera Björk Þórhallsdóttir söngkona býr eins og margir vita í Santiago í Síle en þangað flutti hún eftir sigur í einni áhrifamestu söngkeppni Suður-Ameríku og starfar í tónlistargeiranum þar ytra .
Hera Björk nýtur lífsins í sólinni og gerir okkur Íslendinga græna af öfund með sólarfærslum á twitter .
Í vikunni skrifaði hún þar : " Er að reyna að hengja þvottinn út til þurrks , mjög erfitt starf , er í mikilli hættu á að það detti vínber í munninn á mér .
" Með þessu birti Hera Björk mynd af vínberjatré sem breiddi úr sér yfir þvottasnúrunum hennar .
Áslaug Arna Sigurbjörnsdóttir , laganemi og fyrrverandi formaður Heimdallar , var ein þeirra sem gagnrýndu ummæli Ásmundar Friðrikssonar , þingmanns Sjálfstæðisflokks , um múslima á Íslandi er hún sagði átakanlegt að vera í sama flokki og Ásmundur .
Ásmundur ritaði þessi ummæli á Facebook en Áslaug Arna ritaði hins vegar á samfélagsmiðlinum Twitter og gagnrýndi þar með Facebook : " Ég elska Twitter , hér virðast ekki vera neinir rasistar , heldur málefnalegt fólk með mism .
skoðanir .
Ástæðan = hér er enginn yfir sextugt ! " Kastljósmaðurinn Sigmar Guðmundsson lét þessi orð falla á Facebook : " Í allri umræðunni um tjáningarfrelsið er hollt fyrir okkur að vita að það er lögbrot að segja að Marlboro-sígarettur séu með betra eftirbragði en Winston .
Þetta er ekki arfur úr gamalli löggjöf heldur var þetta sérstaklega sett inn í lög árið 2002 .
Það má bara fjalla um tóbak til að vara sérstaklega við skaðsemi þess .
Meirihluta alþingis þótti svona rosalega vænt um tjáningarfrelsið fyrir aðeins tólf árum .
" Íslendingar á samfélagsmiðlum og víðar glöddust yfir þeim fréttum að tónskáldið Jóhann Jóhannsson hefði hlotið Golden Globe-verðlaun sem og tilnefningu til Óskarsverðlauna fyrir tónlist sína í kvikmyndinni The Theory of Everything .
Einar Kárason rithöfundur skrifaði á Facebook eftir að tíðindin bárust : " Hver er þessi Jóhann Jóhannsson sem fékk Golden Globe ? spurði ég , en fékk ekki svar .
Nú les ég að hann komi úr hljómsveitinni HAM .
Það er ekki á það snilldarband logið ! " Upp spunnust umræður um fleiri tónlistarverk sem Jóhann Jóhannsson hefði komið nærri .
Fjölmiðlamaðurinn Egill Helgason sagði að Jóhann hefði til dæmis átt stóran þátt í gerð þeirrar frábæru plötu Æ með Unun og rithöfundurinn Birna Anna Björnsdóttir minnti fólk á að hann gerði tónlistina við kvikmynd Silju Hauksdóttur ; Dís , sem var byggð á samnefndri bók eftir þær Silju , Birnu Önnu og Oddnýju Sturludóttur .
