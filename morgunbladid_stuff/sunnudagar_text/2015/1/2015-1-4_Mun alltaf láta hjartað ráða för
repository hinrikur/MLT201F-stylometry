Katrín Ómarsdóttir er tvöfaldur Englandsmeistari í knattspyrnu með Liverpool .
Hún unir hag sínum vel í bítlaborginni enda segir hún lífsglaðara og elskulegra fólk vandfundið .
Hún ræðir hér meðal annars um metnað sinn til að halda áfram að þroskast sem leikmaður og manneskja , þunglyndi sem helltist yfir hana í Bretlandi og kærustuna sem hún sótti í raðir Everton og staðið hefur eins og klettur við bakið á henni .
Orri Páll Ormarsson orri@mbl.is Þau koma saman til dyra , Katrín Ómarsdóttir og hundurinn Lubbi .
Sá síðarnefndi rýkur beint út í lausamjöllina en gegnir þegar hann fær fyrirmæli um að koma aftur inn í hlýjuna á heimili foreldra Katrínar í Reykjavík .
Ragnar Axelsson ljósmyndari horfir sposkur á kauða og spyr hvort ekki sé upplagt að mynda þau saman .
" Æi , " segir Katrín mæðulega .
" Við erum ekkert sérstaklega miklir vinir .
Lubbi var keyptur þegar ég fór til Bandaríkjanna í háskólanám .
Átti að koma í staðinn fyrir mig .
" Hún skellir upp úr .
Þar með er Lubbi út úr myndinni .
Og þó .
Hann fylgir okkur nefnilega inn í stofu og kemur sér makindalega fyrir við hlið mér í sófanum .
Bíður þess að formlegar viðræður hefjist – með mikilli eftirvæntingu .
Katrín er heima í jólafríi .
Hún býr í sjálfri bítlaborginni , Liverpool , þar sem hún hefur leikið knattspyrnu með hinu sögufræga félagi sem kennt er við borgina , undanfarin tvö ár .
Gengið hefur sem kunnugt er verið vonum framar , Liverpool hefur orðið enskur meistari bæði árin .
Fátt benti til þeirra afreka þegar Katrín réð sig til starfa hjá Liverpool fyrir réttum tveimur árum .
Liðið hafði lokið keppni í neðsta sæti deildarinnar tímabilið á undan .
" Þetta hefur gengið ótrúlega vel .
Við erum ekkert endilega með langbesta liðið en höfum landað þessum titlum á seiglunni .
Það er mikill vilji í þessu liði , " útskýrir Katrín sem leikur á miðjunni .
Man .
City skítsama um peninga Kvennaknattspyrna er á hraðri uppleið í Englandi og knattspyrnusambandið hefur markvisst verið að verja meiri fjármunum í deildina .
Liðin sjálf hafa líka úr meiri peningum að spila – alltént sum hver .
" Manchester City er komið af fullum krafti inn í þetta og þeim er skítsama um peninga .
Chelsea og Arsenal eru vel stæð líka .
Liverpool er hins vegar ekki ennþá tilbúið að eyða eins miklum peningum , " segir Katrín .
Spurð hvort það sé áhyggjuefni kinkar hún kolli .
" Já , eigi að byggja á þessum góða árangri þarf að setja meiri peninga í liðið .
Það voru mikil vonbrigði að karlaliðið skyldi ekki komast í sextán liða úrslit í Meistaradeild Evrópu .
Það hefði komið okkur til góða .
Að óbreyttu geri ég ráð fyrir að erfitt verði að verja titilinn á næsta tímabili , " segir Katrín en mótið hefst í mars .
Hún segir enska boltann hafa komið sér skemmtilega á óvart .
Standardinn sé hærri en hún bjóst við og hraðinn og harkan meiri en hún hefur kynnst annars staðar en Katrín lék áður í Bandaríkjunum og Svíþjóð .
Lítill tími sé til að hugsa og framkvæma .
Þá munu leikmenn upp til hópa vera mjög teknískir .
" Það hefur eiginlega tekið mig tvö ár að aðlagast þessu og það er fyrst núna að mér finnst ég vera komin almennilega inn í enska boltann .
Það hljómar kannski undarlega eftir að hafa unnið tvo meistaratitla en mér finnst ég ennþá eiga heilmikið inni sem leikmaður .
Þetta er ögrandi umhverfi og þannig þroskast maður mest .
Þess vegna hlakka ég mikið til næsta tímabils , " segir Katrín sem er á kjöraldri fyrir knattspyrnumann , 27 ára .
Hún hefur leikið 64 A-landsleiki fyrir Ísland og skorað í þeim 10 mörk .
Einstakir áhangendur Katrín kveðst hafa fallið vel inn í hópinn og stemningin í búningsklefanum sé til fyrirmyndar .
" Bretar eru upp til hópa mjög léttlyndir að eðlisfari og stelpurnar stöðugt djókandi .
Hlæja að öllu – og engu .
Andrúmsloftið er mjög létt en algjör einbeiting þegar út á völlinn er komið .
Þannig á það að vera .
" Katrín segir stuðninginn við liðið góðan , innan vallar sem utan .
Það sé þó skaði að völlurinn , þar sem heimaleikir Liverpool fara fram , sé í um þrjátíu mínútna akstursfjarlægð frá miðborginni .
Um 700 manns koma að jafnaði á hvern leik .
" Væri völlurinn nær myndum við örugglega fá tvö til þrjú þúsund manns í hvert skipti , " segir Katrín .
Eftir að meistarabikarinn var í höfn í haust var kvennaliðið hyllt á leik karlaliðsins á Anfield .
Að sögn Katrínar var það hæstastigs gæsahúð .
Allir áhorfendur hafi staðið á fætur og klappað leikmönnum lof í lófa .
" Þeir kunna greinilega að meta það sem við erum að gera .
" Hún segir stuðningsmenn Liverpool raunar einstaka .
" Þeir eru ofboðslega stoltir af sögu félagsins og styðja liðið af heilum hug , gegnum súrt og sætt .
Ég er sjálf Púlari en gerði mér enga grein fyrir þessu fyrr en ég kom út .
Það kom mér á óvart hvað tilfinningarnar eru miklar .
Liverpool er verkamannaborg og fótboltinn hefur alla tíð verið upplyfting fyrir fólkið .
Hefur það upp úr hversdeginum .
Það er mjög fallegt að fylgjast með þessu .
Hillsborough-slysið tengir líka alla , ekki bara stuðningsmenn Liverpool , heldur stuðningsmenn Everton líka .
Þó metingurinn sé auðvitað mikill eru þetta vinaklúbbar þegar á reynir .
Everton reyndist Liverpool ákaflega vel í sorginni eftir slysið .
" Fyrir þá sem ekki vita varð Hillsborough-slysið vorið 1989 þegar 96 stuðningsmenn Liverpool tróðust undir meðan á bikarleik gegn Nottingham Forest stóð .
Of mörgum hafði verið hleypt inn á pallana með þessum skelfilegu afleiðingum .
Fólkið gerir borgina fallega Katrín kann afskaplega vel við sig í herbúðum Liverpool og mun leika áfram með liðinu – í það minnsta eitt ár í viðbót .
" Það er sjálfsagt klisja , " segir hún brosandi , " en maður tekur bara eitt ár í einu .
Ég hef gaman af því að ferðast og þróa mig sem leikmann og manneskju í leiðinni , þannig að ég gæti alveg hugsað mér nýja áskorun í framtíðinni .
Hvar eða hvenær það verður er hins vegar ömögulegt að segja til um á þessari stundu .
" Katrín er ekki síður ánægð með lífið í bítlaborginni .
" Fólkið í Liverpool er í einu orði sagt yndislegt .
Hlýrra og hjálplegra fólki hef ég ekki kynnst .
Því er annt um alla og vill allt fyrir mann gera .
Kaninn er oft mjög almennilegur en er því miður stundum að feika það .
Þarna meinar fólk þetta .
Það er nóg að fara út í búð til að finna hlýju og umhyggju .
Borgin sjálf er ekkert sérstök , frekar þungbúin og grá , auk þess sem það rignir mikið .
En fólkið gerir hana fallega .
Lífið er stöðug barátta í Liverpool en fólkið gerir þá baráttu mun auðveldari með viðmóti sínu , hlýju og lífsgleði .
" Scouse-mállýskan , sem töluð er í Liverpool , er alræmd og mörgum illskiljanleg .
Fræg er sagan af því þegar Daninn Jan Mølby var keyptur til Liverpool .
Sá var forframaður í ensku , eins og margir Norðurlandabúar , og hélt hann yrði ekki í vandræðum með að skilja samherjana .
Þangað til hann mætti á fyrstu æfinguna .
Þá leið Mølby eins og hann væri staddur í Kína – skildi ekki orð .
Katrín hlær að þessu og skilur Mølby mætavel .
" Þessi mállýska er ákaflega skemmtileg og eiginlega engu lík .
Ég skil vel að sumum þyki hún fáránleg .
Elsta stelpan í liðinu , sem er fertug og ennþá að spila , skammast sín það mikið fyrir scouse-mállýskuna að hún hefur æft sig sérstaklega að tala ensku svo samherjarnir sem koma annars staðar frá skilji hana .
" Varð strax heltekin Fyrsta árið leigði Katrín íbúð með liðsfélaga sínum en núna býr hún ein .
Kann því vel .
" Ég er svolítill einfari í eðli mínu og þó það geti verið ágætt að leigja með öðrum var ég eiginlega búin að fá nóg af því .
" Spurð um ástamál færist órætt bros yfir varir Katrínar .
" Það er stelpa sem ég hef verið að hitta , " viðurkennir hún svo og lítur feimnislega undan .
" Það er reyndar nokkuð langt síðan við kynntumst eða í mars 2013 .
Ég var nýkomin heim til Liverpool eftir erfitt mót með landsliðinu á Algarve og ákvað að skella mér út á lífið til að hrista vonbrigðin af mér .
Ég var stödd á klúbb þegar þessi stelpa gekk inn , horfði á mig og ég varð strax heltekin .
" Katrín fékk símanúmer stúlkunnar og þær byrjuðu að hittast .
Hlutirnir gengu þó lengi vel hægt fyrir sig og það var ekki fyrr en í síðasta mánuði eftir tæplega tveggja ára haltu mér / slepptu mér-samband að þær byrjuðu loksins saman .
" Núna erum við loksins orðnar kærustupar og síðustu tvær vikurnar áður en ég kom heim í jólafrí voru yndislegar .
Nú getum við byrjað að hjálpa hvor annarri að ná okkar markmiðum og draumum í lífinu , " segir Katrín sem kýs að nafngreina kærustu sína ekki að svo stöddu , þar sem svo nýlega var til formlegs sambands stofnað .
Greind með þunglyndi Efinn stafaði öðru fremur af vanlíðan sem Katrín hefur glímt við síðustu tvö árin .
" Í grunninn er ég frekar þung í lund .
Fann stundum fyrir vanlíðan meðan ég var unglingur án þess að gera beinlínis neitt í því .
Þetta leið bara hjá .
Fljótlega eftir að ég flutti til Liverpool helltist þessi vanlíðan hins vegar yfir mig af mun meiri þunga en áður .
Ég var treg að fara til læknis .
Hugsaði bara sem svo að þetta hlyti að rjátlast af mér , eins og okkar Íslendinga er siður .
Fótboltinn hjálpaði mér líka heilmikið .
Hann hefur alltaf verið mitt líf og yndi og í þessum erfiðleikum var hann nauðsynleg rútína og haldreipi .
" Hún lét sig loksins hafa það að leita til læknis sem greindi hana með þunglyndi .
" Ég hef lesið mér mikið til um þetta og það er merkilega algengt að vanlíðan og sjálfsefi hellist yfir fólk milli tvítugs og þrítugs .
Það sem hélt mér á floti var vissan um að þetta myndi á endanum líða hjá .
Ég var aldrei í neinum vafa um það , sem er algjört lykilatriði upp á bata .
" Núna líður Katrínu mun betur og hún kveðst hafa lært mikið á þessum tveimur árum .
Hún hafi meiri skilning á sjálfri sér og öðrum eftir að hafa gengið í gegnum þessar hremmingar .
Trúði ekki á hamingjuna Kærastan reyndist Katrínu afar vel meðan á þunglyndinu stóð .
" Hún er mjög glöð að upplagi .
Við bætum hvor aðra upp og mætumst á miðri leið .
Hún hífir mig upp og ég dreg hana niður úr skýjunum .
Hún hjálpaði mér rosalega mikið meðan ég var svona langt niðri .
Var algjör klettur og sýndi hvað hún elskar mig mikið .
Ég ýtti henni margoft frá mér með þeim orðum að ég tryði ekki á hamingjuna , enda leið mér þannig á þeim tíma , en hún hlustaði ekki á mig .
Sem betur fer ! " Einn ljóður var þó á ráði kærustunnar – klæðnaðurinn .
" Þær eru alveg rosalegar í klæðaburði , þessar scouse-stelpur .
Þetta er svona öfga-barbídúkkuklæðnaður og hárið út um allt .
Nánast eins og á eitís-tímanum .
Sem betur fer hefur okkur tekist að tóna þetta aðeins niður , " segir hún skellihlæjandi .
Kærastan er líka í fótbolta og leikur raunar með erkifjendunum í Everton .
Þykir mikið efni , hefur leikið með yngri landsliðum Englands og setur stefnuna á A-landsliðið með tíð og tíma .
Þær Katrín hafa mæst á velli og spurð hvort það hafi ekki verið erfitt hristir hún ísköld höfuðið .
" Fótbolti er fótbolti ! " Kærastan kom út úr skápnum fjórtán ára gömul en mamma hennar neitaði að sætta sig við það .
Hefur raunar ekki gert það að fullu ennþá .
" Auðvitað elskar hún dóttur sína en óttast að líf hennar verði erfiðara svona .
Það eru svo sem ekki óalgeng viðbrögð hjá foreldrum þegar börnin þeirra koma út úr skápnum , " segir Katrín .
Spurð hvort þetta hafi ekki verið erfitt kinkar Katrín kolli en stúlkan haldi eigi að síður sínu striki enda viti hún hver hún er .
Þurfum ekki skilgreiningar Spurð um stöðu samkynhneigðra í Bretlandi segir Katrín þá réttindabaráttu skemmra á veg komna en hér heima .
Raunar sé leitun að landi sem standi sig betur í þessum efnum en Ísland .
Mögulega skýringu segir hún þá að Bretland sé rótgróið samfélag og allar breytingar taki tíma .
" Hafandi sagt það skilst mér að umhverfið í Liverpool sé vinalegra en víða annars staðar í Bretlandi og margir samkynhneigðir og transfólk hafa flutt þangað þess vegna .
Annars vona ég að svona skilgreiningar hætti fyrr en síðar að verða nauðsynlegar .
Við erum öll fólk , burtséð frá kynhneigð og eigum að geta lifað og skemmt okkur saman – án fordóma og árekstra .
" Sjálf kom hún út úr skápnum um tvítugt .
Án minnstu vandræða .
" Ég hafði engar áhyggjur af umhverfinu í því sambandi .
Þurfti bara að átta mig á þessu sjálf og staðsetja mig gagnvart sjálfri mér óháð því hvað aðrir myndu segja .
Ég hafði orðið skotin í strákum en þegar ég varð fyrst skotin í stelpu fann ég að það var öðruvísi .
Og að þannig væri ég .
Fjölskylda mín og vinir tóku þessu , eins og við var að búast , mjög vel og mér hefur aldrei fundist ég þurfa að útskýra neitt fyrir neinum .
Foreldrar mínir og bræður hafa alltaf reynst mér vel og staðið þétt við bakið á mér , hvort sem það er í fótboltanum eða lífinu yfir höfuð , " segir Katrín en hún er dóttir hjónanna Guðrúnar Mörtu Þorvaldsdóttur og Ómars Benediktssonar og á þrjá bræður .
Katrín segir Íslendinga raunar einstaka þegar kemur að frelsi einstaklingsins .
Hér fái fólk möglunarlaust að vera það sjálft .
Henni er minnisstæð saga frá þeim tíma er hún var að þjálfa ungar stúlkur , 8 til 11 ára , hjá KR. Þá nýkomin út úr skápnum .
Hinir ungu iðkendur höfðu veður af því að Katrín ætti kærustu og gáfu sig af því tilefni á tal við hana .
" Veistu , " sögðu þær .
" Það er allt í lagi ! " Verðum að passa upp á landið " Því meira sem ég ferðast átta ég mig betur á því hvað Ísland er gott land .
Það er ekki bara frelsið , heldur líka náttúran , loftið og öryggið .
Allt hlutir sem við tökum sem gefnum en eru það auðvitað ekki .
Allt veitir þetta okkur sérstöðu sem við verðum að passa vandlega upp á , " segir Katrín .
Hún segir Breta upp til hópa hafa mikinn áhuga á Íslandi og þarf reglulega að svara fyrirspurnum frá þeim .
Eldgosin síðustu misserin hafi mikið um það að segja , auk þess sem allir virðist þekkja norðurljósin og þrá að koma hingað til að berja þau augum .
Spurð hvort búið sé að sópa Icesave-deilunni út af borðinu hlær Katrín .
" Já , fyrir lifandis löngu .
Annars held ég að hinn almenni Breti hafi aldrei verið inni í þeirri deilu .
" Ef að líkum lætur á Katrín mörg ár eftir í atvinnumennsku .
Spurð hvort hún reikni með að setjast að á Íslandi þegar skórnir fara upp í hillu brosir hún .
" Það er ómögulegt að segja .
Ég mun alltaf láta hjartað ráða för .
Í því efni sem öðrum .
En það breytir ekki því að ég verð alltaf Íslendingur .
" Og Lubbi geltir .
Til samþykkis .
