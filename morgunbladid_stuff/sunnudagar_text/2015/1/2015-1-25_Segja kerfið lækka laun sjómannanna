Ekki verður lengur við það unað að verðlagning á sjávarafla sé með þeim hætti sem raun ber vitni .
Áratugum saman hefur verið ófriður og megn óánægja með núverandi kerfi .
Þetta segir í ályktun Vísis – félags skipstjórnarmanna á Suðurnesjum sem hélt aðalfund sinn nýlega .
Vísismenn segja að deilur um fiskverð verði aldrei leystar nema að allur fiskur verði seldur á uppboðsmörkuðum eða beintengdur markaðsverði .
Aðrar lausnir muni aðeins halda deilunni gangandi .
Þeir skora ennfremur á stjórnvöld að beita sér fyrir því að þau gjöld sem lögð eru á landaðan afla , s.s. hafnagjöld , auðlindagjald , sem lögð eru á útvegsfyrirtæki , miðist ekki við verð sem gert er upp við sjómenn heldur tonnafjölda sem viðkomandi skip landi .
Það kerfi sem gildir í dag þrýsti á fyrirtæki að borga sem minnst fyrir fiskinn og lækka laun sjómanna .
