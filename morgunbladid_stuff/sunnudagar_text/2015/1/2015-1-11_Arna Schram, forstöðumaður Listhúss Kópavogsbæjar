Mínar uppáhaldsbækur hafa allar ákveðinn þráð sem höfðar til mín .
Þær fjalla um konur sem eru ósáttar við þann ramma sem samfélagið hefur sett þeim .
Þeim líður illa í þröngum og mótuðum farvegi og reyna að brjótast út úr honum .
Í menntaskóla dáðist ég til dæmis að Nóru í Brúðuheimili Henriks Ibsen .
Nóra lifði í samfélagi sem byggðist á lögum og reglum karlmannsins og fannst mér áhugavert hvernig hún fórnaði öryggi og samfélagslegri stöðu til að komast út úr hinu hefðbundna lífsmynstri .
Bókin Glerhjálmurinn , eftir Sylviu Plath , fjallar einnig um unga konu sem þráir að verða rithöfundur en nær ekki að fóta sig í samfélagi þar sem gildi karla eru ráðandi .
Henni tekst ekki að brúa bilið á milli þess sem hún vill og þess sem samfélagið ætlast til af henni og lýsir sagan sálarangistinni sem af því hlýst .
Í bókinni Veronica ákveður að deyja , eftir Paulo Coelho , er aðalsöguhetjan sömuleiðis ung kona sem ekki finnur tilgang lífsins og ákveður að fyrirfara sér .
Það mistekst og finnur hún fegurðina aftur á geðsjúkrahúsi , þar sem áleitnar spurningar vakna um kröfur samfélagsins og hvað sé í raun eðlileg hegðun og hvað ekki .
Að lokum langar mig til að nefna bókina Tvær gamlar konur eftir Velmu Wallis , en hún segir frá gömlum hirðingjakonum sem rísa upp á ný eftir að ættbálkurinn ákveður að skilja þær eftir til að deyja .
Þær eins og allar hinar berjast fyrir því lífi sem þær vilja óháð því hvað samfélagið segir þeim að gera .
Það finnst mér heillandi .
