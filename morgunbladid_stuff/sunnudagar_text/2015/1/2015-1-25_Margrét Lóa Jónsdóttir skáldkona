Ég var heppið barn .
Fyrstu kynni mín af skáldskap voru heilræðavísur Hallgríms Péturssonar sem pabbi lét mig læra utan að .
Ég drakk síðan í mig Tinnabækur Hergé og hélt mest upp á Fangana í sólhofinu .
Engar myndasögur hafa haft jafn mikil áhrif á mig .
Kímnigáfa Hergé .
Hinn hugrakki Tinni og svo hinn breyski , en um leið tryggi vinur hans Kolbeinn .
Þegar ég var 12 ára las ég Önnu Kareninu eftir Leo Tolstoj sem er ein af mínum uppáhaldsbókum .
Aðeins tvisvar hef ég þó grátið yfir bók .
Í fyrra skiptið við lestur Sérherbergis Virginu Woolf og í seinna skiptið þegar ég las Vopnin kvödd eftir Hemingway .
Margfalt fleiri bækur eru auðvitað í uppáhaldi , en mig langar nú samt að nefna örfáar í viðbót .
Salka Valka og Gerpla Halldórs Laxness koma upp í hugann .
Bréf til Láru Þórbergs Þórðarsonar .
Sunnudagskvöld til mánudagsmorguns eftir Ástu Sigurðardóttur .
Glímuskjálfti Dags Sigurðarsonar .
Skugga-Baldur eftir Sjón sem ég las í einum rykk í flugvél og Afleggjarinn eftir Auði Övu sem ég er einmitt nýbúin að lesa aftur .
Kaldaljós Vigdísar Grímsdóttur .
Englar Alheimsins eftir Einar Má og Milli trjánna eftir Gyrði Elíasson .
Helst vil ég síðan að ljóðabókin Svartur hestur í myrkrinu eftir Nínu Björk Árnadóttur fylgi mér hvert sem ég fer .
Þegar ég hef búið í útlöndum finnst mér gott að hafa þá bók einhverstaðar þar sem ég sé hana vel .
Hið sama gildir um Sönginn um sjálfan mig eftir Walt Whitman sem ég hef ótal sinnum lesið .
Ég dýrka góð ljóð .
Góð ljóð er alltaf hægt að lesa aftur – og þau getur maður munað .
