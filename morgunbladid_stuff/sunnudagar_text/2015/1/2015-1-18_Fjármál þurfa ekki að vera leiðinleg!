Í vikunni hóf Ríkissjónvarpið sýningar á nýrri sex þátta röð sem ber nafnið Ferð til fjár .
Í þáttunum er fjallað um fjármál og hagfræði á óvenjulegan hátt , með það að markmiði að bæta fjármálalæsi landsmanna .
Fylgst er með venjulegu fólki takast á við fjármál sín og einnig eru gerðar atferlistilraunir sem hjálpa okkur að skilja betur hvernig við hegðum okkur í sambandi við peninga .
Helgi Seljan er umsjónarmaður þáttanna og honum til halds og trausts í gegnum þættina er Breki Karlsson , forstöðumaður Stofnunar um fjármálalæsi , sem gerir sitt besta til að útskýra fyrir Helga hugtök og líkön hagfræðinnar , oft á óhefðbundinn hátt .
Einnig koma við sögu sérfræðingar , fréttamenn , eyðsluklær , sparibaukar , landnámsmenn og fjölmargir aðrir sem Helgi leitar uppi .
Handritshöfundar eru Breki Karlsson , Baldvin Z og Steinunn Þórhallsdóttir og leikstjórar Baldvin Z og Arnór P. Arnarson .
Spurður hvers vegna þörf sé á þætti sem þessum segir Breki allar rannsóknir sýna að fjármálalæsi Íslendinga sé verulega ábótavant .
Sjálfur rannsakaði hann málið fyrir nokkrum árum og er nú að vinna úr nýrri rannsókn .
Niðurstöður úr henni eru væntanlegar í maí .
" Það falla öll vötn til Dýrafjarðar í þessum efnum .
Við getum bætt okkur verulega , " segir Breki .
Hann segir þekkingu okkar á fjármálum á pari við þekkingu þeirra þjóða sem við viljum helst bera okkur saman við en munurinn felist í viðhorfinu .
" Því þurfum við að breyta og það erum við að reyna að gera með þessum þáttum .
Sýna Íslendingum að fjármál þurfa ekki að vera leiðinleg ! " 