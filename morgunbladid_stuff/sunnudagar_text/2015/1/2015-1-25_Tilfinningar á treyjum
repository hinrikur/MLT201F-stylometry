Flest styðjum við tvö íþróttafélög í þessu lífi , innlent og erlent .
Sumir halda raunar með tveimur liðum í sama landi , sínu liði og liðinu sem er á toppnum hverju sinni ! Og hvern dreymir ekki um að geta sameinað þessi lið , alltént sameinað tilfinningarnar í einni og sömu keppnistreyjunni ? Það er nú hægt fyrir atbeina fyrirtækisins Combi Shirts ehf. , sem er dótturfyrirtæki hins rótgróna íslenska íþróttavöruframleiðanda Henson , sem sér um framleiðsluna .
Hægt er að panta treyjur úr öllum mögulegum greinum , svo sem úr fótbolta , handbolta , körfubolta , rúgbíi , blaki og amerískum fótbolta .
Innlent og erlent .
Þannig er hægt að sameina Val og Manchester United , KR og Boston Celtics , Skallagrím og New England Patriots .
Svo dæmi séu tekin .
Að sögn Halldórs Einarssonar , eiganda Henson , hafa treyjur sem þessar verið vinsæl afmælis- og tækifærisgjöf hér á landi um tíma .
Hann veit á hinn bóginn ekki til þess að þetta hafi verið gert erlendis og fyrir vikið ætlar Combi Shirts að kom vörunni á framfæri erlendis .
" Með stofnun Combi Shirts ehf. er stigið mikilvægt skref til markaðssetningar á alþjóðavísu , " segir Halldór en áhugasamir geta kynnt sér málið betur á combishirts.com .
