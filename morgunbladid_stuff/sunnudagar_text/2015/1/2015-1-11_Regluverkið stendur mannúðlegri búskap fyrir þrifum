Í síðustu sunnudagsútgáfu var farið í saumana á þeim valkostum í kjöti sem neytendum standa til boða , og reynt að komast að niðurstöðu um hvaða kjöts má neyta með minnstu samviskubiti yfir uppvaxtarskilyrðum dýranna og slátrun .
Greinin vakti viðbrögð , bæði meðal dýravina og bænda og eðlilegt að gaumgæfa betur hvar skórinn kreppir í landbúnaðinum , hvað er gert vel og hvað illa .
Í dag virðast þeir sem vilja kaupa mannúðlega framleitt kjöt og egg þurfa að kaupa vöruna í gegnum samtök á borð við Beint frá býli því framboðið er lítið sem ekkert í venjulegum matvöruverslunum .
Guðmundur Jón Guðmundsson er formaður Beint frá býli .
Hann segir neytendur leita í kjötið frá samtökunum því þar er hægt að sjá vel hvernig dýrin fá að þrífast .
" Framboðið er ekki mikið en eftirspurnin er greinilega til staðar og gengur félagsmönnum vel að selja kjötvörur sínar .
" Guðmundur segir m.a. þann galla á hinu almenna framleiðsluferli kjöts að stóru sláturhúsin gera engan greinarmun á því við hvernig aðstæður dýrin ólust upp .
" Kjötið er eingöngu flokkað eftir fitu- og holdfyllingu en fer annars allt í sama pakkann .
Kerfið gefur ekki möguleika á að aðgreina sérstaklega í verslunum vöru þeirra bænda sem verja tíma og fjármunum í að hlúa betur að skepnunum .
" Þar með verður strax illmögulegt fyrir neytandann að kjósa með veskinu úti í búð hvernig kjötframleiðendur hann vill styðja .
" Í hinu hefðbundna kerfi er kjötið allt verðlagt eins , og þar standa þeir best að vígi rekstrarlega sem ná að troða eins mörgum dýrum og þeir mögulega geta á hvern fermetra .
" Ósveigjanlegt apparat Að sögn Guðmundar er regluverkið líka til þess fallið að draga kraftinn úr minni bændum og þeim sem vilja gera tilraunir í smáum stíl með mannúðlega ræktun .
" Um leið og bóndi er kominn með fleiri en einn grís í sína umsjá þarf hann að uppfylla allar sömu kröfur og risavaxin bú , með tilheyrandi kostnaðarsömum úttektum og mælingum .
Skemmtilegt dæmi um hvernig regluverkið heftir er bóndakona sem vildi selja mjólk úr sauðkindum og kalla það " kindamjólk " sem hún hélt að neytendur myndu skilja betur en " sauðamjólk " .
En þar sem reglugerðin talar um " sauðamjólk " mátti hún ekki selja vöruna undir öðru nafni .
" Svona getur Guðmundur talið upp mörg dæmi og má skilja á honum að lítill vilji sé í kerfinu til að hjálpa frekar en hindra .
" Færanlegar sláturstöðvar er t.d. hugmynd sem mér líst vel á og til þess gerð að hlífa dýrunum við erfiðum flutningum um langan veg í næsta sláturhús .
Þegar hugmyndir um slíkan sláturbíl voru viðraðar gerðu embættismenn og stofnanir það ljóst að þá yrðu gerðar slíkar kröfur um notkun þessara stöðva að það yrði nánast ógjörningur fyrir bændur að uppfylla þær .
Veit ég að litla handverkssláturhúsið á Seglbúðum sem var opnað fyrir skömmu var í stimpingum við kerfið í mörg ár og stóð fullbúin aðstaðan ónotuð í 1-2 ár .
" Þrátt fyrir allt þetta telur Guðmundur að það eigi að geta verið mögulegt að stunda mannúðlegan búskap á markaðsforsendum , jafnvel þótt reikna megi með að varan geti orðið 10-30% dýrari en annað kjöt .
Hér og þar virðast bændur vera að setja sig í stellingar og reiðubúnir að fjárfesta í tækifærunum sem virðast vera til staðar á markaðinum .
" Aldrei fengið betra svínakjöt " Þórólfur Ómar Óskarsson , bóndi í Grænuhlíð ( www.dalanaut.i s ) , kannast við margt af því sem Guðmundur segir .
Stutt er síðan Þórólfur tók við búskapnum af foreldrum sínum og hefur hann m.a. gert tilraunir með að rækta grísi sem höfðu frjálsan aðgang að stíu utandyra og gott pláss innandyra .
Nýlega var sett upp á bænum fullkomið fjós fyrir kýrnar þar sem þær hafa aðgang að mjaltaþjóni og geta farið út þegar veður leyfir .
Þórólfur segir svínaræktina hafa heppnast vel en reglur og leyfi hafi stundum virst óljós .
Hann fékk leyfi fyrir 12 grísum en hefði þurft að sækja um annað leyfi ef hann stækkaði svínaræktina um aðeins eitt dýr .
Þá tók sláturhúsið allhátt verð fyrir slátrun og vinnslu , eða samtals 150 kr / kg og gekk það á framlegðina .
Salan gekk hins vegar vel og fékkst ágætis verð fyrir vöruna árið 2012 og 2013 en Þórólfur gerði hlé á svínabúskapnum árið 2014 .
" Ég verðlagði kjötið á svipuðu bili og fólk er vant úr kjötborðinu í Hagkaup , nema hvað ég var að selja frosið kjöt en ekki ferskt .
Þetta auglýsti ég á Facebook og var lítill vandi að selja hamborgarhryggina og svínabógana .
Treglegar gekk að selja hakkið sem ég át þá bara sjálfur .
" Þórólfur segir mannúðlegu svínaræktina hafa útheimt töluverða vinnu en ekki mikla fjárfestingu því hann notaðist við gamalt fjós á bænum .
Miðað við alla fyrirhöfnina gaf verkefnið ekki mikið af sér en gæti mögulega borgað sig með aukinni stærðarhagkvæmni og hærra verði .
Það virðist sem markaðurinn ráði við að greiða hærra verð og varan sé hverrar krónu virði .
" Margir kaupendurnir tjáðu mér að þeir hefðu aldrei áður fengið svona gott svínakjöt .
Sömu sögu er að segja um nautgripina sem ég hef alið og fá að vera úti frá sex mánaða aldri , að fólk virðist mjög ánægt með gæði kjötsins .
" Ekki svo mikill verðmunur Júlíus Már Baldursson ræktar landnámshænur í Þykkvabæ ( www.landnamshaenan.i s ) og selur úr þeim eggin hjá bændamarkaði Frú Laugu á Laugalæk og Óðinsgötu auk þess að senda áskrifendum eggin heim að dyrum .
Hjá Júlíusi fá hænurnar að ganga um lausar í stórum sal og hafa alltaf frjálsan aðgang að túninu úti þegar veður leyfir .
Þær fá lífrænt fóður , verpa í hreiður og hafa spæni sem undirburð .
Hanarnir nýtast vitanlega ekki við eggjaframleiðsluna og er fargað eins fljótt og auðið er í hefðbundnum búskap .
Hjá Júlíusi fá hanarnir hins vegar að lifa .
" Ég læt þá að mestu til lífs til að viðhalda stofni íslensku hænunnar og sendi marga á hanasetrið í Fljótshlíð .
Þar er vel um hanana hugsað og þeir síðan seldir til átu eða látnir til uppstoppunar .
" Bakki með tíu landnámshænueggjum kostar um 850 kr. án virðisaukaskatts á meðan eggjabakki úti í búð kostar um 600 kr. " Það sparast ekki meira en þetta þegar hænurnar eru látnar dúsa í þröngum búrum sem staflað er í margar hæðir .
Þó þyrfti eggjabakki frá mér helst að kosta um 1.000 kr. svo að reksturinn færi að borga sig .
Með meiri stærðarhagkvæmni myndu svo forsendurnar batna fyrir lægra verði .
" Íþyngjandi eftirlit Líkt og Þórólfur og Guðmundur kvartar Júlíus yfir óþarflega íþyngjandi reglum sem virðast eiga betur við stóran verksmiðjubúskap en smáa og vistvæna starfsemi .
Júlíus segir þannig að aldrei hafi komið upp á býlinu þær sýkingar og bakteríur sem reglulega virðast blossa upp í verksmiðjubúskap , engu að síður verði ekki hjá því komist að fá dýralækni til að heimsækja hænurnar í þrígang og taka sýni ef til stendur að senda hænsnin til slátrunar .
Segir Þórólfur að það ætti að vera nóg að taka eitt sýni skömmu fyrir slátrun , til að ganga út skugga um að fuglarnir séu heilbrigðir , og dýrt að greiða fyrir dýralækniseftirlit sem lítil þörf sé á .
" Júlíus segir að það hljóti að vera hægt að endurskoða reglurnar og marka stefnu sem auðveldar frekar en torveldar mannúðlegan og vistvænan búskap .
" Ég vil ekki að kerfið verði alveg stjórn- eða eftirlitslaust og eðlilegt að settar séu reglur sem stuðla að heilbrigði dýranna og góðri matvöru , en eins og reglurnar eru í dag , og eins og embættismenn vinna eftir þeim , er mjög lítið svigrúm eftir fyrir það sem kalla má almenna skynsemi .
" 