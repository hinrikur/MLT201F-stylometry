Enok Guðmundsson hefur búið og starfað í Grindavík í nærri fjóra áratugi , alltaf hjá sjávarútvegsfyrirtækinu Vísi .
Fyrst var hann á sjó , en síðustu árin hefur hann verið í löndunargengi fyrirtækisins .
" Ég réð mig til fyrirtækisins árið 1978 og fyrstu tvö árin bjó ég í Hafnarfirði .
Mér leiddist hins vegar að aka á milli , þannig að við ákváðum að setjast að hérna og sjáum ekki eftir því , " segir Enok , sem er ættaður frá Bolungarvík .
" Ég batt enda á sjómennskuna árið 1989 og fór í staðinn að vinna í landi hjá Vísi .
Ég hef sinnt ýmsum störfum , þó hef ég lengst af verið í löndun og líkar óskaplega vel .
Fyrirtækið gerir núna út fimm línubáta , þannig að það er nóg að gera hjá okkur í lönduninni , auk þess að önnur fyrirtæki gera út báta og togara , sem landa hérna .
Þannig að það er alltaf líf og fjör við höfnina , það er ábyggilegt .
" Mikil breyting " Já , Grindavík hefur tekið miklum breytingum á þessum árum , það er ábyggilegt .
Fólki hefur fjölgað mikið og mikil uppbygging hefur átt sér stað .
Íþróttaaðstaðan er orðin mjög góð , hérna er fullkomið íþróttahús , knattspyrnuhús og fyrirtaks sundlaug , svo ég nefni sem dæmi .
Höfnin hefur tekið miklum breytingum á þessum árum ; þegar ég var að byrja myndaðist til dæmis oft mikið sog í höfninni , en núna eru allar aðstæður til fyrirmyndar .
" Enok segir að fiskiríið hafi verið með ágætum í vetur .
" Bátarnir koma yfirleitt með fullfermi , þetta á bilinu 80 til 100 tonn .
Bátar Vísis eru oftast fimm sólarhringa úti , þetta eru allt línubátar .
Við í löndunargenginu byrjum að vinna klukkan hálfátta og erum að til hálf sex .
Svo getur komið fyrir að vinna þurfi eitthvað lengur , bara eins og gengur og gerist .
" Allt til alls " Ég er og verð Bolvíkingur , þótt ég hafi átt heima hérna í Grindavík í nokkra áratugi .
Strákarnir okkar búa báðir hérna , annar þeirra starfar hjá Vísi og hinn er bakarameistari .
Okkur hefur liðið afskaplega vel hérna og það hefur verið gaman að fylgjast með þróun byggðarlagsins .
Ég held að framtíð bæjarins sé nokkuð björt , enda fjölgar fólki og hérna er allt til alls .
" 