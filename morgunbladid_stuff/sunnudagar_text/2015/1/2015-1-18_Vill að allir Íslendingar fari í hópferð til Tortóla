Hver er Saga Garðarsdóttir ? Leikkona með mikinn áhuga á bröndurum og því að allir Íslendingar fari saman í hópferð til Tortóla í janúar .
Hún kann nokkur orð í esperanto , átti einu sinni kött með gláku og hlustar á sænska þjóðlagatónlist .
Hún ber allt sem hún gerir undir foreldra sína og finnst þau fyndnasta fólk í heimi .
Hvernig var að vera umvafin gríni nánast alla daga í Hreinum skildi ? Það var yndislegt .
Við töluðum mikið um tilfinningar okkar og lásum ljóð .
Bólu Hjálmar var mjög vinsæll því honum fannst lífið erfitt eins og okkur en svo kom Hallgrímur Pétursson sterkur inn lengstu tökudagana .
Ertu þú með hreinan skjöld ? Nei , ég hnupla reglulega úr nammibar 10-11 verslananna og skammast mín ekki fyrir það .
Það er hvort eð er gert ráð fyrir ákveðinni rýrnun í verðlaginu .
Og af hverju ætti bara óheiðarlegt fólk að njóta góðs af því ? Bannar Snorri þér að vera í hælum eins og Tom Cruise bannaði Nicole Kidman ? Já , og svo bannar hann mér að fara út á meðal fólks eftir klukkan níu á kvöldin og fyrir klukkan tólf á daginn .
Ég má heldur ekki blóta eða lesa fantasíubókmenntir .
Hvað er á döfinni ? Nú tekur við grín með lollurunum í Mið-Íslandi í Þjóðleikhúsinu og svo eru það grínþættirnir Drekasvæðið á Rúv .
Allir unnendur vandræðalegs útvarps geta svo hlustað á hlaðvarpsþættina Ástin og leigumarkaðurinn sem er á Nútímanum undir Alvarpið .
