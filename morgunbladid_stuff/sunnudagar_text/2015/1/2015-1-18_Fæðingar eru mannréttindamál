Ina May Gaskin eflir konur af virðingu og vitneskju segir Soffía Bæringsdóttir sem stendur fyrir komu þessarar þekktu bandarísku ljósmóður til landsins í byrjun febrúar .
Vel heppnuð fæðing er valdeflandi og konur á Íslandi þurfa fleiri möguleika í fæðingu en hátæknisjúkrahús og heimahús .
Inga Rún Sigurðardóttir ingarun@mbl.is Ina May Gaskin , þekktasta ljósmóðir Bandaríkjanna , ef ekki í heiminum , er væntanleg til landsins í næsta mánuði .
Hún verður með fyrirlestur á Hótel Sögu föstudaginn 6. febrúar , sem verður opinn öllum , styttra fagspjall verður á laugardeginum og svo verður hún í Jógahofinu á Akureyri á mánudeginum .
Soffía Bæringsdóttir stendur fyrir komu Gaskin til landsins .
Hún er vel að sér í málum sem snerta meðgöngu og fæðingu en hún starfar sem " doula " , sem á íslensku mætti þýða sem yfirsetukona .
Hún á ennfremur þrjú börn og komst einmitt í kynni við fræði Gaskin þegar hún átti von á sínu fyrsta .
" Ég las bók eftir hana þegar ég átti von á mínu fyrsta barni árið 2007 .
Það var mikil upplifun og á þeim tíma hafði enginn annar talað svona sterkt til mín og eflt mig svona mikið , " segir hún en bókin sem hún vísar til heitir Ina May ' s Guide to Childbirth .
" Þar kynntist ég Inu May og fyrir hvað hún stendur .
Hún hefur þetta einstaka lag á að snerta konur , hún eflir konur af virðingu og vitneskju .
" Hlutfall gangsetninga að aukast Hún segir Gaskin hafa vakið athygli á því að fæðingar séu mannréttindamál .
" Hún er mjög meðvituð um það að konur eru beittar órétti og misrétti í fæðingum og það sé ekki talað um það sem slíkt , " segir Soffía og útskýrir að góð fæðing hafi svo margt annað jákvætt í för með sér .
" Vel heppnuð fæðing er valdeflandi .
" Hvar stöndum við í þessum málum á Íslandi ? " Að mörgu leyti stöndum við mjög framarlega .
Sérstaklega þegar horft er á fæðingarútkomu .
Við stöndum mjög vel á pappírunum .
Mæðradauði er ekki á Íslandi og tíðni keisaraskurða er lág , " segir hún en tíðni keisara var 15,4% árið 2012 .
" Konur hafa samt oft ekki þessa valdeflandi tilfinningu að þær séu við stjórnvölinn í sinni eigin fæðingu .
Það er ekki samfella í þjónustunni og það er bara hægt að fæða á hátæknisjúkrahúsi eða heimahúsi .
Ein af hverjum fjórum konum fer í gangsetningu .
Á tíu árum hefur hlutfall gangsetningar farið úr 16% í 25% , " segir Soffía og bætir við að eðlileg meðgöngulengd sé 38 til 42 vikur en engu að síður sé konum boðin gangsetning eftir 41 viku og þrjá daga .
" Þetta eru verklagsreglurnar á spítalanum , " segir hún .
Hún segir að konur séu ekki fræddar um að gangsetning geti haft frekari inngrip í för með sér , eins og lyfjagjöf og aukið eftirlit .
Hún geri ennfremur fæðingu enn sársaukafyllri , sem kalli þá á annað inngrip til mótvægis , mænurótardeyfingu .
Hún segir rödd Gaskin sannarlega eiga við ennþá .
" Við erum að færast fjær því að leyfa konum að fæða börnin sín þegar það á við í ró og næði yfir í að stýra ferlinu niður í verklagsreglur sem þjóna ekki konunum .
Þegar gripið er inn í eðlilega fæðingu erum við oft að taka fram fyrir hendurnar á konum .
Kona sem á ótruflaða venjulega fæðingu , þar sem hún fær allan þann stuðning sem hún þarf á að halda , fæðir ekki bara barn heldur endurfæðist sem öflug kona og móðir .
Fæðingin hefur rosaleg áhrif á það hvernig okkur líður fyrsta árið og það hefur áhrif á barnið , " segir Soffía .
" Og ekki bara fyrsta árið heldur hefur fæðingarupplifun okkar mótandi áhrif fyrir lífstíð .
" Búið að fækka valkostum fæðandi kvenna Ekki er lengur sérstök fæðingarvakt á Hreiðrinu á Landspítalanum þannig að búið er að fækka valkostum fæðandi kvenna .
Í Hreiðrinu var hugmyndafræði ljósmóðurfræðinnar höfð að leiðarljósi en í lok árs 2013 var það sameinað fæðingardeild spítalans .
" Nýja fæðingarvaktin var gerð með góðum hug og þar vinnur rosalega gott starfsfólk .
Maður óttast að ein fæðingarvakt kalli á meiri stýringu og eftirlit .
Ljósmæður þurfa líka að hlaupa mikið og hratt .
Það að þær geti sinnt yfirsetunni , sem þær vilja svo gjarnan , má alls ekki hverfa , " segir Soffía , sem hefur reynslu af þessum yfirsetum .
" Helsti styrkurinn er að parið ræður mig af því að það þekkir mig og treystir á mig .
Ég vinn bara fyrir þau og þau ein og er svo með þeim í fæðingunni .
Stysta fæðingin sem ég hef verið viðstödd tók tvo klukkutíma og sú lengsta tvo daga en þá komu átta ljósmæður að því að hjálpa þessari konu , " segir hún .
Hún hvetur óléttar konur til þess að mæta og hlusta á Gaskin og líta á það sem " dekurveislu í fæðingarundirbúningnum " .
" Ef þú átt von á barni og langar í uppörvandi og öfluga sýn á fæðinguna eða ert hrædd við hvað þú og líkami þinn getur þá er Ina May algjörlega málið , " segir hún .
Útgangspunktar í spjalli Gaskin verða hvernig hægt sé að stuðla að eðlilegum fæðingum , draga úr ótta kvenna við fæðingar og viðhalda vitneskjunni um hversu öflugur kvenlíkaminn sé .
Allar nánari upplýsingar um verð og tímasetningar er að finna á hondihond.is .
