Skoptímaritið Charlie Hebdo hefur markað sér sess í franskri menningu með hvassri ádeilu og ágengni .
Blaðinu er ekkert heilagt og hefur sent skeyti sín í allar áttir .
Mest hefur verið fjallað um ádeilu blaðsins á viðhorf íslamista , en það hefur gert forpokun , þröngsýni og öfgar hvar sem er að skotspæni .
Tilmæli um að taka broddinn úr ádeilunni á öfgar í íslam féllu í grýttan jarðveg , jafnvel þótt þau kæmu frá stjórnvöldum .
Á miðvikudag réðust hryðjuverkamenn inn á ritstjórn blaðsins og myrtu 12 manns , þar á meðal Stéphane " Charb " Charbonnier , ritstjóra þess , og þrjá aðra teiknara , sem voru meðal þeirra helstu í Frakklandi .
Hefð fyrir háði Frakkar kunna að meta háðsádeilu og skopteikningar .
Andrew Hussey segir í grein í The New York Times að ögranir blaðsins tilheyri Parísarhefð frá því fyrir frönsku byltinguna , sem kallist " L ' esprit frondeur " eða slöngvivaðsháð og beindist þá meðal annars að konungsfjölskyldunni .
Charlie Hebdo var stofnað 1970 þegar blaðið Hara-Kiri Hebdo var bannað fyrir að gera grín að andláti Charles de Gaulles , fyrrverandi forseta Frakklands , á heimili sínu í Colombey-les-Deux-Églises .
Á forsíðu blaðsins stóð " Harmleikur á balli í Columbey : 1 látinn " .
Fyrirsögnin var vísun í að skömmu fyrr höfðu 146 látið lífið í eldsvoða í diskóteki .
Tveir teiknarar , sem létust í árásinni á miðvikudag , Jean Cabut og Georges Wolinski , voru á ritstjórn Hara-Kiri og tóku þátt í stofnun hins nýja blaðs .
Nafnið Charlie vísar til Kalla Bjarna í bandarísku teiknimyndaseríunni Smáfólki , sem var birt í blaðinu , en mun einnig vísa til Charles de Gaulles .
Hebdo þýðir vikulega .
Blaðið hætti að koma út 1981 vegna fækkunar lesenda , en útgáfa þess hófst að nýju 1992 .
2006 birti danska blaðið Jyllands-Posten skopteikningar af Múhameð spámanni , sem leystu úr læðingi öldu mótmæla meðal múslima .
Reiði þeirra beindist einnig að Charlie Hebdo þegar teikningarnar voru endurbirtar þar og nokkrum bætt við .
2011 brást Charlie Hebdo við kosningasigri íslamista í Túnis með sérútgáfu .
Titlinum var breytt í Charia Hebdo eftir íslömskum sjaríalögum og sagði að Múhameð spámaður væri gestaritstjóri .
Á forsíðunni var teikning af spámanninum þar sem hann var látinn hóta hverjum þeim 100 svipuhöggum sem ekki dæi úr hlátri .
Skömmu síðar var eldsprengju varpað inn á ritstjórnarskrifstofurnar , sem gereyðilögðust , en engan sakaði .
2012 var blaðið aftur á ferðinni og birti skopteikningar af Múhameð eftir að heiftarleg mótmæli brutust út meðal múslima vegna bandarískrar myndar þar sem lítið var gert úr spámanninum með smekklausum hætti .
Þá brugðust meira að segja frönsk stjórnvöld við .
" Er virkilega skynsamlegt eða gáfulegt að hella olíu á eldinn ? " sagði Laurent Fabius , sem þá var utanríkisráðherra .
Frakkar lokuðu sendiráðum , ræðismannsskrifstofum , skólum og menningarmiðstöðvum í fjölda landa út af mótmælunum .
Í janúar 2013 gaf blaðið út sérstakt skophefti , sem hét " Líf Múhameðs – upphaf spámanns " eftir Charbonnier .
Hann skrifaði að hann væri viss um að múslimar hefðu skopskyn .
Í tölublaði Charlie Hebdo sem fylgdi þessari útgáfu var viðtal við sérfræðing í íslam , sem sagði að hvergi í Kóraninum segði að ekki mætti gera mynd af Múhameð .
Háð um öll trúarbrögð Daginn sem árásin var gerð á blaðið birti það teikningu af rithöfundinum Michel Houellebecq í tilefni af nýrri skáldsögu hans þar sem íslamistar komast til valda í Frakklandi 2022 .
Charlie Hebdo hefur oft verið gagnrýnt fyrir að vega sérstaklega að íslam .
" Sá sem segir það les okkur ekki , " sagði Charbonnier í viðtali við þýska blaðið Die Zeit 2012 .
" Við gerum grín að öllum trúarbrögðum .
" Hann sagði að á 20 árum hefðu komið út 1.060 tölublöð og forsíðan hefði aðeins verið helguð íslam þrisvar .
" Á sama tíma kom til fjórtán málaferla af hálfu katólikka lengst til hægri vegna þess að við gerðum grín að trú þeirra .
Samtök múslima stefndu okkur aðeins einu sinni .
" Þegar Charbonnier var spurður hvað hann segði við fólk , sem spyrði hvers vegna hann þyrfti að teikna Múhameð með beran bakhluta , svaraði hann : " Við viljum fá fólk til að hlæja og hugsa .
Við gerum það sem grínistar gera oft : látum reyna á mörk og förum líka út fyrir þau .
Það er þeim mun betra ef teikning er snjöll , ef ekki er það ekki svo slæmt .
" Þegar Charbonnier varð skotmark á lista hryðjuverkasamtakanna al-Qaeda sagði hann í samtali við Le Monde að hann óttaðist ekki hefndaraðgerðir og vildi frekar " deyja uppréttur en á hnjánum " .
Á meðan viðureign lögreglu og árásarmannanna fór fram á föstudag byrjuðu þeir starfsmenn Charlie Hebdo , sem lifðu árásina af , að vinna að næsta tölublaði , sem á að koma út á miðvikudag .
Skrifstofur blaðsins eru innsiglaðar eftir árásina og fengu þeir húsnæði hjá blaðinu Liberation og tölvubúnað hjá Le Monde .
Gert er ráð fyrir að prentuð verði milljón eintök í stað 60 þúsund venjulega .
Þeir ætla að sýna að öfgamenn komist ekki upp með að kæfa málfrelsið .
