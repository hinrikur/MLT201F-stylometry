Hið sígilda leikrit Henriks Ibsen , Dúkkuheimili , var frumsýnt í Borgarleikhúsinu fyrir áramót við góðar viðtökur gesta , þar á meðal leikrýnis Morgunblaðsins .
Verkið er sýnt á laugardags- og sunnudagskvöld .
Vill fólk upplifa ævintýri á nýju ári ? Þá er um að gera að skondra í kvikmyndahús að sjá lokahluta Hobbitans , ævintýri fyrir alla eldri en tíu ára , þar sem gæskan sigrar illskuna .
Um helgina lýkur á Kjarvalsstöðum stórmerkilegri sýningu á verkum sænska myndlistarmannsins Andreas Eriksson þar sem hann stillir verkum sínum upp með málverkum og teikningum eftir Jóhannes Kjarval .
Eriksson er einn kunnasti listamaður Svía í dag og þetta er án efa einhver markverðasta sýning sem sett var upp hér á landi í fyrra , sýning sem enginn listunnandi má missa af .
Óhætt er að hvetja höfuðborgarbúa til að eyða fyrstu helgi ársins á listsýningum sem örva andann .
Um helgina er síðasti séns að sjá Vara-liti í Hafnarborg , litríka og afar forvitnilega sýningu ungra listamanna sem fást við málverkið .
Hljómsveitin Gullkistan mun leika á Nýársdansleik Kringlukrárinnar á laugardagskvöld .
Sveitina skipa gamalkunnir popparar , þeir Ásgeir Óskarsson , Gunnar Þórðarson , Jón Ólafsson og Óttar Felix Hauksson , og hyggjast þeir tína upp úr kistunni ýmsa gullmola rokksögunnar .
