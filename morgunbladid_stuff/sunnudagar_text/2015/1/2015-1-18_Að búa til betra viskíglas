Það er kunnara en frá þurfi að segja að til að njóta góðra veiga er rétta glasið lykilatriði .
Þetta á við um bjór , léttvín og síðast en ekki síst sterka drykki eins og viskí .
Einhverjir kunna að halda að ekkert sé nýtt undir sólinni í þeim fræðum en viti menn , jafnvel fagmenn með hálfrar aldar reynslu geta rekist á eitthvað nýtt – og betra .
Jón Agnar Ólason jonagnar@mbl.is Fyrir viku birtist hér í blaðinu grein um heimsókn undirritaðs til skosku viskígerðarinnar Bruichladdich á eyjunni Islay sem liggur undan vesturströnd Skotlands .
Þar var stiklað á stóru í sögu fyrirtækisins og helstu vörðurnar á vegi þess raktar .
Í seinni greininni um ferðina til Islay verður farið yfir hinn eiginlega tilgang ferðarinnar – að fylgja eftir hönnuðinum Sruli Recht , sem hefur um árabil búið og starfað á Íslandi sem fata- og vöruhönnuður .
Meðal hans nýjustu verka er hönnun á nýrri gerð af viskíglasi – betra viskíglasi – og því lá leiðin til Islay .
Þar hittum við fyrir bruggmeistarann Jim McEwan , sem er höfundur hinna ýmsu afurða Bruichladdich .
Sem " master distiller " er það kunnátta hans sem segir til um hvernig fara skuli að við " hina fljótandi gullgerðarlist " , kúnstina sem getur af sér hinar mögnuðu viskígerðir sem hafa skapað Bruichladdich ríka sérstöðu hin seinni ár og orðið þess valdandi að húsið hefur margoft verið valið " Distillery of the Year " á undanförnum árum .
Það er því óhætt að segja að allt hafi verið lagt undir með því að bera hönnun glassins undir Jim .
Hann er eldri en tvævetur í bransanum , hefur unnið við viskígerð í 53 ár og er með réttu nefndur goðsögn í faginu .
Það má því bóka að umsögn hans er gulls ígildi þegar viskí er annars vegar og ekki laust við spennu í gestunum þegar til Islay er komið .
Við blasir að svar Jim verður afdráttarlaust enda er hann fagmaður sem á fáa sína líka þegar viskígerð er annars vegar .
Fagurfræði og frammistaða Áður en við komum að prófunum Jims skulum við víkja að glasinu sjálfu og hönnuði þess .
Sruli Recht er flestu áhugafólki um hönnun að góðu kunnur enda hafa sköpunarverk hans iðulega vakið til umhugsunar og vakið eftirtekt fyrir frumlega nálgun og efnistök .
Sruli er sjálfur áhugamaður um góð viskí og upp úr þeirri ástríðu spratt hugmyndin um að hanna betra viskíglas .
" Fyrir um ári , þegar ég átti leið í gegnum flughöfn erlendis , rakst ég á glas í viskíverslun .
Glasið nefndist " Viskíglasið " og mér datt í hug að áhugavert væri að prófa það , í stað hefðbundinna viskíglasa [ e. tumbler ] .
Í mörg ár drakk ég nefnilega viskí á þann hátt sem ég hélt að væri rétta leiðin , í stórum " tumbler " með ís , uns ég áttaði mig á því að til var betri leið , meðal annars með því að hafa viskíið við stofuhita .
Ég fór að bæta örlitlu vatni út í og fljótlega komst ég upp á lagið með að njóta viskís enn betur .
Þetta tilheyrir allt saman ritúalinu , að gera þetta eftir kúnstarinnar reglum .
Svo prófaði ég viskíglasið sem ég keypti á flugvellinum , með viskíi sem ég þekkti vel þar eð ég hafði drukkið það um árabil .
Mér til furðu reyndist viskíið sem ég taldi mig þekkja gerólíkt í hinu sérstaka viskíglasi .
Glasið breytti upplifun minni með svo afgerandi hætti að þar var komin önnur af mínum mögnuðustu upplifunum af viskíi .
Í fyrra skiptið var þegar ég sat eitt sinn frameftir nóttu með góðum vini og drakk bróðurpartinn af viskíflösku sem hann hafði fengið að gjöf .
Það var undurfallegt kvöld og nótt , og við sátum , spjölluðum og dáðumst að mögnuðu bragði viskísins .
Hvað um það , ég fékk konuna mína til að prófa glasið líka og hún fann sömuleiðis muninn .
Eini gallinn var að glasið var hreint ekki fallegt að sjá .
Þá meina ég að því marki að ég vildi helst aldrei þurfa að líta það augum aftur því það minnti mig á eitthvað ferlegt sem smíðað hafði verið af einhverjum drýsli djúpt í iðrum jarðar , " útskýrir Sruli og stekkur ekki bros við þessa upprifjun .
" Þetta tiltekna glas hefur einskonar túlipanalögun , með belgrými sem mjókkar upp að brún , og fellur eflaust flestum í geð .
En ég hef ákveðinn smekk , " bætir hann við .
" Á þessu augnabliki fór ég að hugsa að um leið og glasið bætti eiginleika viskísins með ótvíræðum hætti , þá hlyti að vera til betri leið til að gera glasið úr garði .
" Bragðupplifun og félagslegi þátturinn Það sem fór í framhaldinu að brjótast um í huga hönnuðarins var það sem hann lýsir sem " félagsleg vs .
innávið upplifun " og munurinn þar á .
" Tumblerinn er félagslegt drykkjarglas .
Þegar þú heldur á honum og dreypir á drykknum ertu samt allan tímann í tengslum við þá sem eru með þér .
Þú heldur augnsambandi þótt þú súpir á og þarft í raun ekki að beina athyglinni sérstaklega að glasinu .
En viskíglasið , sem ég nefndi áðan , er þesslegt að þú þarft að lúta yfir það , þú horfir niður , rýfur augnsamband við þá sem eru umhverfis þig og það er innávið , persónuleg upplifun .
Félagslegi þátturinn er fyrir bí .
Þetta sérstaka viskíglas er frábært til að bragða á og prófa viskí en það er vonlaust til að njóta viskís með öðru fólki .
Tumblerinn , aftur á móti , virkar vel í hóp en nær ekki að skila öllum karakter viskísins áleiðis vegna lögunar sinnar , vegna þess hve stórt opið á glasinu er .
Mig langaði að finna punktinn þar sem eiginleikar þessara tveggja glasa mætast .
Þar með var markmið þessa hönnunarverkefnis komið , að finna út hvernig ég gæti látið tumbler fara með viskí eins og smökkunarglas , eða þá að láta smökkunarglas líta út eins og tumbler .
Hver sem lausnin væri þá yrði fólk að geta dreypt á viskíinu og notið bragðeiginleika þess til fulls um leið og það horfir á fólkið í kringum sig og nýtur félagsskaparins .
" Að láta tvö glös mætast Það fyrsta sem Sruli og aðstoðarfólk hans prófuðu var einfaldlega að splæsa þessum tveimur ólíku glösum saman , að segja má .
Það gekk ekki ýkja vel upp fyrsta kastið .
" Við tókum ytra byrðið á tumbler-glasi og færðum brúnirnar inn til að mæta opinu á smökkunarglasi og fengum býsna fáránlegt glas út úr því , " segir Sruli og kímir við .
" Það virkaði ekki og fór ekkert sérstaklega vel með viskíið heldur .
Stór hluti þess hvernig glasið virkar felst í upplifuninni .
Manni þarf að líka glasið , rétt eins og manni þarf að líka við það sem er í glasinu .
Við komumst semsagt fljótlega að því að það yrði líkast til fljótlegra að færa smökkunarglas í flott útlit heldur en að bæta frammistöðu tumblersins .
Við hófumst því handa við að hanna tuttugu mismunandi glös , byggð á fimm mismunandi brúnum og fjórum mismunandi víðum opum .
Í framhaldinu settum við okkur í samband við nokkur mismunandi viskígerðarhús , í leit að því rétta til að starfa með .
Við hittum svo Jim McEwan hjá Bruichladdich á masterklassa sem hann hélt fyrir áhugafólk um viskí , og áttum við hann áhugavert spjall .
Við stungum upp á því að koma til Islay , þar sem Bruichladdich er til húsa , og setja þar upp vinnustofu með prófunum og þrívíddarprenti byggðu á niðurstöðunum jafnóðum .
Það gerðum við , og höfðum glösin tuttugu meðferðis .
Hann prófaði svo glösin með blindsmökkun með það fyrir augum að finna besta glasið ; glasið sem fengi það besta út úr viskíinu .
" Meistarinn kveður upp dóminn Þar með hófst hin eiginlega áskorun .
Með aðstoð hugbúnaðar sem líkir eftir flæðikröftum vökva sáu Sruli og félagar greinilega hvernig hinar tuttugu mismunandi útfærslur af glasinu fóru með vökvann og hvernig uppgufun viskísins hagaði sér í hverju tilfelli fyrir sig .
Þær niðurstöður eru hins vegar bara efna- og eðlisfræðilegar staðreyndir einar og sér og segja lítt til um hver þeirra er best þótt munurinn þeirra á milli blasi við .
Tölurnar gefa enga mennska endurgjöf .
" Tiltekin lögun á glasi og hvað lögunin gerir fyrir viskíið þýðir út af fyrir sig ekki neitt fyrr en einhver með þekkingu hefur raunverulega prófað útfærslurnar , " segir Sruli til útskýringar .
Þar kemur nefndur Jim McEwan til sögunnar .
Næst var því að fljúga til Skotlands , nánar tiltekið til Islay , og undirritaður fór með til að skrá söguna .
Fyrsta daginn var vinnustöð sett upp í húsakynnum Bruichladdich .
Þar prófaði viskímeistarinn sjálfur allar útfærslurnar , punktaði hjá sér athugasemdir af og til og valdi að því loknu eitt glasið , sem hann sagði áberandi best .
Á því léki enginn vafi .
Það þótti talsverður áfangasigur því Jim hafði alvörugefinn lýst því yfir fyrirfram að hann hefði sínar efasemdir um verkefnið , þótt hann hefði út af fyrir sig gaman af því að taka þátt í því .
Byggt á vali hans voru tvær gerðir af glasinu þrívíddarprentaðar yfir nótt , hvor um sig með ákveðnum viðbótum inni í belgrýminu og svo tók við seinni prófunin .
Eftir aðra blindsmökkun kvað Jim upp dóm sinn og óhætt er að segja að við þann úrskurð hafi andlitið nánast dottið af viðstöddum – undirrituðum þar á meðal .
" Eftir 53 ár er ennþá eitthvað sem kemur manni á óvart í þessum fræðum , " sagði meistarinn .
" Þetta er það besta glas sem ég hef nokkurn tíma drukkið úr .
" Það er því ljóst að hér er eitthvað áhugavert á ferðinni og framhaldið ætti að óbreyttu að fela í sér framleiðslu á glasinu .
Frá því verður væntanlega sagt þegar að því kemur .
