Fyrsta frásögn fanga í Guantanamo um dvölina í fangelsinu var gefin út á þriðjudag undir heitinu Guantanamo Diary eða Dagbók frá Guantanamo .
Þar lýsir Mohamedou Ould Slahi , sem var handtekinn í Máritaníu haustið 2001 , skömmu eftir hryðjuverkin í Bandaríkjunum 11. september það ár , reynslu sinni .
Slahi hefur verið 14 ár í haldi .
Hann er nú 44 ára gamall .
Hann var handtekinn á heimili móður sinnar í Máritaníu í nóvember 2001 .
Í bókinni segir hann frá því að hann hafi verið látinn í hendur Bandaríkjamönnum og í kjölfarið verið pyntaður .
Skrif Slahis eru frá 2005 .
Það hefur tekið lögfræðinga hans mörg ár að fá bandaríska herinn til að leyfa birtingu á skrifum hans .
Stórir hlutar af textanum hafa verið þurrkaðir út af hernum .
Slahi fór til Afganistans og gekk í al-Qaeda á tíunda áratugnum til að berjast gegn þáverandi stjórnvöldum , sem voru studd Sovétmönnum , en heldur fram að hann hafi sagt skilið við hryðjuverkasamtökin 1992 .
Í Guantanamo viðurkenndi hann aðild að ýmsum hryðjuverkasamsærum , þar á meðal um að sprengja CN-turninn í Toronto í loft upp .
Slahi segir að játningar sínar hafi verið kallaðar fram með pyntingum og niðurlægingu .
Hann hafi sagt þeim , sem yfirheyrðu hann , hvað sem þeir vildu heyra til að stöðva pyntingarnar .
Þeir spurðu hvort hann væri að segja satt .
" Mér er sama á meðan þið eruð ánægðir , " svaraði hann .
Þeir sem yfirheyrðu Slahi sýndu honum lista yfir þá 15 fanga , sem " verstir " væru í Guantanamo .
Hann var efstur .
Honum var sagt að ástæðan væri sú að hann passaði við öll atriðin á gátlistanum um það hvernig hryðjuverkamenn skæru sig úr .
Þegar hann spurði hvaða atriði það væru var svarið : " Þú ert arabi , þú ert ungur , þú fórst í jihad [ heilagt stríð ] , þú talar erlend tungumál , þú hefur verið í mörgum löndum , þú ert útskrifaður í tæknigrein .
" Árið 2010 komst dómstóll í Bandaríkjunum að þeirri niðurstöðu að láta bæri Slahi lausan vegna skorts á sönnunargögnum .
Bandaríkjastjórn áfrýjaði og enn velkist málið í kerfinu .
Fjölskylda hans ætlar að nota útkomu bókarinnar til að þrýsta á um að hann verði látinn laus .
