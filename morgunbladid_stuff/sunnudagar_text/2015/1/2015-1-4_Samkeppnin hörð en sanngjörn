Ég er staddur í Plymouth núna og er að gera Elf söngleikinn .
Það var verið að flytja hann af Broadway , hann er kominn hingað núna , " segir vídeó- og ljósahönnuðurinn Ingi Bekk þegar blaðamaður slær á þráðinn til hans .
Ingi útskrifaðist í fyrra frá Central School of Speech and Drama í Lundúnum , nam þar ljósahönnun í þrjú ár og hefur komið að fjölda glæsilegra sýninga , bæði hér á landi og erlendis .
Meðal þeirra sem Ingi hefur unnið með er einn þekktasti leikhúsleikstjóri Breta , Katie Mitchell og leikstjórinn Terry Gilliam sem gerði garðinn frægan með grínhópnum Monty Python á sínum tíma og á margar stórkostlegar kvikmyndir að baki .
Ingi hefur komið að leiksýningum , óperum og verkefnum fyrir tónlistarmenn , meðal annars strákasveitina Backstreet Boys og hljómsveitina Bombay Bicycle Club .
Af verkefnum sem hann hefur sinnt hér heima má nefna Nýjustu fréttir í Þjóðleikhúsinu og Wide Slumber sem var sýnt á Listahátíð í fyrra og vakti mikla athygli , ekki síst fyrir tilkomumikla vídeó- og ljósahönnun .
Í starfsþjálfun hjá Ross Áður en Ingi flutti til Lundúna hafði hann unnið lengi sem ljósamaður og -hönnuður hér heima og þá fyrir leikhús , tónleika og aðra viðburði .
Hann segist hafa farið í námið í Lundúnum bæði af ævintýramennsku og til að skipta um umhverfi .
" Eftir eitt og hálft ár í náminu langaði mig að breyta örlítið til og þá datt ég niður á myndbands- og vídeóhönnun fyrir leikhús og tónleika og slíkt sem ég vissi hreinlega ekki að væri til , " segir Ingi .
Hann hafi haft samband við Finn Ross , þekktan vídeóhönnuð sem kom meðal annars að hönnun verðlaunasýningarinnar The Curious Incident of the Dog in the Night-Time .
Ross hafi tekið hann í starfsþjálfun og að henni lokinni ráðið hann í vinnu nánast samfleytt í heilt ár og hafa þeir átt farsælt samstarf í framhaldi af því .
" Þannig komst ég inn í þessa vídeóhlið , " segir Ingi .
– Ferilskráin þín er tilkomumikil , þú hefur komið að tilkomumiklum og afar umfangsmiklum uppfærslum , meðal annars á óperunni Benvenuto Cellini í English National Opera sem Terry Gilliam leikstýrði .
" Já , og við erum að fara að flytja hana yfir í hollensku þjóðaróperuna .
Ég tek við henni og flyt hönnunina , er fulltrúi hönnuðarins á svæðinu .
" Snillingur og indælisnáungi – Hvernig var að vinna með Gilliam ? Ég býst við því að hann hafi verið með mjög skýra sýn á hvað hann vildi og kröfuharður , eða hvað ? Ingi hlær .
" Ég var nú bara í stuttan tíma í tæknivinnunni á staðnum , í óperunni sjálfri .
Hann er náttúrlega með mjög " visual " hugmyndir , þekkir inn á öll þessi trix sem hægt er að gera hvað varðar myndbönd og slíkt .
Hann rekur sjálfur fyrirtæki sem er mikið í myndvinnslu og slíku , ef ég man rétt .
Hann sat stundum fyrir aftan okkur , horfði á skjáina og passaði upp á að við værum að vinna vinnuna okkar , " segir Ingi og hlær .
Gilliam sé algjör snillingur , indæll náungi og gaman að vinna með honum .
– Það eru nokkur skrítnari verkefni á ferilskránni hjá þér , t.d. eitt sem þú vannst fyrir strákasveitina Backstreet Boys ...
Ingi hlær aftur .
" Það æxlaðist þannig að ég fór að vinna mikið fyrir stað í Lundúnum sem Roman Abramovich á , eigandi Chelsea knattspyrnuklúbbsins , stað sem er undir leikvanginum .
Ég var beðinn um að taka að mér að hanna lýsingu og vídeó fyrir Backstreet Boys , það átti að taka upp tónleika með þeim á staðnum fyrir MTV .
Það heppnaðist gríðarlega vel og þetta var rosalega skemmtilegt , " segir Ingi .
Spennandi tími Ingi segir vídeó- og ljósahönnun verða sífellt mikilvægari hluta leik- og óperusýninga í Bretlandi .
" Það kom mér á óvart hversu mikinn skilning og þekkingu leikstjórar hafa á henni .
Þeir hafa reynslu af því að nýta sér þessi element , til dæmis myndbönd í leikhúsi og slíkt og þetta er komið gríðarlega langt hérna , " segir Ingi .
Hann sé heppinn að vinna við þetta nú um stundir þar sem fólk sé mjög opið fyrir slíkri hönnun og tilbúið að eyða tíma og peningum í hana .
– Nú hlýtur The Curious Incident of the Dog in the Night-Time að hafa vakið athygli á þessu tiltekna fagi , sýning sem þú vannst í ...
" Jú og ég held að hún hafi aukið skilning á því og opnað margar dyr fyrir okkur því hún byggist mikið á vídeói og ljósum .
Vídeóið í henni er ekkert endilega upplýsingatengt heldur meira tengt sviðsmyndinni sem slíkri , " segir Ingi .
– Er samkeppnin hörð í þessum geira ? " Hún er hörð en mjög sanngjörn , myndi ég segja .
Eins og staðan er núna eru mörg verkefni og við erum passlega mörg sem vinnum við þetta hérna úti .
Þannig að það er nóg að gera fyrir alla og við virðumst geta valið okkur verkefni sem er mjög gott , " segir Ingi .
Sorrow Beyond Dreams það erfiðasta til þessa – Hvaða verkefni er það erfiðasta sem þú hefur tekið að þér ? Ingi hugsar sig um .
" Þau eru öll strembin en ég held að það sé þegar ég vann í fyrsta skipti með Katie Mitchell .
Hún er þekktur leikstjóri hér úti og með mjög sérstaka nálgun á leikhúsið .
Hún býr til bíómynd á sviðinu sem er klippt og varpað lifandi á skjá fyrir ofan sviðið .
Sýningin hét Sorrow Beyond Dreams og var gríðarlega erfið og krefjandi , krafðist 14-15 klst. vinnu á dag í heilan mánuð .
En útkoman var gríðarlega góð og skemmtileg .
Ég var svokallaður " associate video designer " í henni , svona " meðvídeóhönnuður " .
Í september á næsta ári verð ég aðalvídeóhönnuður verks sem hún leikstýrir í Hamborg sem ég held að verði stærsta verkefni mitt til þessa , " segir Ingi og bætir við að þær óperuuppfærslur sem hann hafi unnið við hafi verið mjög krefjandi .
Stórar og tæknilegar sýningar en samt sem áður afskaplega skemmtilegar .
