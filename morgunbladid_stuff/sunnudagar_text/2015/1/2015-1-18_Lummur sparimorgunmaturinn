Brynhildur Björnsdóttir er dagskrárgerðarkona og umsjónarkona Leynifélagsins á Rás 1 .
Brynhildur og fjölskylda hennar búa í Hlíðahverfinu en dætur hennar Sigrún Ásta og Valgerður Birna Magnúsdætur , sex og níu ára gamlar , aðstoðuðu móður sína við að svara því hvað fjölskyldan gerir saman og þykir skemmtilegt .
Þátturinn sem allir geta horft á ? Okkur finnst öllum jafngaman að horfa á matreiðsluþætti en " Basl er búskapur " hefur líka aðdráttarafl .
Ekki má gleyma náttúrulífsþáttum með íslensku tali og svo horfum við að sjálfsögðu alltaf á Vasaljós .
Maturinn sem er í uppáhaldi hjá öllum ? Fjölskyldan er nokkuð klofin í afstöðu sinni til uppáhaldsmatar þar sem mamman er grænmetisæta en aðrir ekki .
Öllum finnst þó jafngott að fá grænmetisborgara sem við gerum heima .
Skemmtilegast að gera saman ? Bara að vera saman .
Púsla , lesa eða horfa á mynd saman og þá verða Harry Potter-myndirnar oft fyrir valinu , samt aðallega þær fyrri sem eru með íslensku tali .
Borðið þið morgunmat saman ? Já , við gerum það en við höfum ólíka matarlyst á morgnana .
Á matseðlinum er hafragrautur , hafrakoddar , kaffi , hrökkbrauð , ostur , ávextir og apameðal sem er svona barnavítamín .
Og krakkalýsi .
Þegar einhver á afmæli eru hins vegar alltaf bakaðar lummur úr gömlum hafragraut og heilhveiti og kakó drukkið með og þá borða allir það sama .
Hvað gerið þið heima hjá ykkur til dægrastyttingar ? Við höfum gaman af því að kubba og púsla og fara í spjaldtölvur og um helgar förum við í gönguferðir .
Annars er yfirleitt svo mikið að gera að við þurfum ekkert að stytta daginn neitt rosalega , hann klárast oft bara sjálfur .
Eigið þið eftirlætisstað til að gera eitthvað á utandyra í Reykjavík eða nágrenni ? Við búum í Hlíðunum og höfum þess vegna aðgang að mörgum útivistarsvæðum .
Við förum á Klambratún með sleða á veturna og svo finnst okkur mjög gaman að labba niður í bæ , skoða endur og fara á kaffihús .
Við förum oftast á Kaffitár í Bankastræti en okkur finnst líka gaman að fara á Súfistann .
Svo ýmist löbbum við heim aftur með viðkomu á leikvelli eða tökum strætó .
Við förum líka stundum í Fjölskyldu- og húsdýragarðinn og svo finnst okkur gaman að fara í gönguferðir í kringum Reykjavík eftir bókinni 25 gönguleiðir á höfuðborgarsvæðinu .
Er bók sem allir hafa gaman af í fjölskyldunni ? Við lesum mjög mikið , bæði hvert og eitt og svo er húslestur , eða háttatímalestur öllu heldur fyrir svefninn .
Ein mesta uppáhaldsbókin er Maddit og Beta enda eru systurnar á heimilinu ekkert ósvipaðar þeim .
Og Astrid Lindgren er almennt í uppáhaldi .
Í sumar fórum við til Svíþjóðar og heimsóttum meðal annars Astrid Lindgren Värld sem er í Smálöndum þar sem Astrid fæddist .
Og þar hittum við allar persónurnar úr bókunum hennar , meðal annars Maddit og Betu .
