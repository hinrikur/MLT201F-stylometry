Þegar gengið er inn á sýninguna Stund milli stríða með málverkum systranna Söru og Svanhildar Vilbergsdætra , sem opnuð verður í menningarhúsinu Gerðubergi í Breiðholti í dag , laugardag , klukkan 15 tekur sjávarniður á móti gestum ; það má heyra hvernig öldur skella á strönd .
Við blasa litrík og fjörleg verk sem sýna mörg hver systurnar sjálfar á sælustundum í orlofi á Tenerife , við strönd sem öldurnar klappa .
Verkin eru hlaðin listsögulegum tilvísunum – sjá má mjólkurstúlku málarans Vermeer og hann sjálfan tvöfaldaðan að mála þær , í einu verkinu er sundlaug Davids Hockney og berrassaður ungur maður sem kemur úr frægu málverki hans ; elskendur úr verki eftir Chagall svífa um loftið í öðru verki og í enn einu eru þær systur úti í laug ásamt Jesú Kristi , Línu Langsokk , Marilyn Monroe og Fridu Kahlo .
Þrátt fyrir galgopaskapinn eru sum verkin líka mjög dramatísk .
Hvaða er að gerast hér ? " Við endann á salnum eru þessi verk þarna sem sýna stríðin sem titill sýningarinnar vísar í , en það er löng saga sem borgar sig líklega ekkert að fara út í , " segir Sara .
Þegar hváð er segir Svanhildur að málverkið til vinstri sýni hana og vísi í það þegar hún greindist með krabbamein árið 2009 og var í kjölfarið skorin upp .
Þar má sjá hana liggjandi á bekk í geislameðferð á sjúkrahúsi .
Súperman er fljúgandi á myndinni og leikarinn George Clooney er þar líka .
" Við byrjuðum fyrir tilviljun að mála saman á menningarnótt árið 2010 , héldum okkar fyrstu einkasýningu í Listasafni ASÍ 2012 , en í maí sama ár vorum við í Danmörku , í vinnustofudvöl á Fjóni , " segir Svanhildur .
" Þar unnum við að fjölskyldumálverki sem við sýndum seinna í Mosfellsbæ og hangir nú í Hörpu .
Þetta verk hér sýnir okkur þar , " segir Svanhildur og við stöndum frammi fyrir afar gulu verki þar sem sjá má systurnar dúðaðar , H.C .
Andersen les bók í öðru horninu en þar eru líka van Gogh og litla stúlkan með eldspýturnar , auki fleira fólks .
" Þarna var þessi yndislegi guli repjuakur , þaðan kemur guli grunnurinn , og fallegt kirsuberjatré í garðinum en það var brunagaddur og við bjuggum í húsnæði sem var rakt og kalt .
Við kvefuðumst báðar hastarlega , ég fékk nú bara lungnabólgu en flensuvírusinn hljóp í hjartað á Söru , gerði þar mikinn usla og stoppaði það mánuði síðar .
" " Ég fékk hjartastopp og hreinlega andaðist , " segir Sara þegar hún er spurð nánar út í forsögu málverksins sem sýnir hana í sjúkrarúmi á sjúkrahúsi , með hjartað liggjandi á sænginni .
Uppi í vinstra horninu eru sjúkraflutningamenn , þar er Súperman líka mættur og við rúmið eru systur hennar , Bryndís og Svanhildur .
Dauðinn er mættur með ljáinn við höfðagaflinn .
" Þetta gerðist 8. júlí 2012 og það tókst að endurlífga mig , " segir Sara .
" Það var á afmælisdegi systur okkar og ég var skorin upp á afmælisdegi bróður okkar ! " skýtur Svanhildur inn í .
" Þarna er ég á gjörgæslunni .
" segir Sara um verkið .
Og hjartað á sænginni ? " Það kemur frá Fridu Kahlo .
" Hún hlær .
" Við höldum mikið upp á hana .
Bjargvætturinn Súperman er að störfum á báðum spítalamálverkunum .
" – En Clooney ? " Hann á bara að vera sætur , " svarar Svanhildur .
" Hann horfir bara beint í myndavélina .
" " Hérna er dauðinn yfir mér en Hannibal Lechter er á málverkinu af Svanhildi , " segir Sara .
" Krabbinn étur mann en þessi er sneggri , " bætir Svanhildur við og bendir á manninn með ljáinn .
– Þið sluppuð .
Súperman kom til bjargar .
" Já , þetta slapp fyrir horn .
Samt tók endurlífgunin á mér 45 mínútur , " svarar Sara .
" Hér var örugglega um kraftaverk að ræða .
Ég er síðan með bjargráð og búin að ná mér vel á strik .
Allir geta fengið svona vírus og stundum skýst hann í hjartað .
Ég var bráðfrísk fram að því .
Ég var á leið í sumarfrí með manninum mínum , við vorum á bensínstöð í Hveragerði og þá leið ég út af í bílnum .
Hann dró mig út og fyrir tilviljun átti lögreglumaður á frívakt leið hjá , hann sá þetta , stoppaði og byrjaði strax að hnoða mig í gang .
Sjúkrabíllinn frá Selfossi kom ekki fyrr en ellefu mínútum seinna .
Hefði lögreglumaðurinn ekki verið þarna þá væri ég ekki hér til frásagnar ...
Við systur urðum þannig báðar fyrir sjokki vegna heilsunnar en mitt á milli þessara atvika þá fórum við saman til Tenerife , árið 2011 .
" Veltum ferðakúltúr fyrir okkur Sara og Svanhildur eru fæddar á Ísafirði árin 1956 og 1964 , dætur hins kunna tónlistarmanns og hárskera , Villa Valla , Vilbergs Vilbergssonar .
Þær námu báðar við Myndlista- og handíðaskóla Íslands og unnu lengi að list sinni hvor í sínu lagi en eins og þær sögðu ákváðu þær fyrir um fimm árum að prófa að vinna saman , með litum og striga .
Viðtökurnar voru góðar , þær nutu sín í samstarfinu og hafa síðan kannað í sameiningu bæði hvunndags- og ævintýralönd .
Og eins og þær sögðu líka fóru þær til Tenerife árið 2011 , í frí með eiginmönnum sínum , en líka til að safna efni fyrir flest þessara verka .
" Sýningin endurspeglar að það skiptast á skin og skúrir í lífinu , " segir Sara .
" Við heyrum sjávarnið hér og hafið er eins og lífið , það er aðfall og útfall .
" " Eftir að hafa lent í hremmingum með heilsuna kann maður betur að meta lífið og veit hvað það skiptir miklu máli að geta bæði andað inn og út , " bætir Svanhildur við .
Þær hafa greinilega notið lífsins í ferðalaginu sem mörg málverkanna fjalla um .
" Við litum í og með á þetta ferðalag sem vinnuferð .
Við vorum með góða myndavél og tókum mjög mikið af ljósmyndum til að vinna úr .
Við vorum líka að velta ferðakúltúrnum fyrir okkur , þessum plebbakúltúr sem við vorum hluti af , " segir Sara og systurnar flissa .
" Við mynduðum allskyns hluti og aðstæður en síðan grisjuðum við , völdum myndir að skoða betur og röðuðum þeim saman .
Út úr því komu nokkrar stemningar .
" – En hver er ástæðan fyrir því að elskendur Chagalls svífa yfir ykkur í sólbaði þarna og að mjólkurstúlka Vermeers er að þjóna ykkur á annarri mynd ? " Þetta kemur bara svona til okkar , " svarar Svanhildur og ypptir öxlum .
" Við veltum hugmyndum á milli okkar og munum ekkert endilega hver kom með fyrstu hugmynd eða hver þá næstu , svona er þetta bara .
" " Við áttum okkur á sumu eftirá , " bætir Sara við .
" Sjáðu , hér er maðurinn minn að lesa bók í sólbaði .
Hann er þessi þögla týpa og það er gaman að láta ástfangna parið hans Chagalls koma fljúgandi upp úr bókinni hans – er hann að lesa ástarsögu ? Það er ekki séns , " segir hún og hlær .
" Kannski fáum við útrás fyrir stríðnina í okkur í verkunum .
" Svanhildur tekur undir að þær sjái oft margar tengingar eftirá .
– En þið getið ekki neitað því að það er mikill húmor í þessum verkum .
" Það er þá algerlega óvart " segja þær stríðnislega og vilja sverja það af sér .
– Sum verkin eru býsna einföld , hér er nærmynd af fæti og lökkuðum nöglum .
" Það er litapæling í þessu en svona var þetta , " segir Svanhildur .
" Svo er annað , að dreyma vatn er fyrir veikindum .
" " Það er alveg klassískt , ég þekki það vel , " tekur Sara undir með systur sinni .
Í taugarnar á hvor annari En hvernig skyldu systurnar vinna ? Raða þær saman því sem á að fara á myndflötinn áður en þær byrja að mála , og mála svo hlið við hlið á sama strigann ? " Já .
Við gerum allt saman .
Við dælum í tölvu ógrynni af myndum og setjumst svo öðru hvoru yfir það , förum í Photoshop og klippum til hluti sem passa saman , leikum okkur með þetta fram og til baka .
En stundum gerum við líka klippimyndir upp á gamla mátann , " segja þær .
" En þetta eru allt upphaflega klippimyndir .
Við grisjum þetta smám saman þar til eftir standa nokkrar tillögur .
Verkin fara oft í allt aðra átt en við ætluðum , þau taka okkur með sér .
Þá fer tími í að raða myndefninu saman og við spáum heilmikið í myndbyggingunni , litnum og samspilinu þar á milli .
Við erum líka furðu sammála um hvað virkar og hvað ekki .
" Svanhildur segir það í raun ótrúlegt hvað þær séu sammála um verkin .
" Já , því við erum rosalega ólíkar og eigum í raun alls ekki skap saman , " segir Sara .
" Fyrir utan þetta .
Annars erum við oft frekar pirraðar hvor á annarri .
" " Já , við förum oft í fínustu taugarnar á hvor annarri og þurfum þá að passa okkur , en ekki í þessu , " segir Svanhildur þá .
" Þegar við vinnum að þessum myndum erum við eins og ein manneskja , það er ekki eðlilegt ! " Þær hlæja .
– En málið þið myndirnar af ykkur sjálfar eða hvor aðra ? " Við gerum alltaf sjálfsmyndir .
Við eigum alveg eftir að prófa að snúa því við .
Nú blóðlangar okkur til Rómar í haust , " segja þær svo þegar spurt er um næstu skref .
" Í innblástursferð .
En mennirnir okkar vita það ekki enn , þeir verða bara að lesa það í Mogganum ...
" 