Ég er einn þeirra sem glöddust mikið við lok læknaverkfallsins .
Við rekum ekki spítala án lækna .
Og góða spítala viljum við hafa með færustu læknum og öðru heilbrigðisstarfsfólki , sem völ er á .
Ég trúi því að hefði ekki samist á forsendum sem læknar töldu ásættanlegar hefði straumur þeirra legið úr landi .
Læknar höfðu þjóðina með sér .
Eða eigum við að segja að heilbrigðiskerfið hafi haft þjóðina með sér .
Og þannig held ég að það verði áfram svo lengi sem okkur tekst að varðveita hér heilbrigðiskerfi á forsendum sem þjóðin telur ásættanlegar .
Slíkt kerfi mismunar ekki eftir efnahag og er greiðendum hagstætt .
Margoft hefur komið fram í alþjóðlegum samanburðarskýrslum að íslenska almannakerfið nýtir hverja skattkrónu betur en gerist víðast hvar annars staðar .
Ekki býr sú skattkróna aðeins til fjárhagslega hagstætt kerfi heldur einnig gæðakerfi sem rís undir nafni .
Þess vegna stöldruðum við án efa mörg við þegar það fylgdi samningslokunum í yfirlýsingum samningsaðila , að nú færi í hönd uppstokkun á heilbrigðiskerfinu : " Opnað yrði fyrir ný rekstrarform .
" Hvað þýðir það ? Þýðir það aukin einkavæðing ? Sagt er að hið sama eigi að gilda utan spítala og innan .
Hvað þýðir það ? Hið sama fyrir sjúklinginn ? Hið sama fyrir lækninn ? Hið sama fyrir greiðandann ? Á hann nú að borga það sama á spítalanum og hann gerir í Orkuhúsinu ? Við þekkjum hvert er keppikefli núverandi stjórnvalda ! Allt þetta þarf að ræða .
Þetta er ekki einkamál þeirra sem sitja við samningaborð fjármálaráðuneytisins og lækna .
Í þjóðfélaginu sjáum við nú víða gömul mynstur taka á sig gamalkunn form .
Kjarakúrvan er þannig á hraðskreiðri uppleið í fjármálakerfinu .
Efri lögin þar að nýju komin með helmingi betri kjör en efstu lög heilbrigðiskerfisins .
Gamalkunnur hroki einnig að taka sig upp : " Við eigum þetta , við megum þetta .
" Kannski er ekki það alversta hve miklum auði er safnað í vasa einstaklinga til skamms tíma .
Slæmt er það vissulega því minna er þá til skiptanna .
En það eru kerfisbreytingar til langframa sem eru verstar .
Þegar auðlindirnar , orkan , vatnið , náttúrperlurnar – og svo einnig velferðarþjónustan er tekin undan handarjaðri almennings og ofurseld markaðslögmálunum .
Frá þeim stað er stutt í þjóðfélag misréttis .
Mönnum bregður við að sjá hvaða einstaklinga ríkisstjórnin velur til að hafa fyrir okkar hönd umsjón og eftirlit með fjármálakerfinu .
Þar eru á ferðinni aðilar sem sjálfir eru á kafi í þessu sama kerfi með alla sína prívathagsmuni .
Í heilbrigðiskerfinu gildir hið sama að því leyti að valdir eru eftirlitsaðilar – varðmenn fyrir okkar hönd – sem kunnir eru af daðri við markaðshyggju – hin " nýju rekstrarform " einsog einkavæðingin er kölluð á dulmáli .
Það er vegna alls þessa að almenningur verður allar stundir að standa sína vakt .
Ögmundur Jónasson ogmundur@althingi.is 