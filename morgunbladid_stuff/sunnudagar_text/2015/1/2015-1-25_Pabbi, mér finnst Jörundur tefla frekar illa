Friðrik Ólafsson , fyrsti stórmeistari Íslendinga í skák , varð snemma þjóðhetja .
Menn hans fóru eins og stormsveipir um taflborð hér heima og erlendis .
Þegar Friðrik sest að tafli fylgist íslenska þjóðin með , sagði danski skákmeistarinn Bent Larsen á sínum tíma og það var hverju orði sannara .
Friðrik , sem verður áttræður á morgun , var handboltastjarna og rokkhetja þess tíma .
Skapti Hallgrímsson skapti@mbl.is Friðrik Ólafsson situr í hinum helga steini .
Áttræðisafmælið er handan við hornið og hann lítur sáttur yfir farinn veg .
" Ég er dús við gang mála .
Ef ég fengi annað tækifæri myndi ég vilja breyta ýmsu og haga mér með öðrum hætti í sumum tilvikum en það þýðir ekki að fást um það .
Maður er alltaf vitur eftir á .
En enginn getur lifað fullkomnu lífi ; það hlýtur að minnsta kosti að vera erfitt og áreiðanlega mjög leiðinlegt ! " segir Friðrik í samtali við Morgunblaðið í tilefni tímamótanna .
Skákin er Friðriki ætíð ofarlega í huga en hann segist tefla afskaplega lítið núorðið .
" Ég tek þátt í minniháttar mótum og tefli helst hraðskákir .
Það er voðalega skrýtið að alltaf kemur þessi spenna í mann ; jafnvel fiðringur í magann .
Þegar ég hafði skákina að atvinnu voru allar taugar spenntar , maður var alltaf viðbúinn , þurfti að hafa allt sitt á hreinu áður en farið var út í leikinn og einbeitingin varð að vera í mjög góðu lagi eins og í öðrum keppnisgreinum , og það er erfitt að haga sér öðruvísi þótt maður setjist bara niður til að tefla sér til gamans .
" " Kannt þú eitthvað að tefla ? " Þessi ótvíræði skákkóngur Íslands er ekki viss um hvenær hann hleypti lífi í taflmann í fyrsta sinn .
" Mér er ekki alveg ljóst hvenær ég byrjaði en finnst þó , þegar ég hugsa til baka , að ég hafi lært mannganginn fyrst og fremst af því að horfa á pabba tefla við kunningja sína .
" Ólafur Friðriksson var mikill áhugamaður um skák .
Sonurinn sat iðulega við borðið og horfði á þegar hann sat að tafli ásamt gesti .
" Ég hef sagt þá sögu – og hún er sönn – að einverju sinni sat ég , líklega sjö eða átta ára gamall , og fylgdist með pabba tefla við vin sinn .
Eftir að þeir höfðu teflt eina eða tvær skákir , sagði ég : Pabbi , mér finnst Jörundur tefla frekar illa ! " Báðir litu undrandi á drenginn .
" Kannt þú eitthvað að tefla ? " sagði gesturinn en faðirinn brást við með freistandi spurningu : " Viltu þá ekki bara tefla við hann sjálfur ? " Feðgarnir höfðu sætaskipti og drengurinn var tiltölulega snöggur að máta gestinn .
" Ég man þetta mjög vel .
Það er þó ekki ljóst í mínum huga hve mikið ég hafði lært en mér finnst líklegt að ég hafi verið búinn að fá einhverja tilsögn hjá vini mínum í næsta húsi .
En þetta er sem sagt fyrsta skákin sem ég man eftir .
" Eftir þennan eftirminnilega sigur fengu gestir föðurins frið fyrir drengnum .
Hann segist hafa teflt lítið um tíma en níu eða tíu ára fór hann að taka þátt í mótum .
Varð algjörlega heltekinn af leiknum .
" Ég sat og diktaði upp skákir ; skrifaði þær niður og tefldi við sjálfan mig .
Fyrst fyrir hvítt og svo svart .
Það var góð æfing en oft erfitt að ákveða hvor ætti að vinna ! " Friðrik snýr taflinu við og leggur spurningu fyrir blaðamanninn : Hefðurðu lesið Manntafl eftir Stefan Zweig ? Aðalpersónan gat klofið sig í tvær persónur og hvorug vissi af hinni .
Tefldi þannig við sjálfan sig , fyrst fyrir hvítan og svo svartan en vissi aldrei hvað " hinn " var að hugsa .
Þetta var hrífandi saga sem gerðist á nasistatímanum .
" Að öðru leyti vill Friðrik ekki líkja sér við umræddan skákmann ...
Friðrik tefldi fyrst 11 ára gamall á Skákþingi Íslands .
" Á þeim tíma var nær óþekkt að svona pjakkar væru að hætta sér í keppni við sér eldri menn og mikil rekistefna varð um hvort ætti að leyfa mér að tefla .
Ég var skilinn eftir á taflstaðnum , aðrir fóru út og greidd voru atkvæði .
Niðurstaðan var sú að ég fékk að vera með þótt sumir teldu það ekki hollt að svona ungur drengur léti fara illa með sig við taflborðið .
Ég náði svo 50% vinningshlutfalli og vann meðal annars þann sem hafði beitt sér mest á móti því að ég yrði með .
Þá göptu margir en það var mjög sætur sigur ! " Friðrik var langyngstur á mótinu , þeir næstu 17-18 ára menntaskólapiltar .
Friðrik varð Norðurlandameistari 1953 í Esbjerg í Danmörku , aðeins átján ára gamall en honum er enn ofar í huga mót í Hastings um áramótin 1955-56 þar sem hann sigraði .
" Það mót var mikill áfangi .
Ég varð þá efstur ásamt Viktor Korchnoi nokkrum , sem var svolítið óvænt ; mér gekk vel miklu hraðar en menn gátu búist við og sigurinn , bæði á Norðurlandamótinu og í Hastings , vakti mikla athygli hér heima .
" Áskorendakeppnin 1958 í Portoroz , í gömlu Júgóslavíu þar sem nú heitir Slóvenía , var mikið ævintýri eins og fjallað er um nánar á næstu opnu .
Þar keppti 21 skákmaður um sex sæti , en þau gáfu rétt til frekari keppni á þeim vettvangi .
" Það var mjög mikill áfangi að komast í þá áskorendakeppni .
Það var mikil hraðferð á mér á þessum árum ; ég fór eiginlega fram úr sjálfum mér því mig vantaði alveg baklandið þegar þarna var komið sögu .
Ég hafði ekki reynslu á við keppinautana sem komu úr skákmaskínunni , sérstaklega frá Rússlandi .
Það var snúist í kringum þá .
Ég fór auðvitað á æfingar og mót en hér voru engir kennarar í þá daga ; þetta var að miklu leyti sjálfskennsla .
Svo var ég allt í einu kominn á toppinn og þá vantaði baklandið ; reynsluna og þekkinguna .
Það var erfitt að vera hér heima , ég hefði þurft að vera í kvikunni úti í Evrópu en það var ekki einfalt að komast utan á skákmót á þessum tíma .
" Friðrik fór í ein tvö skipti utan á mót með togurum sem sigldu með fisk .
" Þegar ég var fimmtán ára tók ég þátt í fyrsta unglingamóti í heiminum þar sem 15-20 ára skákmenn kepptu .
Það fór fram í Birmingham á Englandi , en ég fór utan með togara sem sigldi á Grimsby .
Togarinn var Egill Skallagrímsson sem var vel við hæfi enda hafði hann verið útrásarvíkingur .
En skipverjar á Agli lönduðu sem sagt fullfermi af fiski , og mér , í Grimsby og ég hélt svo áfram með lest til Birmingham .
Það þótti alltof dýrt að senda svona pjakk með flugvél til útlanda .
" Ekki var sérlega gott í sjóinn á leiðinni utan , að því Friðriki fannst .
" Ég hét mér því í þessari ferð að verða aldrei sjómaður , " segir Friðrik , en enskuslettuna show-maður mætti þó nota um hann .
Svo oft gladdi hann og skemmti löndum sínum með glæsilegum tilþrifum við taflborðið .
Margir telja að Friðrik hafi verið á toppnum um 1960 .
" Eftir áskorendamótið tók ég mér hlé frá skákinni og kláraði nám í lögfræði .
Fór svo að vinna í dómsmálaráðuneytinu en hafði áhuga á að koma aftur og geta þá verið betur undirbúinn en áður .
Segja má að annar hluti ferilsins hafi staðið yfir frá 1974 til 1978 og þá var ég miklu sterkari skákmaður en áður .
En sá hluti ferilsins stóð reyndar ekki lengi því ég álpaðist til þess að verða forseti Alþjóðaskáksambandsins , FIDE .
" Nánar um það síðar .
Friðrik varð snemma þekkt andlit , eins og nærri má geta , en þótti það ekki sérlega spennandi hlutskipti .
" Ég varð svo þekktur að ég forðaðist dálítið að fara á mannamót um tíma .
Mjög margir héldu að ég vildi alltaf tala um skák , sérstaklega þegar þeir voru búnir að fá sér aðeins neðan í því ; ég vissi auðvitað að það var vel meint , en það var þreytandi .
Ef ég fór á böll eða skemmtanir vildu margir spekúlera í skákinni með mér .
" Handbolti er skák ...
Þegar Friðrik er spurður hvað sé mest heillandi við þessa merkilegu íþrótt , skákina , þarf hann ekki að hugsa sig lengi um .
" Þessir ótal möguleikar .
Þeir sem kunna ekki að tefla , eða kunna lítið , skynja ekki hvað skákin getur verið falleg .
Skynja ekki hrynjandina , samræmið og möguleikana á alls kyns leikfléttum og því að gera hluti sem brjóta hreinlega í bága við allt sem manni finnst rökrétt .
Það er hægt að búa til ótrúlegar leikfléttur í skák , þar sem maður rekur sig marga leiki fram í tímann .
Allt byggist það á innsæi og hugmyndaflugi .
Sköpunargleðin skiptir líka miklu máli .
Þú vilt búa eitthvað til .
Sumir halda að skákin gangi alltaf eftir fyrirfram ákveðnum reglum og hún gerir það að vissu marki .
Allir verða að hafa viss grundvallaratriði á valdi sínu en þegar komið er út í stöður þar sem allt er iðandi af möguleikum þá reynir virkilega á skákmanninn .
Það var mikið til í því sem vinur minn , stórmeistarinn Hort frá Tékkóslóvakíu , sagði um skákina : það eru tveir arkitektar sem byggja upp og spurningin er hvor byggingin stendur og hvor hrynur .
" Leikfléttur , innsæi , hugmyndaflug , sköpunargleði .
Einhvers konar sambland af handbolta og ljóðlist ? Eða hvað ? Friðrik segir það ekki svo galið .
" Í íþróttum sér fólk ekki alltaf að ákveðin leikkerfi eru í gangi en sjá þó þjálfarann tala yfir hausamótunum á leikmönnum með töflu þar sem hann sýnir uppstillinguna og hvernig menn eiga að hreyfa sig .
Þetta er ekki ósvipað og í skákinni ; það sem máli skiptir er að hafa réttan mann á réttum stað á réttu augnabliki .
Enda var mér einhvern tíma sagt að ekki hafi verið óalgengt , til dæmis í Sovétríkjunum , að skákmenn kæmu að þjálfun íþróttaliða .
Ég veit ekki hvort það virkar í raun en með þessu eru vissulega ákveðin líkindi .
Nema að því leyti að handboltamenn geta ekki gengið eins og hrókurinn ! En það er eins í skák og handbolta að í vörninni reyna menn að torvelda för andstæðingsins .
Það er mikið um blokkeringar í skákinni eins og handboltanum .
" Íslenskir íþróttamenn voru ekki margir í hæsta gæðaflokki þegar Friðrik sló í gegn í skákinni .
" Það var helst að knattspyrnumenn væru þekktir og svo auðvitað gullaldarliðið í frjálsíþróttum , Huseby , Torfi Bryngeirsson , Clausen-bræður og þeir allir .
" Varla hafði heyrst talað um atvinnumennsku í íþróttum , að minnsta kosti þótti ekki sjálfsagt að menn hefðu slík áhugamál að atvinnu .
" Menn höfðu samt mikinn hug á að styrkja mig og stofnaður var sjóður til þess .
Hann var reyndar ekki til mjög lengi og það er aldrei hægt að byggja á slíkum sjóði ; það fór dálítið eftir því hvernig manni gekk hve mikið var lagt í sjóðinn .
Þetta var einkaframtak ; einstaklingar , fyrirtæki og stofnanir lögðu peninga í sjóðinn , stundum heilu togaraáhafnirnar en sjóðurinn var lagður niður eftir tvö eða þrjú ár .
Ég var líka dálítið þreyttur á fyrirkomulaginu og fannst stundum óþægilegt að vita til þess hverjir hefðu lagt fé í sjóðinn .
Seinna komst ég á laun frá ríki og bæ og það var miklu betra .
" Um tíma stóð til , að sögn Friðriks – um svipað leyti og áskorendamótið fór fram í Portoroz – að hann yrði starfandi í utanríkisþjónustunni , til dæmis með aðsetur í Þýskalandi , til þess að vera í betri aðstöðu til að æfa skák og taka þátt í mótum erlendis .
" Af þessu varð ekki , ég held að andstaða hafi verið gegn því í utanríkisþjónustunni sjálfri .
Það var allt svo viðkvæmt á þessum árum og þetta þótti ekki við hæfi af einhverjum ástæðum .
" Friðrik nefnir að lengi vel hafi mörgum þótt að skákin ætti að vera hobbí og ekkert meira .
" Það mátti helst ekki bendla hana við peninga .
Ég man að um það leyti sem ég varð atvinnumaður ráku sumir upp stór augu yfir því að ég vildi fá peninga fyrir að tefla .
Það þótti skömm gagnvart skákinni .
Enda fékk ég líka stundum að heyra hvort ég ætlaði ekki að fara að hætta þessu og fá mér almennilega vinnu ...
Sem betur fer er þessi hugsunarháttur ekki lengur við lýði .
" Friðriki verður tíðrætt um fegurðina í skákinni .
Hún ríkir þó ekki í eins miklum mæli í dag , finnst honum , og í gamla daga .
" Menn urðu alltaf að stúdera mjög mikið , byrjanir voru ekki síst mikil fræðigrein en eftir að menn fóru að notast við tölvur er þetta gjörbreytt .
Skákmenn í dag eru farnir að tefla eins og tölvur .
Glæsileikinn getur vissulega verið mikill en það getur líka verið hundleiðinlegt að horfa á ; tölvan kann ekki að meta stöðuna eins og mannlegur heili .
Heilinn ræður ekki við allan þann fjölda leikja sem tölvan getur fundið en hún hefur ekki innsæið til að vega og meta , velja úr það sem henni líst best á .
" Vart er hægt að ræða um skák hérlendis öðruvísi en heimsmeistaraeinvígið í Laugardalshöll árið 1972 beri á góma .
Einvígi aldarinnar , þar sem Bandaríkjamaðurinn Bobby Fischer , sem síðar varð íslenskur ríkisborgari , og Boris Spasskí frá Sovétríkjunum áttust við .
Undrabandið og fulltrúi " vélarinnar " austan járntjalds .
" Einvígið breytti gífurlega miklu .
Þá urðu algjör kaflaskil : skákin varð alheimsvara , ekki síst vegna látanna í Fischer , og einvígið kom Íslandi auðvitað á kortið .
" Fischer bjó á Íslandi síðustu æviárin eins og flestum er í fersku minni .
" Hann var einstakur , eins og ljósmyndvél .
Minnið var svo ofboðslegt að það var eins og Fischer tæki myndir af öllu sem hann sá , geymdi í heilanum og nýtti það svo þegar á þurfti að halda .
" Þegar Friðrik hitti Fischer fyrst , 1958 í Portoroz , var sá síðarnefndi aðeins 15 ára en ljóst hvert stefndi .
Friðrik , sem þá var 24 ára , sigraði Fischer á mótinu .
" Jú , ég vann hann þá en ekki mjög oft eftir það ! " Fischer var strax þá , segir Friðrik , með það á hreinu að hann ætlaði að verða heimsmeistari .
" Og ætlaði ekki að eyða mörgum árum í að ná titlinum , það vafðist ekkert fyrir honum .
En svo liðu reyndar 14 ár þar til Fischer varð heimsmeistari , hér í Reykjavík .
" Sumir telja Fischer besta skákmann sögunnar en Friðrik segir erfitt að bera menn saman sem uppi eru á mismunandi tíma .
" Menn taka alltaf mið af samtíð sinni , þeir þurfa að vera betri en aðrir samtíðarmenn til að teljast bestir , en ekki er nokkur leið að mæla hvernig þeir eru gagnvart öðrum sem uppi eru seinna .
Það verður alltaf mat hvers og eins .
" Friðrik Ólafsson var skrifstofustjóri Alþingis í 20 ár , frá 1984 til 2005 .
Þar hlýtur hann að hafa kynnst refskák .
" Ég reyndi að blanda mér sem minnst inn í þá hlið mála , vildi hafa allt uppi á borðinu , " segir hann .
" Halldór Blöndal stofnaði reyndar skákklúbb í þinginu , sem hét einmitt Refskák .
Á þessum árum var ég búinn að draga mig í hlé frá skákinni , eftir að ég hætti sem forseti FIDE 1982 var of mikið mál að koma til baka .
Ég var orðinn fertugur og þá fer heldur að halla undan fæti á þessum vettvangi .
Menn geta haldið sér til fimmtugs og einstaka eru á fullu lengur en það er erfiðara en áður .
Líkamlegt ástand skiptir svo miklu máli .
Menn þurfa að vera í góðu formi því það fer svo mikil orka í að hugsa .
" Aldrei má láta hugfallast Friðrik og Daninn Bent Larsen háðu marga hildina á árum áður og lætur nærri að þar hafi verið á ferð uppáhaldsandstæðingur íslenska meistarans .
" Við erum nánast jafn gamlir , ég er tveimur mánuðum eldri og við kljáðumst mikið , aðallega framan af því ég dró mig svo í hlé eftir 1960 til að klára lögfræðina .
Ég vildi ekki algjörlega treysta á skákina sem lífsviðurværi en hann gerði það hins vegar .
Það merkilega var að hann átti bara eftir eitt ár af námi í verkfræði þegar hann ákvað að steypa sér út í þetta .
Larsen sagði : það er til fullt af góðum verkfræðingum í Danmörku en enginn góður skákmaður ! Þetta var alveg í stíl við hann .
" Friðrik og Bent Larsen mættust 35 sinnum , á árunum 1959 til 1995 , og skildu hnífjafnir – hvor hafði haft 17 og hálfan vinning upp úr krafsinu eftir síðustu skák .
" Það var alltaf barist af hörku þegar við mættumst .
Við vildum helst ekki gera jafntefli .
" Friðrik var brautryðjandi á vettvangi skákarinnar hérlendis og fyrsti stórmeistarinn , 1958 .
Guðmundur Sigurjónsson náði næstur þeim eftirsótta titli 1975 , en " fjórmenningaklíkan " tók svo völdin um miðjan níunda áratuginn .
Í " klíkunni " voru Helgi Ólafsson , Jóhann Hjartarson , Jón L. Árnason og Margeir Pétursson .
" Strákarnir komu fram upp úr þeirri miklu bylgju sem varð eftir einvígið .
Þeir voru fjórir saman og miklir keppinautar en um leið félagar .
Samkeppnin á milli þeirra hafði þau áhrif að þeir bættu hver annan ; þeir voru mjög góð heild .
Þá voru líka komin allt önnur sjónarmið gagnvart skákinni og atvinnumennska þótti eðlileg .
" Friðrik Ólafsson er rólegur og dagfarsprúður maður .
En hann kveðst gífurlegur keppnismaður .
" Keppni á alþjóðlegum vettvangi er mjög hörð og það er undir hverjum og einum einstaklingi komið hvort áhuginn og eldmóðurinn sé nægur , krafturinn nógu mikill til að brjótast í gegn .
Hindranir eru reglulega á veginum og vissan kraft þarf til að komast yfir þær og ná í fremstu röð .
Ætli menn sér þangað má ekki láta staðar numið ef illa gengur heldur bölva í hljóði og bíða næsta tækifæris .
" Hann nefnir dæmi : " Ég var ekki ánægður þegar ég tapaði fyrstu skákinni í Esbjerg 1953 .
Einhver hafði orð á því að ég væri fúll og ég gat ekki neitað því .
Svo vann ég næstu sex skákir og endaði sem Norðurlandameistari .
Ósigurinn verður að hafa svona áhrif : menn mega alls ekki láta hugfallast heldur á tapið að brýna menn fyrir komandi átök .
" Þakkarbréf fjölskyldu Korchnois mun meira virði en forsetastóllinn Friðrik var forseti Alþjóðaskáksambandsins , FIDE , í fjögur ár , 1978-1982 .
" Þá var pólitíkin allsráðandi , kalda stríðið í hámarki og allt fór eftir því hvernig þjóðir snéru í heimspólitíkinni .
Maður þurfti að nota fullmikið af tímanum í að leysa ýmis vandamál af slíkum toga sem komu skákinni ekki nokkurn skapaðan hlut við , " segir Friðrik .
Á þessum tíma hugsuðu forráðmenn hvers skáksambands – forráðmenn viðkomandi þjóðar í mörgum tilfellum – hvað væri best fyrir þá sjálfa , en hagur skákmanna skipti minna máli , að sögn Friðriks .
Skáksambönd margra ríkja voru miðstýrð , segir hann , fulltrúar þeirra í raun fulltrúar ríksins ; skáksambandið var bara eins og skúffa í skrifborði ríkisvaldsins .
Mörg vandræðamál komu til kasta FIDE .
Eitt það erfiðasta tengdist skákmeistaranum Viktor Korchnoi , þegar hann , landflótta Sovétmaður , átti að mæta Anatoly Karpov , fulltrúa Sovétríkjanna , í einvígi um heimsmeistaratitilinn .
" Korchnoi yfirgaf Sovétríkin en lenti svo í tvígang í einvígi við Karpov .
Hann var landráðamaður í augum Sovétmanna og það bitnaði á fjölskyldunni .
Hún var undir sömu sök seld og ekki hleypt úr landi .
Fjölskyldunni var gert erfitt fyrir á allan hátt , ég reyndi að leiða málið til lykta , sem gekk brösuglega og ég lenti upp á kant við Sovétmenn eftir að ég ákvað að fresta einvígi Korchnois og Karpovs í Meranó á Ítalíu um mánuð og vonaðist til að fjölskyldunni yrði leyft að fara .
Eftir að yfirvöld í Moskvu lofuðu mér því að fjölskyldan fengi að fara eftir einvígið hófst það , Einvígi hatursins eins og það var kallað .
Sovétmenn stóðu við loforðið en launuðu mér svo lambið gráa og felldu mig í næsta forsetakjöri FIDE .
En þakkarbréf frá fjölskyldu Korchnois var mér mun meira virði en að halda áfram sem forseti .
" " Nær óhugsandi að halda stórmót í skák án þátttöku Friðriks " Þegar horft er yfir skákferil Friðriks Ólafssonar finnst mér koma vel í ljós hve hann var dínamískur skákmaður ; það var svakalegur kraftur í taflmennskunni , " segir Helgi Ólafsson , skáksérfræðingur Morgunblaðsins .
Eftir sögulegt millisvæðamót Alþjóðaskáksambandsins , FIDE , í Portoroz í Júgóslavíu árið 1958 var skrifað í British Chess Magazine að nær óhugsandi væri að halda stórmót í skák án þátttöku Friðriks Ólafssonar .
Helgi Ólafsson er á þeirri skoðun að Friðrik hafi teflt best allra á því móti .
" Þeir skákmenn sem [ í Portoroz ] háðu frumraun sína í heimsmeistarakeppni að loknum ströngum inntökumótum urðu síðar tíðir gestir á skákmótum hér á landi .
Meðal þeirra voru Bobby Fischer , Mikhael Tal og Tigran Petrosjan sem allir urðu heimsmeistarar .
Friðrik Ólafsson vann sér þátttökurétt í Portoroz með því að verða í 2. sæti á svæðamótinu í Wageningen á eftir Ungverjanum Szabo .
Í Portoroz tefldi 21 skákmaður um sex sæti sem þýddi að átta skákmenn tefldu í áskorendamótinu 1959 , nýafsettur heimsmeistari Smyslov fengi beinan þátttökurétt og Eistlendingurinn Paul Keres .
Á Íslandi var stemningin fyrir mótinu mikil og óhætt er að fullyrða að þegar því lauk hafi þær vonir ræst sem menn bundu við Friðrik , " sagði Helgi í grein hér í blaðinu árið 2008 , þegar hálf öld var liðin frá mótinu .
Tveir glæstir sigrar Friðrik hóf mótið í Portoroz með því að leggja Szabo að velli á sannfærandi hátt , síðan fylgdu þrjú jafntefli og sigur yfir Cardoso .
Í sjöttu umferð tefldi hann eina sína frægustu skák .
Helgi Ólafsson skrifar um hana : " Eftir 22 leiki átti hann tvær mínútur eftir til að ná tímamörkunum við 40. leik og staðan var hreint ekki góð .
Gligoric var langbesti skákmaður Júgóslava á þessum árum og vissi upp á hár hvernig átti að fást við mann í slíkri nauð – eða hvað ? Portoroz 1958 ; 6. umferð : Svetozar Gligoric – Friðrik Ólafsson Spænskur leikur e4 e5 2 .
Rf3 Rc6 3 .
Bb5 a6 4 .
Ba4 d6 5. c3 Bd7 6. d4 g6 7 .
0-0 Bg78. dxe5 dxe5 9 .
Be3 Rf6 10 .
Rbd2 De7 11. b4 b6 12 .
Bb3 0-0 13 .
Dc2h6 14 .
Rc4 Be6 15. a4 Rd7 16. a5 b5 17 .
Rcd2 Rd8 18 .
Re1 c5 19. bxc5Rxc5 20 .
Bxc5 Dxc5 21 .
Rd3 Dc7 22 .
Rb4 Rc6 23 .
Rd5 Bxd5 24. exd5 Re725. c4 Rf5 26 .
Da2 Rd4 27. cxb5 axb5 28 .
Re4 Rxb3 29 .
Dxb3 f5 30 .
Hac1 Df7 31 .
Rc5 Hfc8 32 .
Re6 Dd7 33 .
Hc6 Bf6 34 .
Hfc1 e4 35 .
Rc7 Hxa536 .
Hxf6 Hxc7 37. d6 + Hc4 38 .
Hxc4 bxc4 39 .
Dc3 ( Sjá stöðumynd 1 ) Gligoric gat ekki setið á sér og leikið 37. d6 + í stað 37. hxg6 + Kh7 38 .
Hgc6 og stöðu svarts verður vart bjargað .
39 .
Dc3 hafði þann góða kost að valda a1-reitinn , hrókurinn á a5 er í uppnámi og hótun á g6 , 39... .
Hd5 gat vart gengið vegna leppunarinnar .
En samt lék Friðrik ...
39... .
Hd5 ! 40 .
Dxc4 Nú strandar 40... .
Db5 á 41 .
Dc8 + og mátar .
40... .
Dc6 ! ! Krókur á móti bragði .
Gligoric geldur þess að hafa ekki náð að lofta út .
41 .
Df1 Dc2 ! Við hótuninni 42 .
...
Hd1 er ekkert svar , Gligoric gafst upp .
Með sigri yfir tveimur af öflugustu stórmeisturum utan Sovétríkjanna komst Friðrik upp í efsta sætið og línur voru aðeins teknar að skýrast : 1 .
– 3 .
Friðrik , Petrosjan og Benkö 4 ½ v .
4 .
– 6 .
Tal , Larsen og Averbakh 4 v .
Skýringar á tapi með hvítu fyrir Búlgaranum Neikirich má leita í skákstíl hans sem var geysilega dýnamískur og þar var engin afsláttur gefinn .
Friðrik vann " skyldupunktinn " Fuster í 8. umferð en svo kom aftur algerlega óþarft tap með hvítu fyrir einum af minni spámönnunum , Rosetto , jafntefli við Benkö og síðan meistaraverkið , sigurinn yfir Bobby Fischer : Portoroz 1958 ; 11. umferð : Friðrik Ólafsson – Bobby Fischer Nimzoindversk vörn 1 .
c4 Rf6 2 .
Rc3 e6 3 .
Rf3 d5 4. d4 Bb4 5. cxd5 exd5 6 .
Bg5 h6 7 .
Bh4c5 8. e3 Rc6 9 .
Hc1 c4 10 .
Be2 Be6 11 .
0-0 0-0 12 .
Rd2 Be7 13. b3 g514 .
Bg3 Ba3 15 .
Hc2 Rb4 16. bxc4 Rxc2 17 .
Dxc2 dxc4 18 .
Rb5 Bb4 19 .
Rc7 Bxd2 20 .
Rxe6 fxe6 ( Sjá stöðumynd 2 ) 21 .
Bxc4 De8 22 .
Dxd2 Re4 23 .
Dd3 Rxg3 24. hxg3 Hf6 25 .
De4 Hc8 26 .
Bb3 Dd7 27 .
Hd1 He8 28. f4 Dh7 29 .
De5 Df5 30. g4 Dxe5 31. dxe5 Hf7 32. f5 Hc7 33 .
Hd6 Hc5 34 .
Bxe6 + Kf8 35 .
Bb3 Hcxe5 36 .
Hxh6 Hxe3 37 .
Hg6 H8e4 38 .
Hxg5 Hg3 39 .
Hg8 + Ke7 40. g5 He2 41 .
Bd5 Kd6 42 .
Bf3 Hxa2 43. f6 Ke6 44 .
He8 + – og Fischer gafst upp .
Að loknum ellefu umferðum var staðan þessi : 1 .
Petrosjan 8 ½ v .
2 .
Tal 8 v .
3 .
Averbakh 7 v .
( af 10 ) 4 .
Friðrik 7 v .
Besta mótið " Þetta var besta mót Friðriks að mínu mati ; hann toppaði þarna , þótt hann ætti vissulega mjög mörg góð ár eftir " segir Helgi Ólafsson .
" Ekki bara að hann varð í 5. til 6. sæti og komst í flokk áskorenda , heldur var taflmennskan glæsileg og spennandi .
Hann lenti oft í tímahraki og spennan því mjög mikil en án tímahraks hefði ekki verið neinn Friðrik ! " Helgi Ólafsson segir : " Gullöld skákarinnar hófst í Portoroz 1958 .
Kynslóðin sem spratt þar upp var ráðandi í skákheiminum næstu árin og Tal var stjarna dagsins .
Alvarleg veikindi hömluðu framgangi hans síðar .
Hann varð heimsmeistari árið 1960 en hélt titlinum í aðeins eitt ár .
Petrosjan varð heimsmeistari 1963 og hélt titlinum í sex ár .
Bobby Fischer varð heimsmeistari í Reykjavík 1972 .
" Helgi Ólafsson skákmaður hefur rýnt í feril Friðriks Ólafssonar og segir hann ótrúlega kraftmikinn skákmann .
" Besta mót Friðriks að mínu mati ; hann toppaði þarna , þótt hann ætti vissulega mjög mörg góð ár eftir , " segir Helgi um mótið í Portoroz árið 1958 .
