Sigurveig Pétursdóttir hefur staðið í ströngu undanfarið sem formaður samninganefndar Læknafélags Íslands í kjaradeilu lækna við ríkið , sem lauk með samningum í vikunni .
Sigurveig ritaði nafn sitt reyndar fyrst á spjöld sögunnar þegar hún varð fyrsta konan til að verða Íslandsmeistari í júdó árið 1973 .
Það ár var í fyrsta skipti keppt í kvennaflokki á Íslandsmeistaramótinu í júdó og varð Sigurveig hlutskörpust .
Sigurveig hló þegar hún heyrði erindi blaðamanns .
Þrátt fyrir að hafa verið í nær daglegum samskiptum við flesta fjölmiðla landsins undanfarnar vikur hefur hún aldrei verið beðin að ræða afrek sín í júdó .
Spurð að því hvort júdóreynslan forðum daga hafi nýst henni í að leiða samninganefnd í kjaraviðræðum svarar Sigurveig því til af hógværð að auðvitað " nýtist öll lífsreynsla " í svona samningum .
Hvort hún lagði formann samninganefndar ríkisins á ipponi í lokaviðureign læknadeilunnar liggur þó ekki ljóst fyrir .
