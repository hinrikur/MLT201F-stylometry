Sjóflutningar fyrir Rio Tinto Alcan í Straumsvík og Alcoa á Reyðarfirði grafa undan íslenskri sjómannastétt .
Þetta segir í ályktun aðalfundar Sjómannafélags Íslands sem hélt aðalfund sinn nýlega .
Þar segir að útflutningur álveranna hafi verið í höndum manna og fyrirtækja sem stefni öryggi á hafinu í tvísýnu með úreltum skipum .
Í áhöfn séu menn sem þekki lítt eða ekkert til siglinga í N-Atlantshafi , svo sem dæmin sanni .
Með þessu sé öllu öryggi stefnt í hættu .
" Það er óásættanlegt að alþjóðlegir auðhringar , sem hafa hringað um sig hér á landi og nýta auðlindir þjóðarinnar , grafi undan íslenskri sjómannastétt og stefni öryggi á hafinu í tvísýnu , " segir í ályktun Sjómannafélags Íslands .
Þar er þess krafist að erlend fyrirtæki sem nýta íslenskar orkulindir virði rétt sjómanna til jafns við aðra starfsmenn sem skapa verðmæti á grundvelli auðlinda þjóðarinnar .
Rannsóknarskipin í höfn Í öðrum ályktunum Sjómannafélags Íslands er vikið að því að rannsóknaskip Hafrannsóknastofnunar liggi í höfn vegna fjárskorts .
Því sé ekki hægt að stunda eðlilegar hafrannsóknir á sama tíma og milljarðar renni í ríkissjóð í formi skatta frá sjávarútvegi .
" Aðalfundur Sjómannafélags Íslands krefst þess að Hafró verði gert kleift að halda úti eðlilegum hafrannsóknum , " segir í ályktun sjómanna .
sbs@mbl.is 