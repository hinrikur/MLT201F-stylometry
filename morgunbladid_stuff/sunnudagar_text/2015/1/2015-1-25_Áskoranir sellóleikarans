Þær eru það , svo sannarlega .
Ég hef í nokkur ár undirbúið það að flytja þær allar , og í rauninni alla ævina , " segir Bryndís Halla Gylfadóttir sellóleikari brosandi þegar hún er spurð að því hvort hinar sex dáðu sellósvítur eftir Johannes Sebastian Bach séu ekki skylduverkefni hins þroskaða sellóleikara að takast á við .
" Ég byrjaði að læra svíturnar þegar ég var í námi og hef reglulega tekið þær fram .
Ég hef aldrei fyrr leikið þær allar á tónleikum en hef flutt eina og eina , án þess að hafa verið iðin við það .
Það er virkilega gaman að fá tækifæri til að flytja þær á þessum tónleikum Kammermúsíkklúbbsins , " segir hún .
Bryndís Halla er einn kunnasti hljóðfæraleikari þjóðarinnar .
Í fyrra flutti hún þrjár af hinum frægu einleikssvítum Bachs , sem hann samdi um 1720 , á tónleikum klúbbsins , en annað kvöld , sunnudag , er komið að því að hún flytji þær sem eftir eru , svítur þrjú , fjögur og fimm .
Hvers vegna hafa þessar svítur Bachs orðið líklega frægustu verk sem skrifuð hafa verið fyrir selló ? " Það hlýtur að vera vegna þess hvað þetta er flott og tilkomumikil tónlist og líka mikið tímamótaverk .
Á þessum tíma hafði engum tekist að skrifa svona magnaða fjölraddatónlist fyrir einradda hljóðfæri .
Og þær er líka ögrandi tæknilega fyrir sellóleikarann .
Músíkalskt og tæknilega er afar krefjandi að takast á við þessi verk , " segir hún .
" Til að mynda er mikið af hljómum í svítunum og það þarf að hafa fyrir því að láta flæðið ganga upp .
Það getur verið kúnst að láta verkin hljóma eðlilega þó að maður sé að reyna að leika eins og sellóið sé hljómborðshljóðfæri .
Þetta er mikil áskorun .
" – Áttu þér eftirlætissvítu ? " Ég á mér uppáhaldskafla , " Allemande " úr sjöttu svítu .
Hún er eitt það fallegasta sem ég veit .
" Þegar Bryndís Halla er spurð að því hvernig hún nálgast svíturnar annars segist hún hafa velt því mikið fyrir sér og hafa hlýtt á túlkun margra .
" Það ótrúlega misjafnt hvernig fólk nálgast verkin .
Að vissu leyti vil ég hafa þetta eins einfalt og mögulegt er , þó að mér finnst þetta verkefni ekkert einfalt .
Ég vil ekki hrópa verkin .
Margir spila svíturnar með áherslu á rómantíska þætti og þó að mér finnst rými fyrir smá rómantík þá er ég hvorki á þeirri línu eða einhverskonar barrokskotinni túlkun – ég er einhvers staðar í miðjunni .
Ég hef ákveðna hugmynd um nálgunina sem ég sækist eftir og hún byggist á þessum einfaldleika .
Mér finnst þær fallegastar þannig .
Ég vil ekki gera of mikið við þær .
" Við ræðum ólíka nálgun kunnustu sellóleikara liðinna áratuga á svítum Bachs og í ljós kemur að Bryndís Halla hrífst at túlkun Pablos Casal og Yo Yo Ma .
" Ég er mjög hrifin af þeim báðum þótt þeir séu ótrúlega ólíkir .
Flutning sumra annarra fíla ég alls ekki .
Fólk skilur alveg tungumál þessarar tónlistar þótt ekki sé verið að stafa allt út , hljómabreytingar og slíkt .
Það getur þó verið flott að gera það í rómantískri tónlist .
" – Þessi verk eru meðal eftirlætistónverka margra tónlistarunnenda .
Hræðir það þig ekkert ? " Jú jú , auðvitað , en ég er alltaf svo hrædd þegar ég geng á svið að það er engin breyting , " segir Bryndís Halla hlæjandi .
" Ég er alltaf með mikinn sviðsskrekk .
En ég hef lært að takast á við það .
Mér hefur þótt gott að vita að mjög margir tónlistarmenn hafa þjáðst af þessum skrekk , til dæmis Casals .
Líka Horowitz .
Hann neitaði einhvern tíman að fara inn á svið en var ýtt fram fyrir áheyrendur .
Að vissu leyti er svo líka svolítið gott að ganga ein á sviðið .
Að vera bara ein með sjálfri sér og ekki með það áreiti sem óneitanlega er til staðar þegar maður deilir sviðinu með fleirum , þó að það sé líka auðvitað gaman .
Að vissu leyti er það notalegt að leika ein ...
" – Að vera ekki í hlutverki leiðarans í Sinfóníuhljómsveitinni og þurfa að hugsa um allan hópinn .
" Já , einmitt .
" Hún brosir .
Hrikalega nákvæm Á farsælum ferli sínum hefur Bryndís Halla þegar komið fram á 33 tónleikum Kammermúsíkklúbbsins .
Hún segir frábært að koma þar fram .
" Þetta er einstaklega góður klúbbur og ómetanlegt að hann skuli hafa haldið starfseminni áfram allan þennan tíma .
Það var svolítið skrýtið að flytja úr Bústaðakirkju í Norðurljósasal Hörpu , stemningin er öðruvísi en hlutirnir breytast , sem er ágætt í sjálfu sér , " segir hún .
Bryndís Halla fékk á dögunum starfslaun listamanna í tólf mánuði .
Hvaða verkefni er hún helst með á prjónunum ? " Ég er að hljóðrita svítur Bachs og gef þær út á diski , vonandi í lok ársins .
Það er heljarinnar verkefni .
Smekkleysa gefur diskinn út en við Þórður Magnússon tónskáld , maðurinn minn , önnumst upptökurnar sjálf .
Það er mjög spennandi .
" – Hver er munurinn á því að stíga fram á svið og leika svíturnar eins og þú gerir á sunnudag og síðan því að hljóðrita verkin ? " Þetta er allt annað , gríðarlega ólíkt .
Í upptökum þarf ég stundum að ímynda mér að ég sé að spila fyrir fólk , því sambandið við áheyrendur er svo mikilvægt .
Þeir eru svo hvetjandi .
En kosturinn við upptökur er að maður veit að það má alltaf endurtaka leikinn , pressan er allt öðruvísi .
Í upptökum langar mig alltaf til að hafa sem lengsta kafla óklippta en það er ekki alltaf hægt .
Markaðurinn hefur þróast þannig að þegar einn byrjar að klippa út það sem má kalla óhreint í leiknum , þá er maður kominn í samkeppni við það .
" – Ertu nákvæm þegar þú ert að hlusta á upptökur og velja ? " Já , ég er hrikalega nákvæm , " segir hún og kveður þungt að .
" Ég geri alla klippara brjálaða ! " Hún hlær .
" Það tekur mjög mikinn tíma að taka upp , hlusta og velja .
Þórður er mjög þolinmóður í þessu samstarfi , sem er eins gott ...
" Aldrei vantað verkefni Eins og Bryndís Halla sagði hefur hún verið í leyfi frá Sinfóníuhljómsveit Íslands í vetur en það vekur athygli að hún hefur nú leitt sellósveit hennar í aldarfjórðung , frá árinu 1990 en ári áður lauk hún framhaldsnámi í Boston .
Henni fannst vera kominn tími á að taka sér frí frá hljómsveitinni .
" Þetta er mjög mikil vinna , mikið álag , " segir hún .
" Ég hef nú verið að kenna talsvert í vetur , í fjórum skólum .
" – Þú hefur líka leikið með allrahanda tónlistarhópum og hljómsveitum , verið afar áberandi í tónlistarlífinu .
" Mig hefur aldrei vantað verkefni .
Ég hef lítið gert af því að setja saman tónlistarhópa , hef þvert á móti verið frekar dekruð hvað það varðar að ég hef fengið mikið af fínum verkefnum upp í hendurnar .
Á tímabili , áður en nokkrir sellistar skiluðu sér úr námi fyrir um fimmtán árum , fannst mér þetta orðið þannig að ég hálfskammaðist mín fyrir að vera alls staðar .
Óttaðist að allir væru komnir með nóg af mér .
En það lagaðist , sem betur fer ...
" – Þú hefur líka verið að takast á við allar tegundir tónlistar .
Áttu þér eftirlætistónlist ? Hún hugsar sig um .
" Mér finnst Beethoven vera í sérflokki , " segir hún síðan .
" Til dæmis kvartettarnir hans , það er ótrúleg tónlist .
En það er gaman að hafa þetta fjölbreytt .
Mér finnst líka gaman að spila nýja tónlist , svo framarlega sem hún gerir kröfur til mín sem hljóðfæraleikara .
Mér finnst ekki mjög gaman að spila með boganum á " líkama " sellósins , ég er ekki mikið fyrir slíkar tilraunir .
Mér finnst að það sé löngu búið að gera margar af þessum tilraunum .
En mér hefur annars alltaf þótt mjög gaman að spila rómantíska tónlist , í henni fá strengjahljóðfærin að njóta sín .
Sellóið er svo rómantískt hljóðfæri .
" – Verðurðu aldrei leið á sellóinu ? " Nei , bara á sjálfri mér .
Stundum er ég þó þreytt á því að koma fram .
Þá langar mig stundum til að vera bara húsmóðir um tíma , " segir Bryndís Halla og hlær .
En áður en sá draumur getur ræst lýkur hún við að leika allar sellósvítur Bachs .
