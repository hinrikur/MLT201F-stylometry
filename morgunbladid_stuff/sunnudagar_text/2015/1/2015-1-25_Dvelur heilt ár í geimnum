Bandaríska geimferðastofnunin ( NASA ) mun brátt senda geimfarann Scott Kelly til heilsársdvalar í alþjóðlegu geimstöðinni .
Enginn bandarískur geimfari hefur dvalið jafnlengi þar og venjuleg dvöl þar fyrir geimfara er jafnan sex mánuðir að hámarki .
Ár á einum stað er langur tími og jafnvel ennþá lengri um borð í geimstöð .
Kelly segir að NASA útvegi honum flestallt sem hann þurfi til ferðarinnar en hann taki þó með sér sinn eigin verkfærakassa , peysur og sérstaka skó til að nota við lyftingar .
" Ég keypti mér sérstaka skó sem ég held að gætu reynst vel í lyftingum .
" Útsýnið úr geimstöðinni er auðvitað magnað en hætt er við að Kelly taki að leiðast hringsólið enda ferðast stöðin í kringum jörðina um það bil 16 sinnum á dag .
Til að drepa tímann mun Kelly einbeita sér að rannsóknarstarfi .
Hann segist jafnframt heillaður af geimstöðinni sjálfri sem stórri tilraunastofu .
" Þessi aðstaða gerir okkur kleift að skilja betur áhrif langtímadvalar í geimnum og mun aðstoða okkur við að komast einn daginn til Mars , " sagði Kelly .
Í frítíma segist hann ætla að tala mikið við ættmenni sín á jörðu niðri , skrifa inn á samskiptamiðla , lesa tölvupósta , horfa á sjónvarp og skrifa .
" Ég ætla að halda dagbók .
Ég ætla að reyna að vera alveg hreinskilinn með líðan mína en hver veit ...
kannski munu sækja á mig einhverjar hugsanir sem verða of klikkaðar til að ég geti látið þær frá mér .
" 