Guðmundur Sigvaldason sagði nýverið upp starfi sínu sem sveitarstjóri í Hörgárbyggð .
Hann hefur sinnt starfinu í níu ár og segir tímabært að breyta til .
Hann hættir þó ekki strax og hefur ekki ráðið sig í annað starf .
" Í haust verða 35 ár síðan ég byrjaði í þessum geira ; hjá Fjórðungssambandi Norðlendinga árið 1980 : sambandi sveitarfélaga á Norðurlandi öllu , frá Langanesi vestur í Hrútafjörð .
" Árið 1983 varð Guðmundur sveitarstjóri í Stokkseyrarhreppi .
" Ég veit ekki um neinn framkvæmdastjóra sveitarfélags í dag sem var í þessu hlutverki þá .
Á þeim mælikvarða er ég elstur , en það var stutt í þann næsta ; Sigurður Valur Ásbjarnarson , sem nú er bæjarstjóri í Fjallabyggð , hóf störf 1984 og hann hefur verið sveitar- eða bæjarstjóri síðan .
Ég hef hins vegar fengist við ýmislegt á þessum árum , " segir Guðmundur þegar Sunnudagsblað Morgunblaðsins kíkir í kaffi á skrifstofu sveitarfélagsins í Þelamerkurskóla .
Guðmundur stýrði sveitarfélaginu Skagaströnd í fjögur ár , frá 1986 til 1990 , en hætti þá í sveitarstjórnarmálum og tók við starfi framkvæmdastjóra heilsugæslustöðvarinnar á Akureyri .
" Sextán árum síðar og fjórum kjörtímabilum varð ég sveitarstjóri hér í Hörgárbyggð , sveitarfélags sem hafði orðið til fimm árum áður við sameiningu Glæsibæjarhrepps , Skriðuhrepps og Öxnadalshrepps .
" Síðar bættist Arnarneshreppur við .
Auknar kröfur Sveitarfélagið er víðfeðmt : " 900 ferkílómetrar , ef það segir fólki eitthvað , og annað stærsta sveitarfélag í Eyjafirði á eftir Eyjafjarðarsveit .
Við erum miklu stærri en Akureyri , en hin hlið málsins er að hér er fámennt .
" Hann segir ekki hægt að komast af með minna en tvo til þrjá starfsmenn á skrifstofu sveitarfélags með allt að þúsund íbúum , því verkefnin séu ærin .
" Fastur kostnaður verður því ekki lægri en sem því nemur og eftir því sem sveitarfélagið er fámennara dreifist kostnaður við reksturinn á færri .
" Hann segir kröfur íbúanna til þjónustunnar ekki síst skipta máli .
" Á meðan kröfur eru í samræmi við getuna er þetta í lagi en ég held að almennt séu kröfur um þjónustu hins opinbera að aukast , þar á meðal sveitarfélaganna .
Í kringum kosningar er algengt að bætt sé í en það skiptir miklu máli að menn haldi aftur af sér .
Hér áður björguðu menn sér vel , sérstaklega í sveitinni vil ég meina ; ætluðust ekki til mikils af öðrum , voru með sitt bú og heimili og björguðu sér um flesta hluti .
" Guðmundur segist hafa á tilfinningunni að kröfur fólks um þjónustu hins opinbera aukist með tímanum .
" Ég hef orðið var við pínulitla breytingu í þessa átt en kröfur hér eru alls ekki meiri en annars staðar .
" Guðmundur segir á margan hátt erfitt að reka lítið sveitarfélag .
" Hér búa 600 manns sem er alveg á mörkunum að gangi upp .
Ég hef verið þeirrar skoðunar lengi að sveitarfélög með innan við 500 íbúa eigi sér tæplega rekstrargrundvöll , að minnsta kosti ekki til lengri tíma .
" Fari svo að Hörgárbyggð sameinist einhvern tíma öðru sveitarfélagi telur Guðmundur einungis Akureyri koma til greina .
" Ég sé engan annan kost en að sameinast Akureyrabæ , það er næsti bær , annar þéttbýliskjarni Hörgárbyggðar , Lónsbakki , er samgróinn Akureyri og við eigum mikið samstarf við bæinn .
" Hann tekur fram að engin stemning sé fyrir sameiningu eins og sakir standa og ekkert verði af því nema tilefni gefist til .
Rekstrarskilyrði skipta máli Guðmundur segir ómögulegt að meta hvort fólki þyki sameining hentug einhvern tíma í óráðinni framtíð .
Rekstrarskilyrði muni þar skipta miklu máli og dregur ekki dul á að síðustu kjarasamningar kennara hafi mikil áhrif á fjárhag sveitarfélaga , ekki síst þeirra litlu .
" Það verður að koma í ljós hver þróunin verður .
Menn hafa stundum spurt sig hvort rétt hafi verið að færa grunnskólann , þennan stóra kostnaðarlið , frá ríki til sveitarfélaga og ég er á þeirri skoðun að það hafi verið rétt .
Slík grunnþjónusta er best komin hjá sveitarfélögum en auðvitað verður að búa til kerfi þannig að reksturinn gangi .
" Engum leynist sem hittir Guðmund að á hann vantar annan fótinn .
Í hittifyrra varð að fjarlægja þann hægri eftir að Guðmundur veiktist .
" Um áramótin fyrir fjórum árum fór ég að finna fyrir verkjum í nára og hné hægra megin og í ljós kom að æxli hafði myndast í beini .
Fyrst var haldið að um væri að ræða fituæxli en það reyndist ekki rétt .
Reynt var að eyða æxlinu með lyfjagjöf en tókst ekki .
Þegar æxlið uppgötvaðist var það orðið svo stórt að lærleggurinn var næstum því í sundur , reynt var í tveimur aðgerðum að setja járn bæði inn í legginn og utan á til að styrkja hann en þegar í ljós kom að æxlið var ekki að minnka , heldur þvert á móti , var ekki um annað að gera en taka fótinn af .
" Það var vitaskuld gríðarlegt áfall , " en aðdragandinn var sá að smám saman jukust verkirnir og óþægindin og þegar svo var komið að mér leið mjög illa var ég farinn að sjá það sem lausn að fóturinn yrði tekinn .
Að því leyti var það jákvætt " .
Gekk á fjöll og spilaði fótbolta Guðmundur fékk gervifót og notar hann reglulega .
" Ég hef náð ágætis tökum á honum ; hann er tækniundur , tölvustýrður með mótor sem sér um að taka skrefið á móti hinum .
Það verður að gerast vélrænt því ég er ekki með neinn stúf til að festa hann á þar sem allur fóturinn var tekinn , úr mjaðmarliðnum .
Þess vegna er vandamál að festa gervifótinn ; ég þarf að spenna hann á mig með belti yfir mjöðmina .
Ég þarf að passa mig en fór aðeins yfir strikið í haust , notaði hann of mikið , álagið á mjöðmina var meira en ég þoldi þannig að hún bólgnaði upp .
Þar að auki er erfitt að nota fótinn þegar snjór og klaki eru yfir öllu því fóturinn skynjar undarlagið og ræður í raun ekki við neinar ójöfnur .
" Guðmundur gengur við hækjur um þessar mundir en kveðst munu nota fótinn á ný þegar vorar .
" Þegar gengið er við hækjur er mikið álag á axlirnar og bakið og því þarf maður að passa sig til að fá ekki mikla verki .
Það er mikil hvíld fyrir efri hluta líkamans að geta notast við fótinn fyrir utan að það eru rosalega mörg smátriði sem þetta hefur áhrif á ; maður heldur til dæmis ekki á kaffibolla eða talar í farsímann þegar gengið er við tvær hækjur .
" Guðmundur segir miklar breytingar eðlilega á daglegu lífi sínu .
" Ég hef allt mitt líf verið mjög virkur í alls konar verkefnum .
Verið í annasömum störfum og haft mörg járn í eldinum varðandi áhugamál .
Ég hef til dæmis gaman af því að ferðast og ganga á fjöll og hef verið í fótbolta og blaki .
Það er náttúrlega allt breytt .
Síðasta sumar fór ég í fyrsta skipti í ferðalag eftir aðgerðina og fann þá auðvitað mikið fyrir þessu .
Maður gengur ekki auðveldlega um á Strikinu í Kaupmannahöfn eins og áður eða fer í gönguferð í skrúðgörðum .
Ég er hins vegar búinn að gera ansi margt ; við vorum búnir að fara vítt og breitt um heiminn , ég og fóturinn .
Ég hef upplifað helling , örugglega miklu meira en flestir , og þarf því ekki að kvarta .
" Guðmundur segir hreyfihömlunina aðalmálið " en maður telur sig hafa náð að aðlagast henni dálítið .
Aðlögunin er aðalmálið en það er mikilvægt að pirra sig ekki of mikið á þessu .
Ég geri það sem ég get en hitt verður bara að eiga við .
Það er ekki hægt að hugsa þetta öðruvísi " .
