Lög um neytendalán í Króatíu virðast ganga lengra í að vernda neytendur gagnvart fjármálastofnunum og öðrum lánveitendum en sambærileg lög hér á landi , þótt lögin byggist á sömu tilskipun frá Evrópusambandinu .
Í Króatíu lögðust smálánafyrirtæki og önnur sem leggja okurvexti á lán sín einfaldlega af með nýjum lagaákvæðum sem gerðu þau eftirlitsskyld .
Lögfræðingurinn Davor Purusic rýndi í íslenska og króatíska neytendalánalöggjöf og telur að margt megi læra af reynslu Króata .
Eyrún Magnúsdóttir eyrun@mbl.is Það var árið 2009 sem Króatía setti sér heildstæða löggjöf um vernd neytenda á fjármálamarkaði .
Lögin voru sett til innleiðingar á tilskipun Evrópusambandsins nr. 48 frá 2008 .
Með tilskipuninni , sem innleiða átti á EES svæðinu , var ætlunin meðal annars að samræma lagaumhverfi allra Evrópuþjóða hvað varðar neytendalán , auka kröfur um upplýsingagjöf lánveitenda til lántaka og tryggja frekar rétt neytenda í samskiptum við fjármálafyrirtæki .
Íslendingar innleiddu þessa sömu tilskipun með lögum um neytendalán ekki fyrr en fyrir fjórum árum þegar lög um neytendalán tóku gildi í nóvember 2013 .
Davor Purusic er lögfræðingur að mennt og rekur uppruna sinn til Bosníu .
Hann hefur serbó-króatísku að móðurmáli eða sama tungumál og talað er í Króatíu .
Davor hefur starfað hjá Umboðsmanni skuldara og hefur því víðtæka þekkingu á löggjöf sem snýr að neytendum og neytendalánum hér á landi .
Of mikið hugsað um hag fjármálafyrirtækja hér á landi Davor settist niður með blaðamanni og skýrði út hvernig króatíska löggjöfin er frábrugðin þeirri íslensku .
Við samanburð á íslensku og króatísku löggjöfinni segir hann koma mest á óvart hversu framarlega Króatar standa í því að vernda neytendur á lánamarkaði , mun framar en Íslendingar .
" Króatar standa Íslendingum langt að baki á flestöllum sviðum , hvort sem það er jafnrétti , velferðarmál eða annað .
En þegar kemur að heildstæðri löggjöf um neytendalán og neytendavernd þá standa þeir Íslendingum mun framar , " segir Davor .
Nýjar tegundir lána meðal ástæðna hertrar löggjafar Lögunum sem sett voru í Króatíu 2009 hefur í tvígang verið breytt frá því að þau voru sett .
Fyrri breytingin , sem tók gildi í lok árs 2012 , varð til þess að smálánafyrirtækið Minikredit , nokkurs konar systurfyrirtæki Hraðpeninga sem enn starfar hér á landi , gat ekki lengur starfað í landinu .
Davor segir hvergi beinlínis talað um smálánafyrirtæki í króatísku lögunum eða síðari breytingum .
En í greinargerð með lögunum sem samþykkt voru á króatíska þinginu 2009 segir að ástæður lagasetningarinnar séu einkum tvær : Önnur er innleiðing á fyrrnefndri tilskipun Evrópusambandsins en hin er sú að " margar nýjar tegundir af lánum " hafi bæst við flóruna og því sé talin ástæða til að setja skýrari lög en áður hafi gilt um vernd neytenda .
" Það er bara farið alla leið með þetta .
Löggjöfin sem þarna er sett miðar að því að tryggja rétt neytenda en þarna er hvergi sérstaklega talað um hagsmuni fjármálafyrirtækja .
Hér á Íslandi er alltaf verið að hugsa um að skapa þægilegt umhverfi fyrir bankana svo þeir vilji nú örugglega vera hér á landi .
Í Króatíu er ekki sama áherslan á hagsmuni bankanna og hérlendis heldur er áherslan skýr á að vernda rétt neytenda á fjármálamarkaði .
Og þá er það bara gert , " segir Davor .
Hann telur að verulega skorti upp á að það sé viðurkennt hér á landi að neytendur þurfi vernd sem veikari aðilinn í samskiptum við valdameiri aðila líkt og banka og aðra lánveitendur .
" Ég vann sem lögfræðingur hjá Umboðsmanni skuldara í þrjú ár .
Ég hef því miður séð býsna mörg dæmi þess að bankar hagi hlutunum eftir því sem hentar þeim hverju sinni .
Tilgangur laganna um neytendalán á að vera sá að verja neytendur .
En það gengur ekki upp ef tryggja á hagsmuni bankanna í sömu lögum .
Í króatísku löggjöfinni er réttur neytenda til að verja sig tryggður , en svo er ekki í íslenskum lögum .
Hér er of mikið hugsað um að bankarnir fái sitt , að það þurfi að liðka fyrir atvinnulífinu og skapa gott umhverfi fyrir fjármálafyrirtæki .
Neytendur gleymast , þeirra réttur er ekki tryggður , " segir Davor .
Hvað gera Króatar öðruvísi en Íslendingar ? Þegar lögin um neytendalán voru sett í Króatíu 2009 var að mestu stuðst við tilskipun Evrópusambandsins , en með breytingunum 2012 og aftur 2013 er gengið lengra til að viðurkenna og tryggja rétt neytenda gagnvart lánveitendum , hvort sem þeir eru almennir bankar , smálánafyrirtæki , kortafyrirtæki eða aðrir .
Benda má á að lögin og breytingarnar á þeim voru samþykktar með nær öllum greiddum atkvæðum í króatíska þinginu .
Mikil samstaða hefur því ríkt um að tryggja rétt neytenda gagnvart lánveitendum .
Breytingarnar sem gerðar voru 2012 , og urðu til þess að ekki var lengur rekstrargrundvöllur fyrir smálánafyrirtæki í eigu Íslendings í Króatíu , voru nokkrar .
Í fyrsta lagi var sú breyting gerð að lögin voru látin ná yfir lán frá 0 kúnum ( kúna er gjaldmiðill Króatíu , 1 kúna = 20 krónur ) en áður höfðu lögin aðeins gilt um lán frá 1.500 kúnum ( 30.000 krónum ) .
Lægstu upphæðirnar voru því felldar undir lögin líka .
Þá var tekið fyrir það að lánveitandi mætti hafa lánaumsýslu sem sína einu starfsemi .
Með öðrum orðum var sett bann við því að vera " bara lánveitandi " eins og t.d. smálánafyrirtæki eru almennt .
Samhliða var gerð krafa um að allir þeir sem vildu veita lán öfluðu sér starfsleyfis sem fjármálafyrirtæki .
Bannað að hækka vexti einhliða Davor bendir á að í króatísku lögunum , með breytingum , sé nú mun fastar og ítarlegar að orði kveðið á um upplýsingaskyldu lánveitenda til lántaka .
" Lánveitandi getur ekki hækkað vexti einhliða .
Slíkt er einfaldlega bannað í Króatíu .
Neytandi getur sagt " nei " við óeðlilegri hækkun vaxta og lánveitandi má ekki refsa honum fyrir með því að gjaldfella lán .
Með sama hætti er bannað að gjaldfella eftirstöðvar láns ef lántaki er í vanskilum .
Og það er skýrt í lögunum að þessar breytingar gilda yfir alla lánasamninga , líka samninga sem gerðir voru áður en lögin tóku gildi , " bendir Davor á .
Þak sett á vexti Önnur breyting sem gerð var á lögunum til að tryggja enn frekar rétt neytenda er að setja þak á vexti .
Seðlabanki Króatíu reiknar út hverjir eru meðalvextir á markaði á sex mánaða fresti .
Sú tala , þ.e. meðalvextir í landinu , er notuð til að ákveða hámarksvexti sem lán mega bera á ársgrundvelli .
Fyrir neytendalán þá má mega vextir ekki vera hærri en meðalvextir sinnum 1,5 .
Þannig að ef meðalvextir í landinu eru 3% þá mega vextir af neytendalánum ekki fara yfir 4,5% .
Fyrir langtímalán eins og húsnæðislán gildir að ársvextir þeirra mega ekki vera hærri en meðalvextir sinnum 1,3 .
Ef við gefum okkur að meðalvextir séu 3% þá mættu húsnæðisvextir ekki fara yfir 3,9% sem dæmi .
En það er fleira sem kostar við að taka lán en bara vextir .
Í þeim hluta króatísku neytendalánalaganna þar sem fjallað er um kostnað við lántöku vekur athygli að þar er mun skýrar að orði kveðið um hvernig hann skal vera fram settur og einnig hvað lánveitandi má rukka lántaka fyrir .
Mælikvarðinn " árleg hlutfallstala kostnaðar " eða ÁHK var kynnt til sögunnar sem hinn endanlegi mælikvarði á heildarkostnað við lántöku með tilskipun Evrópusambandsins og innleiddur bæði í króatísku og íslensku lögin um neytendalán .
En mælikvarðinn er ekki útfærður með sama hætti hér og þar .
Seðlabanki Króatíu gefur út formúlu fyrir heildarkostnað " Árleg hlutfallstala kostnaðar er reiknuð út frá reikniformúlu frá Seðlabanka Króatíu .
Hér á landi er hins vegar notast við formúlu sem fylgir tilskipun Evrópusambandsins að grunni til en í framhaldi nota lánveitendur sínar eigin aðferðir til að fá endanlega tölu , " segir Davor .
Eins og fram hefur komið áður í skrifum í Sunnudagsblaði Morgunblaðsins þá hefur það vafist fyrir ýmsum lánveitendum og lánamilliliðum að reikna út árlega hlutfallstölu kostnaðar .
Til dæmis tók ELKO þennan mælikvarða út úr bæklingum sínum um tíma , en í bæklingnum eru birtar upplýsingar um kostnað við kortalán , þar sem fyrirtækið taldi sig ekki hafa nægilega nákvæmar upplýsingar um hvernig ætti að reikna þennan kostnað út .
Neytendastofa hefur eftirlit með því að rétt sé reiknað , en ágreiningsmál hafa komið upp um hvaða kostnað skuli taka inn í árlega hlutfallstölu kostnaðar .
Bannað að rukka umfram raunkostnað " Kostnaður við lántöku sem lánveitandi rukkar neytanda fyrir í Króatíu verður að vera raunkostnaður .
Bannað er að áætla kostnað með einhvers konar meðaltali eða rukka umfram kostnað sem sannarlega hlýst af t.d. greiðslumati eða lánshæfismati , " segir Davor .
Þessi liður vekur sérstaka athygli , en kostnaður við lántökur hér á landi virðist vera meira fljótandi og matskennt fyrirbæri .
Taka má kostnað við lánshæfismat sem dæmi .
Samkvæmt gjaldskrá CreditInfo kostar það 590 krónur að fá lánshæfismat fyrir einstakling .
Smálánafyrirtæki rukka hins vegar lántaka um 5.500 krónur fyrir slíkt mat .
Í króatískum lögum er tekið fyrir álagningu af þessu tagi .
Eins og bent var á að framan var króatíska löggjöfin hugsuð til að tryggja rétt neytenda á fjármálamarkaði , styrkja stöðu þeirra .
Meðal ástæðna var að fjölbreytileiki lána væri orðinn meiri , þ.e. að neytendum byðist slík gnægð lánatilboða af fjölbreyttum toga að nauðsynlegt væri að setja samræmdar reglur sem næðu jafnt til allra lánveitenda .
" Í greinargerð með lögunum er talað sérstaklega um það að eftir 2005 hafi viðskiptahugsun bankanna einkum verið " stækkun " og þess vegna hafi þeir engar hömlur sett á að bjóða neytendum óhagstæð skammtímalán og yfirdráttarlán sem námu jafnvel allt að þriggja mánaða tekjum lántaka .
Afborganir af langtímalánum eins og húsnæðislánum gátu farið upp í 80-90% af mánaðarlegum tekjum .
Þess vegna lítur króatíska þingið svo að á að inngrip ríkisins og lagasetning til að tryggja rétt neytenda við slíkar aðstæður sé beinlínis skylda .
" Neytendur fá vopn í hendurnar " Á heildina litið er ljóst að með þessari lagasetningu króatíska þingsins er ætlunin að útrýma óréttlæti og styrkja samningsstöðu neytenda .
Þarna er verið að færa neytendum vopn í hendurnar og það viðurkennt að þeir eru veikari aðilinn í samningum við fjármálafyrirtæki .
Ég myndi vilja sjá þetta gerast hér á Íslandi , " segir Davor Purusic .
Smálánafyrirtækin öll verið sektuð fyrir brot á lögum um neytendalán Smálánafyrirtækin fimm eru þau einu sem hafa fram til þessa verið sektuð fyrir brot á lögum um neytendalán .
Neytendastofa , sem hefur eftirlit með að lögunum sé framfylgt , úrskurðaði í júní 2014 að Smálán , Kredia , Hraðpeningar , 1909 og Múla hefðu brotið gegn 21. grein laganna og einnig gegn 3. grein reglugerðar nr. 956 um útreikning árlegrar hlutfallstölu kostnaðar .
Benti Neytendastofa fyrirtækjunum á að þau mættu ekki undanskilja kostnað af framkvæmd lánshæfismats við útreikning árlegrar hlutfallstölu kostnaðar ( ÁHK ) .
Í tilviki Smálána ehf. og Kredia ehf. þá reiknaði Neytendastofa út að tækju þau lánshæfismat inn í árlega hlutfallstölu kostnaðar , líkt og lögin kveða á um að þau eigi að gera , þá innheimtu þau kostnað af lánum sem nemur 3.214% árlegrar hlutfallstölu kostnaðar – sem er nokkuð vel yfir 50% hámarkinu sem lögin bjóða þeim .
Fyrirtækin tvö , sem eru í eigu sama aðila , fengu því hvort um sig 250 þúsund krónur í sekt .
Fyrirtækin skutu málinu til áfrýjunarnefndar neytendamála sem komst að sömu niðurstöðu – hvort um sig skyldi greiða 250 þúsund krónur fyrir brot sín .
Neytendastofa taldi einnig ljóst að fyrirtækin sem starfa undir merkjum félags að nafni Neytendalán , þ.e. Hraðpeningar , Múla og 1909 , hefðu brotið gegn 21. grein laga um neytendalán og gegn 3. grein reglugerðarinnar þar sem kveðið er á um útreikning ÁHK .
Samtals hlutu þau því sekt upp á 750 þúsund krónur fyrir sín brot .
Samkvæmt útreikningum Neytendastofu innheimtu fyrirtækin kostnað af lánum sem nam 2.036,6% árlegrar hlutfallstölu kostnaðar .
Þrjú síðastnefndu fyrirtækin skutu málinu einnig til Áfrýjunarnefndar neytendamála en nefndin hefur ekki skilað niðurstöðu ennþá .
Allur vafi tekinn af í króatísku löggjöfinni Í króatísku löggjöfinni um neytendalán er skýrt kveðið á um sektir og tilgreint hversu háar sektirnar skuli vera eftir því gegn hvaða ákvæðum laganna er brotið .
Lagaheimildir Neytendastofu eru ekki eins skýrar .
Þar er notað orðalagið " Neytendastofa getur lagt stjórnvaldssektir á lánveitanda " notað en í króatísku löggjöfinni er sagt að sambærileg yfirvöld " skuli " leggja á sektir séu lögin brotin .
