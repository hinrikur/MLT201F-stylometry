Árásin á Tvíburaturnana í New York , sem heimurinn horfði á , að hluta til í beinni útsendingu , gleymist seint og vonandi aldrei .
Úr heimi óraunveruleikans voru menn orðnir ýmsu vanir .
Endalausar stórmyndir um baráttuna við hið illa um heimsyfirráð , með tæknibrellum mestu meistara í greininni , náðu ekki að slæva heiminn fyrir ósköpunum sem við honum blöstu 11. september 2001 .
Samt var það sem fyrir augu bar eins og óraunverulegt .
Gat þeta gerst ? Hvernig gátu fáeinir ungir menn , helteknir hatri , undirbúið sig um langa hríð í Bandaríkjunum fyrir árás á þau sjálf ? Hvorki Hitler eða Stalín hafði tekist það , enda ekki einu sinni reynt .
En þessi litli hópur hafði náð á vald sitt fjórum farþegaþotum og það öllum í einu og tekist að fljúga þrem þeirra á kunnustu mannvirki Bandaríkjanna og valda meira manntjóni en stórveldið hafði nokkru sinni orðið fyrir á heimaslóð ( 350 japanskar flugvélar felldu 2.403 í árásinni á Pearl Harbour ) .
Ein árásin mistókst að hluta .
Hik virðist hafa komið um stund á forsprakka hryðjuverkahópsins í einni vélinni og þar sem árás hennar dróst hafi farþegar hennar fengið boð um hvað þeir ættu í vændum .
Farþegarnir gerðu því áhlaup á hryðjuverkamennina .
Farþegaþotan sú brotlenti og allir innanborðs fórust .
Það hefði áður , eitt og sér , þótt stórkostlegt hryðjuverk , en varð næstum því jákvætt borið saman við hin ósköpin og ekki síst hitt hvað hefði gerst hefði flugvélinni verið steypt sem eldsprengju á þinghúsbygginguna eða Hvíta húsið .
Hitt gleymist heldur ekki er menn horfðu undrandi á fagnaðarlæti fólks , sem við fréttina þaut syngjandi og dansandi út á götur , t.d. á Gaza-svæðinu , um þær mundir sem fólkið var að fleygja sér út úr turnunum .
Margur varð sem þrumulostinn við að sjá þau viðbrögð .
Þau fagnaðarlæti verða ekki réttlætt með nokkrum hætti , en margar og ólíkar skýringar má gefa .
Stórveldi fær högg Bandaríkin hafa verið mesta herveldi í heimi í heila öld og hafa á sama tíma borið ægishjálm ríkidæmis yfir aðra .
Ýmsum þykir þau oft fara sínu fram í krafti þess mikla afls .
En flestir viðurkenna í sömu andrá , að það sé heimsins gæfa , að það ríki sem náði slíkri yfirburðastöðu , hafi einmitt verið Bandaríkin , en ekki t.d. einræðisríki á borð við gamla Sovétið , Kína eða ónefnd ríki fyrir botni Miðjarðarhafsins .
En Bandaríkin eiga sér marga hatursmenn og sumir líta þau sem uppsprettu alls ills , líkja þeim við satan sjálfan , eða a.m.k. fulltrúa hans á þessari jörð .
Það er í raun engin furða , þótt slík öfl hafi litið á árásirnar 11. september 2001 sem sigurhátíð .
Út frá þeirra sjónarmiði tókust þessar árásir fullkomlega .
Ekki einvörðungu tókst að særa stórveldið holundarsári .
Það tókst að sýna það sofandi á verðinum , varnarlaust á ögurstundu .
Forsetinn þurfti um stund að vera í felum í flugvél sinni , Air Force 1 , því tilgátur voru uppi um að til stæði að ráðast bæði á vélina og Hvíta húsið .
Afleiðingarnar Margt gerðist í kjölfar árásarinnar 2001 .
Bæði stórt og smátt .
Sumt dauðans alvara , eins og hryllingurinn sem fylgir styrjöldum , drónadráp , pyntingar og fangelsanir án dóms og laga .
Annað , sem í hlutfalli við þetta , má flokkast undir smælki .
Sérhver flugferðalangur finnur fyrir því .
Áratugum saman kepptust menn við að smíða sífellt hraðfleygari flugvélar svo koma mætti mönnum sem fyrst á milli áfangastaða .
Á skömmum tíma hafa biðraðir og öryggisleit , sem rekja má beint til hryðjuverkahættu , étið upp stóran hluta þess árangurs .
Venjulegir friðsamir borgarar sæta leit , eru reknir úr skóm , á þeim er þuklað og eftir úrtaki eru sumir þeirra gegnumlýstir rétt eins og töskurnar þeirra .
Opinberir starfsmenn horfa á þá eins og kviknakta , sem getur ekki verið skemmtiverk , en auðmýking fyrir þá sem í því lenda .
Sá , sem er oft á ferðinni , er líklegri til að vinna í þessum úrdrætti en í lottóinu .
Ekki hefur , svo vitað sé , tekist að sprengja flugvél eða breyta henni sjálfri í sprengju , síðan 2001 .
( Fyrirvarinn er settur vegna horfnu flugvélarinnar í Malasíu ) .
Oft hefur þó litlu munað , þrátt fyrir alla þessa leit .
Hættumat breytist En um leið og eftirlit vegna flugsins hefur þó borið þennan árangur , eru landamæri ríkja mjög götótt .
Árlega komast tugþúsundir manna óséðar yfir landamæri Bandaríkjanna .
Allir kannast við gatasigtið sem kennt er við Schengen .
Enn hafa menn vara á sér vegna hugsanlegrar stórárásar , með flugvélum , " skítugri " geislasprengju , eyðileggingu vatnsbóla eða raforkukerfis eða " vírusa " -árás á almenning .
En helst beinist óttinn og varnirnar nú að smáum hópum og minni aðgerðum , þar sem jafnvel aðeins einn hryðjuverkamaður er á ferð , einfari , sem lýtur óbeinum fyrirmælum .
Þúsundir Vesturlandabúa ( flestir raunar aðfluttir eða önnur kynslóð þeirra , þótt stjórnmálaleg nákvæmni banni að slíkt sé sagt upphátt ) eru nú í manndrápsþjálfun hjá " Ríki íslams " í Sýrlandi og Írak .
Sá hluti þeirra , sem ekki fellur í bardögum eða loftárásum er væntanlegur heim aftur .
Ríki íslams er , þrátt fyrir alla forneskjuna , nútímavætt mjög .
Í gegnum netið er þeim skilaboðum nú beint til velviljaðra að hætta við að sækja í bardagana á heimaslóðum " ríkisins .
" Þeir geri mest gagn með því að gera sem mestan skaða annars staðar .
Æskilegast sé að vinna hetjudáðina í vestrænu ríkjunum sjálfum .
Skapa þar ógn og skelfingu sem yfirvöld eru varnarlaus fyrir .
Því ekki sé hægt að verja alla alls staðar .
Þannig megi draga úr trausti á stjórnvöldunum og minnka viðnámsþrótt almennings .
Dæmin frá Ástralíu , Kanada , Bandaríkjunum og nú síðast Frakklandi benda eindregið til að slíkum boðum sé hlýtt .
Ekki bara málfrelsið Hin hryllilegu hryðjuverk í París eru kölluð árás á málfrelsið .
Það má til sanns vegar færa , en þau takmarkast ekki við það .
Þetta var grimmileg árás á vestræn gildi , lýðræði og frelsi og þar með talið málfrelsi .
Vestræn lög og vestræn gildi ganga í senn út frá heilögu málfrelsi , en jafnframt að það málfrelsi skuli þó takmarka .
Takmörkin tengjast flest því , að málfrelsið sé ekki misnotað .
Sönnunarbyrði um slíkt hvílir á þeim sem í hlut á , hvort sem það er einstaklingur , lögaðili eða opinber aðili , sem að lögum má eða hefur skyldu til að láta á slíkt reyna .
Að undanförnu hafa verið birtar á stangli skopmyndir sem á undanförnum misserum hafa sést í útgáfunni sem hryðjuverkamennirnir réðust á .
Flestir fjölmiðlar hafa þó forðast að endurbirta þær myndir sem morðingjarnir í París réttlættu ódæði sitt með .
Hins vegar hafa verið birtar margvíslegar aðrar myndir , m.a. af " Föðurnum , syninum og hinum heilaga anda " í samförum .
Hver og einn getur metið hversu smekklegar slíkar myndir eru og hvort þær teldust verulega meiðandi eða ekki .
Að vestrænum rétti hefði ekkert verið að því að mennirnir , sem síðar létu vélbyssurnar tala hefðu látið á það reyna fyrir dómstóli hvort banna mætti birtingu myndanna sem trylltu þá .
Ekki er útilokað að dómur hefði fallið þeim í vil .
En hver sem niðurstaða slíks dóms hefði verið væri fráleitt að halda því fram að með meðhöndlun hans hafi verið ráðist á málfrelsið .
Vélbyssuárásin ógurlega á blaðamennina og teiknarana var hins vegar miklu meira en það eitt .
Ráðist var í senn á allt það sem þeim er heilagt sem búa vilja í réttarríki .
Stilling samt nauðsynleg Áður var á það minnst að afleiðingar árásarinnar 11. septbember 2001 hafi verið margvíslegar .
Margt af því , sem aðhafst var í kjölfar þeirra atburða varð þá strax umdeilt og er enn .
En eitt er þó sérstakt þakkarefni .
Í Bandaríkjunum var ekki blásið til almenns múslimahaturs .
Menn geta rétt ímyndað sér að hinar óhugnanlegu árásir , sú svívirðing sem Bandaríkjunum var gerð , myndirnar af fagnaðarlátum sums staðar í heimi araba , sorg og reiði , hefðu getað skapað kjörskilyrði til slíks haturs .
Bandaríkjamenn telja sig hafa gert örlagarík mistök með því hvernig þeir komu fram við landa sína af japönsku bergi brotna í kjölfar árásarinnar á Pearl Harbour .
Slík mistök voru sem betur fer ekki endurtekin eftir 11. september 2001 .
Þær hryðjuverkaárásir , sem þegar hafa orðið og getið var um , munu kalla á viðbrögð .
En þær mega alls ekki kalla á það að allir múhameðstrúarmenn séu settir undir sama hatt eða að trú sé úthrópuð og fordæmd .
Sumir hrópa að frönsku fórnarlömbin úr fjölmiðlastétt eigi inni þá kröfu að menn sýni þá hetjudáð að birta myndir af spámanninum .
Er það góð krafa ? Ólíkt Kristsmyndinni , sem allir þykjast vita nokkurn veginn hvernig eigi að líta út , þá er engin slík mynd til af spámanni Allah .
Menn hafa gefið sér með réttu eða röngu nokkuð heildstæða mynd af spámanni gyðinga , Móses , og séu þeir ekki alveg vissir geta þeir bjargað sér með því að teikna Charlton Heston með sítt grátt skegg á strönd Rauðahafsins og þá vita allir við hvern er átt .
Ekkert slíkt á við um þriðja spámanninn .
Þess vegna gæti einhver sem ekkert kann teiknað Óla prik og skrifað nafn spámannsins undir og þóst hetja .
En til hvers ? Bara til að ögra .
Bara til að særa ? Íslensk lög gera raunar ráð fyrir því að slíkt kunni að vera refsivert .
Í 125. gr hegningarlaga nr. 19. frá 1940 ( eins og lögunum var breytt 1998 ) segir : " Hver , sem opinberlega dregur dár að eða smánar trúarkenningar eða guðsdýrkun löglegs trúarbragðafélags , sem er hér á landi , skal sæta sektum eða fangelsi allt að 3 mánuðum .
" Kristnir menn amast ekki við því að reynt sé að mála eða teikna Krist .
Ekki finna gyðingar að því að Móses sé teiknaður eða kvikmyndaður við Rauðahafið .
Hvorugur söfnuðurinn kann því þó vel að níðst sé á þessum tákngervingum trúar sinnar .
Allur heimurinn veit hins vegar að í röðum Múhameðstrúarmanna líta margir á slíkt og þvílíkt sem argasta guðlast .
Er það aumingjadómur að taka ákveðið tillit til þess ? Menn muna eftir fáránlegum dauðadómum Ayatollah Khomeini yfir Salman Rushdi .
Breskir skattborgarar voru snýttir um marga milljarða til að passa mætti hann .
Rushdi hélt lífi , sem betur fer , varð heimsfrægur og ríkur og margir þykjast hafa lesið bækurnar hans .
Málfrelsi að hentugleikum Aldrei hefur því verið haldið fram að í 125 gr. íslensku hegningarlaganna felist árás á málfrelsið .
En hitt er ljóst að vilji menn fá fram málefnalegu umræðu um það , hvort rétt hafi verið staðið að þeirri þjóðfélagsbyltingu sem orðið hefur á Vesturlöndum með straumi fólks frá ólíkum menningarheimum , hefur verið brugðist hart við .
Án tafar eru slíkir sakaðir um skort á umburðarlyndi , kynþáttahatur eða nasisma .
Jafnvel hefur aðeins borið á slíku á Íslandi .
Þetta hefur orðið til þess , að þeir sem vildu gjarnan heyra málefnalega umræðu um efnið og taka þátt í henni hafa haldið sig til hlés .
Vilja ekki kalla yfir sig fordæmingu og stimplun .
En umræðan hefur ekki endilega hljóðnað .
Hún hefur færst til og síst hefur hún batnað .
Afleiðing rétttrúnaðarins er farin að renna upp fyrir vestrænum leiðtogum , en þeir vita ekki hvernig bregðast skuli við .
Hinn vestræni heimur setur tjáningarfrelsi ofarlega á stall grundvallarréttinda .
En hann veit um leið að nauðsynlegt er að samþykkja tilteknar takmarkanir á þeim rétti , með sama hætti og samþykkt er að frelsi eins megi ekki ganga freklega yfir frelsi annars .
En þegar eina heimildin sem brúkuð er til að svipta menn í raun málfrelsinu er pólitískur rétttrúnaður í öfgafyllstu útgáfu , þá er því mikil hætta búin .
En átta menn sig á því ? Það er spurningin .
Einhver hefði sagt efinn .
