Nýjasta bók franska rithöfundarins Michels Houellebecqs , Soumission eða Undirgefni , kom út daginn sem íslamskir hryðjuverkamenn réðust inn á skrifstofur tímaritisins Charlie Hebdo og myrtu tólf manns .
Á forsíðu þess tölublaðs tímaritsins , sem kom út þann dag , 8. janúar , var teikning af Houellebecq í tilefni af útkomu bókarinnar þar sem hann er látinn segja að 2015 muni hann missa tennurnar , 2022 muni hann halda upp á ramadan .
Bókin hafði vakið mikið umtal í nokkrar vikur áður en hún kom út því að í henni komast múslimar til valda í Frakklandi .
Þar lætur Houellebecq sósíalista og hægri menn fylkja sér að baki frambjóðanda múslima í kosningum til að koma í veg fyrir að Marine Le Pen , leiðtogi Þjóðfylkingarinnar , verði forseti .
Le Pen hefur sagt að bókin sé " skáldsaga sem dag einn getur orðið að veruleika " .
Fyrir árásina sögðu gagnrýnendur að Houellebecq léki sér að eldinum .
Daginn eftir árásina tilkynnti Houellebecq að hann hefði hætt við alla kynningu á bókinni .
Viðtal við Houellebecq var sent út á mánudagskvöld á sjónvarpsstöðinni Canal + .
Viðtalið var tekið daginn eftir árásina , en útsendingu þess var frestað um nokkra daga .
Þar vísar Houellebecq því á bug að bókin gæti ýtt undir ótta við íslam og segir að ábyrgð höfundar á afleiðingum skáldskapar síns í raunveruleikanum sé engin .
Hann láti ekki segja sér : " Þú ert frjáls , en sýndu ábyrgðarkennd .
" Málfrelsinu séu engin mörk sett .
Árið 2001 sagði Houellebecq í viðtali að " heimskustu trúarbrögðin eru , horfumst í augu við það , íslam " og vakti uppnám .
Houellebecq gefur lítið fyrir tilraunir öfgamanna til að eigna sér bók hans málstað sínum til framdráttar .
" Sá sem getur eignað sér mig er enn ekki fæddur , " segir hann og bætir við þegar Marine Le Pen er nefnd : " Hún ætti bara að reyna .
" Í Undirgefni er Frakkland undir stjórn Mohammeds Bens Abbes , sem er sonur kaupmanns frá Túnis og með gráðu frá elítuháskólanum École Nationale d ' Administration .
Hann vill líkjast Ágústusi Rómarkeisara og innleiða menningu Norður-Afríku og Tyrklands í Evrópu .
Með fjárfestingu frá Mið-Austurlöndum er franskur efnahagur í blóma .
Sjaríalög gilda , fjölkvæni er löglegt og konur hylja sig á almannafæri og gerast húsmæður .
Sögumaður gengur íslam á hönd til að halda stöðu sinni við Sorbonne .
kbl@mbl.is 