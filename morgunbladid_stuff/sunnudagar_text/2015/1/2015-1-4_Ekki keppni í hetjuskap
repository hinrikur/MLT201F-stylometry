Ragnheiður Valgarðsdóttir , formaður Sjósunds- og sjóbaðsfélags Reykjavíkur ( SJÓR ) , byrjaði í sjósundi fyrir tæpum sex árum .
" Núna í febrúar verða komin sex ár .
Ég byrjaði með systur minni og við vorum ánægðar þegar við gátum loks tekið nokkur sundtök .
Við fórum hægt og rólega ofan í , stóðum í fjörunni og tókum okkur tíma í að átta okkur á þessu , " segir hún og bendir á að SJÓR sé ekki aðeins sjósundsfélag heldur líka sjóbaðsfélag .
" Það þarf enginn að synda .
Þetta er ekki keppni í hetjuskap .
Það eru margir sem fara bara í sjóböð og synda þannig að þeir ná alltaf í botninn og fara aldrei frá ströndinni en fá alveg jafnmikið út úr þessu , " útskýrir hún .
Hvernig tilfinning er það að fara út í kaldan sjóinn ? " Það er ískalt fyrst og alltaf svolítið sjokk að fara út í , " segir Ragnheiður og lýsir því hvernig hún ber sig að .
" Maður labbar rösklega í sjóinn .
Svo er átak að byrja að synda .
Þegar þú ert kominn með sjóinn upp að nafla þá þarftu að fara að taka ákvörðun um að setja hendurnar ofan í og synda .
Þá þarf að muna eftir að anda rólega .
Það má ekki ofanda og ekki heldur sleppa því að anda .
Lykillinn er að anda rólega og synda nokkur sundtök , þá kemst maður yfir þennan hjalla og þá er þetta orðið notalegt , " segir hún og ítrekar að þetta eigi ekki að vera nein keppni .
Gaman hjá börnunum í pottinum Hún segir að vel sé hægt að stunda sjósund með fjölskyldunni .
" Það er hægt að stunda sjósund með börn því potturinn niðri í Nauthólsvík er mjög skemmtilegur fyrir krakka .
Krakkarnir geta alveg verið í pottinum þó að foreldrarnir skreppi aðeins í sjóinn .
Þeim finnst gaman að hlaupa niður í fjöruna og leika sér þar og koma aftur í pottinn , " segir hún .
Hún segir það gaman að vera í Nauthólsvík ; hún veiti gott skjól fyrir norðanáttinni .
Ljósmengunin sé heldur ekki mikil svo hægt sé að njóta stjörnubjartra kvölda .
" Sjósundið er stundum tengt hetjusögunum um Gretti sem synti út í Drangey og svoleiðis en þetta tengist ekki hetjuskap hjá okkur .
Við njótum þess bara að vera í sjónum og syndum ekki of langt , allra síst á veturna þegar það er svona kalt ; þá höldum við okkur meðfram ströndinni og syndum ekki ein heldur í hópi eða vitum af einhverjum nálægt , " segir Ragnheiður og segir að líka sé gott að fara ekki í sundið á fastandi maga því það útheimti mikla orku að fara í sjóinn .
En hvað finnst henni sjósund hafa gert fyrir hana ? " Þetta hefur bæði líkamleg og andleg áhrif .
Ég er betri af vöðvabólgu , mér finnst blóðrásin í líkamanum vera betri en áður en ég fór að stunda sjósund .
Mér finnst ég líka tilbúnari að takast á við ýmislegt í lífinu .
Þetta hefur kennt mér að takast á við ýmsar aðstæður , " segir hún og bætir við að sjósundið hafi kennt henni áræðni , hún andi rólega og hafi stjórn á aðstæðum .
" Svo talar fólk um að þetta hafi andlega góð áhrif , þú færð adrenalín kikk og endorfínið streymir um líkamann .
Þetta er eins og að standa á toppnum eftir fjallgöngu en tekur styttri tíma .
Þú ferð út í sjó , blóðrásin fer á fullt og þegar þú kemur upp úr fylgir líkamleg vellíðan .
" Hún fer í sjóinn tvisvar til þrisvar í viku allan ársins hring og segir stóran hóps fólks fara svo oft .
Hún segir fólk eiga sína tíma og hitti alltaf sama fólkið en töluvert sé um vinahópa í sjósundinu .
Sem stendur er ekki formleg nýliðamóttaka í gangi .
" En það er alltaf hægt að mæta í Nauthólsvík þegar opið er og láta vita að viðkomandi sé nýr og það er alltaf einhver sem er tilbúinn að taka hann með sér .
" Síðasta laugardag var sjórinn -0,9 ° C þegar Ragnheiður fór í sjóinn .
" Það eru nokkur skipti á vetri sem þetta gerist .
Það er svona aðeins héla , smá krapi ofan á sjónum og maður er bara þrjár , fjórar mínútur ofan í .
Sjórinn er mjög kaldur en maður getur þetta alveg .
Kikkið er svolítið skemmtilegt .
Eins og fyrir lærin , maður ímyndar sér að appelsínuhúðin sé bara horfin , " segir hún og hlær .
Hún segir marga nota sjóinn sem kælingu eftir hlaup eða önnur átök til að vinna á bólgum eða eymslum í skrokknum .
" Kælingin er miklu meiri en að setja bara bakstur á sig , " segir hún .
" Þetta er minna mál en fólk heldur , " fullyrðir Ragnheiður en ekki er laust við að " leikmenn " fái hroll við tilhugsunina um kaldan sjóinn .
Á veturna klæðast flestir þó jafnan hönskum , skóm og hettu eða húfu til að verja sig gegn kuldanum .
" Svo má ekki gleyma gufunni í Nauthólsvík en hún er alveg æðisleg .
Sumir taka Finnann á þetta , fara í sjósund og gufubað á eftir , " segir hún .
Einn af stóru viðburðunum hjá SJÓR er hið árlega nýárssund .
" Það er kjörið til að mæta ferskur til leiks á nýju ári .
Það verður engin þynnka á þeim sem fer í sjósund , hún hverfur eins og dögg fyrir sólu , " segir hún en í nýárssundinu mætir fólk jafnan í búningi .
" Fólk leggur jafnvel meira upp úr dressinu fyrir nýárssundið en jólakjólnum , " segir hún .
Hver sjósundferð er ólík öðrum Ragnheiður segir það gott að byrja í sjósundi núna þó að sjórinn sé svona kaldur .
" Þá er hægt að vera búinn að venjast sjónum og vera tilbúinn fyrir hann þegar fer að hlýna í sumar .
Það er æðislegt að synda í sjónum á sumrin en þá er hægt að kafa eftir krossfiskum og kröbbum .
Hver sjósundferð er ólík öðrum .
Fjaran er heldur aldrei eins .
" Hún líkir muninum á því að synda í sundlaug og í sjó við muninn á að hlaupa á hlaupabretti á líkamsræktarstöð og hlaupa úti í náttúrunni .
" Hún segir sjósundið hafa gefið henni ný gleraugu á ferðalagi um Ísland .
" Þegar maður ferðast um landið horfir maður á sjóinn og hugsar , þarna væri gaman að hoppa út í .
Maður fær öðruvísi sýn á landið .
" SJÓR er líka með fræðslu og skipulagðar sundferðir á sínum vegum og ýmsar uppákomur .
" Það er frekar þegar sjórinn er farinn að hitna meira , " segir hún og þá er öryggið í fyrirrúmi .
" Í þessum skipulögðu sundferðum hjá okkur á sumrin er gæslan mjög góð .
Við erum með björgunarsveitir og hjálparsveitir , þrjá til fjóra báta og teymi í landi sem er tilbúið að taka á móti fólki ef eitthvað er .
Öryggisgæslan er mikil , allir eru merktir og með skærlitar sundhettur .
Við höfum tekið okkur á í öryggismálunum og viljum hafa strangar reglur .
Fólk getur kannski synt kílómetra í laug en það er allt annað að synda sömu vegalengd í sjó , þú þarft að þora að treysta á sjálfa / n þig .
Þessar aðstæður hafa kennt manni að takast á við ýmislegt í lífinu .
" Ráðleggingar til sjósundfólks Fyrir þá sem eru að taka fyrstu tökin í sjósundinu mælir Sjósunds- og sjóbaðsfélag Reykjavíkur með því að þeir mæti í þjónustuhús Ylstrandar í Nauthólsvík .
Þar taki starfsmenn og reyndir sjósundgarpar vel á móti fólki og leiðbeini því .
Núna er opið alla virka daga í hádeginu 11-13 , á laugardögum 11-15 og mánudaga og miðvikudaga 17-19 .
Mikilvægt er að fara varlega fyrstu ferðirnar , segir á vef félagsins .
Um vetrartímann er sjórinn frá -1,5° til 4° .
Þeir allra hörðustu eru um 5-15 mín úti en byrjendur um 30 sek – 1 mín .
Á sumrin er sjórinn 8° – 15° og þá er hægt að njóta hans lengur .
" Mesta hindrunin er að komast yfir áfallið ( sjokkið ) vegna kuldans þegar farið er fyrst út í .
Til að minnka sjokkið er gott að bíða á ströndinni til að kæla sig aðeins niður áður en farið er úti .
Sjokkið tekur um 30 sek og eftir það dofnar líkaminn og vellíðunartilfinningin fer um allan skrokkinn .
Mikilvægt er að einbeita sér að því að anda djúpt inn og út til að komast yfir sjokkið .
Síðan er farið upp úr og í heita pottinn .
Gott er að bíða 2-3 mín áður en farið er í pottinn .
Sumir telja að best sé að sleppa pottinum og láta líkamann hita sig upp , " segir á sjosund.is Syntu aldrei ein ( n ) .
Vertu ávallt með félaga með þér .
Fylgstu með þeim sem þú syndir með .
Talist reglulega við til að fylgjast með líðan og meðvitund .
Varastu að synda langt frá landi .
Syntu meðfram ströndinni af öryggisástæðum .
Straumar geta verið viðsjárverðir .
Óvanir ættu að vera skamma stund í sjónum í fyrstu skiptin og vera aðeins með vönu sjósundsfólki .
Kynntu þér staðhætti vel áður en farið er út í .
Köld húð er auðsærð og þess vegna er rétt að gæta varúðar þegar komið er úr sjónum .
Syntu helst í dagsbirtu svo þú sért sýnilegur .
Ef um kvöldsund er að ræða er mikilvægt að vera nálægt landi því erfitt er að greina sundmenn sem komnir eru frá landi .
Ráðlegt er að nota sundhettu í áberandi litum .
Gott er að nýta sér heitan pott og sturtu Ylstrandar .
