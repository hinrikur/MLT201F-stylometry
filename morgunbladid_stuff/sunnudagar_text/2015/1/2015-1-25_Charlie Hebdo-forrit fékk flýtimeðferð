Nýtt smáforrit franska háðtímaritsins Charlie Hebdo er nú komið á markað fyrir iOs , Android og Windows-tæki .
Í gegnum það geta lesendur nálgast eintök af tímaritinu án þess að þurfa að bíða í biðröð við blaðsölustanda .
App Store-verslun Apple er þekkt fyrir að ritskoða ýmis umdeild eða háðkennd smáforrit en forsvarsmenn hennar hafa gert undantekningu í þetta skipti enda prýðir nýjasta forsíða tímaritsins , skopmynd af grátandi Múhameð , einnig síðu smáforritsins .
Apple setti jafnframt Je Suis Charlie-borða á heimasíðu sína í kjölfar voðaverkanna í Frakklandi og þóttu það umtalsverð tíðindi í ljósi þess að atferli fyrirtækisins á netinu hefur til þessa þótt íhaldssamt .
Smáforrit Charlie Hebdo fékk jafnframt flýtimeðferð í gegnum kerfi Apple .
Með smáforritinu geta notendur fundið minningarathafnir vegna morðanna á starfsmönnum Charlie Hebdo og lýst yfir stuðningi sínum gegnum samfélagsmiðla .
Ljóst er að nafn Charlie Hebdo er mun þekktara en það var fyrir ódæðin og eftirspurn eftir blaðinu hefur rokið upp úr öllu valdi .
Nýjasta tölublaðið var prentað í milljónum eintaka en hefðbundið upplag tímaritsins hefur verið í kringum 60 þúsund eintök .
Hægt er að kaupa áskrift að Charlie Hebdo í gegnum appið og hvert eintak er selt þar á um 450 íslenskar krónur .
Viðtökur notenda hafa verið afskaplega jákvæðar og þær kvartanir sem hafa borist hafa að mestu leyti snúist um vandræði við að finna enska þýðingu .
