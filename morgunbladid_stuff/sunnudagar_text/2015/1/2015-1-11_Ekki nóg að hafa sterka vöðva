Eins og allar aðrar ofurhetjur er Þóra Þorsteinsdóttir með dagvinnu en hún starfar sem geislafræðingur hjá Sjúkrahúsinu á Selfossi .
Óhætt er að kalla Þóru ofurhetju en hún hefur hreppt titilinn sterkasta kona Íslands tvisvar , árin 2010 og 2013 en í fyrra tapaði hún með einu stigi fyrir Ingibjörgu Lilju Kristjánsdóttur .
Á sumrin keppir hún í hálandaleikum og aflraunum og segir samfélagið í kringum keppnirnar vinalegt og samheldið .
Núna er hún búin að bæta einni íþrótt við en hún hélt utan í lok nóvember til Jakútíu í Síberíu í Rússlandi þar sem hún keppti í keflisglímu ( síberískri MAS-glímu ) .
Með í för voru Sölvi Fannar Viðarsson , sem einnig keppti á mótinu , Magnús Ver Magnússon , kraftajötunn og heiðursgestur á mótinu , María Shishigina-Pálsson , sem á ættir að rekja til Jakútíu og Eva Björk Ægisdóttir ljósmyndari .
Mótið fór fram í Jakútsk , höfuðborg Jakútíu , dagana 29. og 30. nóvember síðastliðinn .
Þóra tók sér hlé frá annasömum störfum sínum á sjúkrahúsinu til að ræða við blaðið um þessa ævintýraför , sem í ljós kom að var nokkuð óvænt .
Stuttur fyrirvari " Sölvi Fannar hringdi í mig og sagði mér frá keppninni og að okkur stæði til boða að fara .
Fyrirvarinn var innan við hálfur mánuður , " segir Þóra sem lét það ekki stöðva sig .
" Það var gríðarlega mikið ævintýri að ferðast á þessar slóðir og sjá þennan fjarlæga heimshluta en mér gekk ekkert sérstaklega vel í glímunni sjálfri , " segir hún en ef til vill mátti búast við því þar sem Þóra hefur ekki reynslu í þessari keppnisgrein .
" Við fengum tvær æfingar fyrir keppnina svo ég hafði örlitla hugmynd um hvernig reglurnar virkuðu .
Ég fékk eina viðureign og það voru tvær glímur í henni við sömu konuna .
Ég tapaði þeim og var þar með slegin úr keppni .
Ég var grútspæld , " segir hún en svo þegar kom í ljós að konan sem vann hana var sannarlega öflugur mótherji og lenti í þriðja sæti keppninnar urðu vonbrigðin ekki eins mikil .
Þóra segir íþróttina síberíska og mikið stundaða á þessum slóðum .
Hún hafði þrátt fyrir úrslitin mikla ánægju af glímunni .
" Glíman sjálf er gríðarlega skemmtileg .
Það kom mér á óvart hvað þetta reynir svakalega á líkamann .
Maður situr á gólfinu , er að hreyfa sig fram og til baka og það eru ýmsar brellur notaðar eins og að snúa sér og fleira sem maður kann ekki alveg nýbyrjaður .
Það er ótrúlegt að horfa á glímuna .
Karlmennirnir keppa berir að ofan og maður sér að það er hver einasti vöðvi í líkamanum spenntur .
Glíman snýst ekki um að sitja og toga , þetta eru svakaleg átök .
" Hún segir óskandi að þessi íþrótt verði tekin upp hér , það ætti að vera auðvelt þar sem lítinn búnað þarf og hún hefur trú á að það yrði áhugi á henni .
Hárin í nefinu frjósa Hávetur með 35 stiga frosti ríkti í Jakútsk .
" Það var rosalega kalt en allt öðruvísi kuldi en hérna heima .
Það var alveg stilla og allt í lagi að vera úti í þessu vel klæddur og á hreyfingu .
Maður finnur að það frjósa hárin í nefinu , " segir hún en ferðalagið tók sex daga með stoppi í Moskvu , sem hún segir hafa verið heilmikla upplifun út af fyrir sig .
" Við vorum líka heppin að ferðast með konu frá Jakútsk og fengum því meiri kynningu á landi og þjóð en aðrir keppendur .
" Magnús Ver var heiðursgestur á mótinu og segir Þóra hann greinilega vel þekktan .
" Hann var í hávegum hafður og það var gaman að fylgjast með því hvað hann er stórt nafn .
Það vita allir hver hann er .
" Glaður og samrýmdur hópur Hún hefur sjálf reynslu af aflraunamótum og segir þetta skemmtilegan félagsskap .
" Þetta eru auðvitað óhefðbundnar íþróttir sem rúmast ekki innan sambanda .
Þetta er góður félagsskapur og það ríkir mikil eining hjá íþróttamönnunum .
Ég hef oft keppt í útlöndum og eignast alltaf marga nýja vini í þessum ferðum .
Það eru allir glaðir og samrýmdir .
" Vissirðu alltaf að þú værir svona sterk ? " Já , ég held ég hafi alltaf verið svolítið sterk í mér .
Það er mikið kraftafólk í fjölskyldunni minni , " segir hún og játar því aðspurð að miklar æfingar þurfi síðan til að halda sér í formi .
Hún hefur æft júdó síðustu tvö ár og æfir ennfremur aflraunir og fyrir hálandaleika en hún er Íslandsmeistari í hálandaleikum .
Hún segir samt ekki nóg að vera bara sterkur til að ná árangri í aflraunum .
" Það er ekki nóg hafa sterka vöðva , maður verður að vera sterkur í hjartanu og heilanum til að geta komist alla leið .
Styrkurinn kemur manni áleiðis en svo verða hinir hlutirnir að vera í lagi svo allt gangi upp .
" 