Mín eigin orð er heiti bókar sem kom út í tilefni sextugsafmælis Ingibjargar Sólrúnar Gísladóttur þann 31. desember síðastliðinn .
Samfylkingin stendur að útgáfu bókarinnar sem hefur að geyma margar af blaðagreinum , ritgerðum og ræðum Ingibjargar Sólrúnar frá tveimur síðustu áratugum .
Í ritinu , sem skipt er upp í sex efniskafla , má meðal annars finna frægar Borgarnesræður Ingibjargar Sólrúnar auk greina sem frá henni komu í kjölfar hrunsins .
Árni Páll Árnason , formaður Samfylkingarinnar , ritar aðfaraorð og Ingibjörg Sólrún sjálf ritar lokaorð bókarinnar .
" Andstæða hinnar feminísku sýnar um jafnrétti , lýðræði og samvinnu er hugmyndaheimur feðraveldisins sem byggist á sterkum foringja , boðvaldi og hlýðni .
Þó að feðraveldið hafi formlega verið aflagt á Íslandi eins og annars staðar á Vesturlöndum er hinn hugmyndalegi arfur þess enn við lýði og pólitísk menning á Íslandi er mjög mótuð af slíkum hugmyndum .
Ég er ekki frá því að greinarnar sem birtast í þessu riti varpi nokkru ljósi á glímu mína við þennan hugmyndaarf en þær varpa líka ljósi á þá pólitísku glímu sem ég tók þátt í við þau öfl sem réðu för í íslensku samfélagi á síðari hluta 20. aldar og fram á þessa öld – og gera kannski enn , " ritar Ingibjörg Sólrún í lokaorðum bókarinnar .
Bókin er fáanleg í bókaverslunum og á skrifstofu Samfylkingarinnar að Hallveigarstíg 1 í Reykjavík .
