Allt frá því Brynjólfur Helgason eignaðist sína fyrstu myndavél fyrir réttum fimmtíu árum hefur ljósmyndun verið eitt helsta tómstundagaman hans .
Um sex ára skeið , frá 1971-76 , vann hann sem ljósmyndari í sumar- og hlutastarfi á Morgunblaðinu m.a. með námi í viðskiptafræði við Háskóla Íslands .
Brynjólfur starfaði lengi sem stjórnandi í Landsbankanum en nú rekur hann eigið fjármálaráðgjafarfyrirtæki , CasimirCreations í Reykjavík .
" Ljósmyndun er áhugamál sem lengi hefur loðað við mig enda þótt lítið hafi farið fyrir því út á við .
Ég hef alltaf myndað mikið og verið með þokkalegar græjur en hingað til haft myndirnar fyrir mig og mína , fyrir utan árin á Mogganum , " segir Brynjólfur sem sendi seint á síðasta ári frá sér sína fyrstu ljósmyndabók , Your Footprint in Iceland .
Hann gefur bókina út sjálfur .
Brynjólfur segir marga hafa hvatt sig til að gefa út bók gegnum tíðina , þeirra á meðal Ragnar Axelsson ljósmyndara en þeir kynntust á Morgunblaðinu á sínum tíma .
" Þetta hefur staðið til lengi og verið í undirbúningi en núna er bókin loksins komin , " segir Brynjólfur .
Hann hefur alla tíð haldið myndum og filmum sínum til haga og fyrir vikið er úr miklu efni að moða .
Árni Jörgensen og Hjalti Axel Yngvason sáu um útlitshönnun bókarinnar .
Mannlíf og landslag Í bókinni blandar Brynjólfur saman myndum af mannlífi og myndum af náttúru og landslagi Íslands .
Um er að ræða ferðalag kringum landið sem hefst í Reykjavík og endar við Þingvallavatn .
Sjálfur hefur Brynjólfur gaman af að ferðast um landið og eru myndirnar teknar í þeim ferðum .
" Ég er oftast með myndavélina með mér , " segir hann .
Í bókinni eru annars vegar svart / hvítar myndir teknar á 35 mm filmu á áttunda áratugnum af fólki og viðburðum og hins vegar litmyndir teknar á stafrænar myndavélar á árunum 2006 til 2014 .
Svo sem nafnið gefur til kynna er textinn í Your Footprint in Iceland á ensku og segir Brynjólfur bókina ekki síst hugsaða fyrir erlenda ferðamenn .
Henni sé ætlað að gefa gestum okkar tilfinningu fyrir landi og þjóð .
Þá er bókin í frekar smáu broti , " létt og nett " , eins og höfundurinn orðar það .
" Það er til skemmtileg flóra góðra ljósmyndabóka um Ísland en margar þeirra eru fyrirferðarmeiri .
" Brynjólfur minnist áranna í blaðaljósmynduninni með mikilli hlýju en lærimeistari hans og samstarfsmaður á Morgunblaðinu var Ólafur K. Magnússon sem var helsti ljósmyndari blaðsins um áratuga skeið .
Annar maður , sem kom til starfa á blaðinu meðan Brynjólfur vann þar , hefur ekki síður haft áhrif á hann – Ragnar Axelsson .
" Annars eigum við Íslendingar marga mjög góða ljósmyndara .
" Eigi að síður þykir Brynjólfi ljósmyndin ekki njóta sannmælis hérlendis .
Fyrir utan blaðaljósmyndarasýninguna sem haldin er árlega í Gerðarsafni í Kópavogi segir hann að listasöfnin mættu sýna ljósmyndinni meiri áhuga .
Þá séu góð ljósmyndagallerí að spretta upp víða í löndunum í kringum okkur , nokkuð sem mætti sjást hér í meira mæli .
Úr myrkraherberginu í ljósið Margt hefur breyst frá því Brynjólfur tók sínar fyrstu myndir fyrir hálfri öld .
Munar þar mest um stafrænu byltinguna upp úr aldamótum .
" Þá færðist ljósmyndin úr myrkrinu í ljósið , " segir hann og vísar til myrkraherbergjanna , þar sem myndirnar voru framkallaðar og yfir í hugbúnað eins og " Lightroom " sem nú er mikið notaður .
Hann viðurkennir að mikill sjarmi hafi fylgt framkölluninni en á móti komi að vinnsla og varðveisla efnisins sé mun auðveldari og þægilegri eftir að stafræna tæknin og tölvurnar komu til sögunnar .
" Í dag eru allir að taka myndir .
Leikir og lærðir .
Það er nóg að taka upp símann .
" Spurður hvort framhald verði á bókaútgáfu segir Brynjólfur það vel koma til greina .
