Jim McEwan , sem er maðurinn á bak við viskígerðina hjá Bruichlhaddich , er með þekktustu og virtustu einstaklingunum á sínu sviði .
Hann starfaði um árabil hjá Bowmore en leist vel á hugmyndir nýs eiganda Bruichladdich um síðustu aldamót , hins enska Marks Reynier , og gekk þá til liðs við Bruichladdich .
Orð Jims hafa gríðarlega vigt í heimi viskísins og ferðast hann talsvert til að sinna fyrirlestrarhaldi og stýra viskísmökkunum .
Komast þar jafnan færri að en vilja .
Í ljósi þessa má segja að ekki var ráðist á garðinn þar sem hann var lægstur með því að láta Jim prófa glasið sem Sruli hannaði .
Það gerir niðurstöðuna þeim mun eftirtektarverðari – ekki síst af því hann hafði sínar efasemdir þegar verkefninu var ýtt úr vör .
" Þegar ég prófaði glösin leitaði ég að þeirri útfærslu sem myndi fá viskíið til að ljóma öðrum fremur ; glasinu sem myndi undirstrika alla bragðtónana sem í því búa .
Í glasinu sem ég valdi komu bragðtónarnir ríkulegar fram en í hinum , " útskýrir Jim , spurður um prófunina á glösunum tuttugu sem Sruli hannaði .
" Ilmurinn var mildari og skýrari , bragðið meira .
" " Hvernig ferðu eiginlega að því að finna muninn og leggja hann á minnið frá einu glasi til annars ? " skýtur Sruli inn í , gáttaður nokk á skilningarvitum viskímeistarans .
" Ég hef verið í þessu í langan tíma , " svarar Jim að bragði , kankvís á svip .
" Þetta glas leysir úr læðingi bragðtón sem ég veit að er til staðar í viskíinu [ þar á hann við grunngerðina frá Bruichladdich , The Classic Laddie ] en fæ satt að segja ekki fram með smökkunarglasinu sem ég nota alla jafna .
" Menn bíða spenntir .
Hvaða bragðtónn er það eiginlega ? " Kókoshnetukeimur , " svarar Jim að bragði og hnusar aftur af vökvanum .
" Glasið sem ég nota allajafna er í raun í ætt við sérrístaup , bara stærra , með heldur þröngu opi .
Það veldur því að uppgufunin skýst heldur rausnarlega upp að vitunum þegar prófað er og gerir ilminn svolítið eldfiman .
Þetta glas heldur ilmtónunum saman um leið og þeir fá að njóta sín til fulls , auk þess sem sveigjan á brúninni er framúrskarandi .
" Hann tyllir glasinu á neðri vörina og metur aftur .
" Jú , þetta er einmitt eins og það á að vera .
Ég bjóst satt að segja við því að verða fyrir vonbrigðum með þetta allt saman en ekkert gæti verið fjær sanni .
Ég er enn í hálfhissa á þessu öllu saman .
Þetta glas hefur verið hrein hugljómun fyrir mig .
Ef einhverjir efasemdarmenn heyra af þessu þá vil ég segja að ég fæ ekki eyri fyrir þessa prófun heldur tók ég þátt áhugans vegna .
Menn á mínum aldri mega ekki vera að neinni tímasóun og þetta glas á sér klárlega framtíð .
Komi að því að það fari í framleiðslu þá mun ég nota það , því þetta er það besta sem ég hef nokkurn tíma reynt .
" 