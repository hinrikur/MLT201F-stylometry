Svava Sigbertsdóttir einkaþjálfari kennir Bretum að æfa eins og harðjaxlar og kallar það víkingaaðferðina , The Viking Method , sem er að verða ein umtalaðasta þjálfunaraðferðin í bransanum í London um þessar mundir , og þjálfar meðal annars sjálfa Nicole Scherzinger .
Ingibjörg Rósa Björnsdóttir ingibjorgrosa@gmail.com Mér finnst svolítið skrítið að tala íslensku við einhvern í London , ég umgengst eiginlega enga Íslendinga hér og er bara með enskumælandi fólk í þjálfun .
Ég ætla að reyna að tala bara íslensku en þegar ég er að tala um líkamann og æfingar er ég stundum svolítið " slow " að hugsa á íslensku , en ég er ekkert hrifin af slettum samt , mér finnst að fólk eigi að vanda sig við að tala sitt eigið tungumál , " segir Svava og hlær að sjálfri sér .
Við bregðum okkur inn á kaffihús skammt frá hótelinu þar sem Svava vinnur sem þjálfari í líkamsræktarstöð , í einu af flottari hverfum borgarinnar , Knightsbridge .
Svava hefur búið í áratug í London og lagt hart að sér við að þróa sitt eigið æfingakerfi og koma því á framfæri .
Árangur erfiðisins er að koma í ljós , fjölmiðlar minnast reglulega á The Viking Method og undanfarnar vikur hefur Svava birst í The Sunday Times , The Daily Telegraph og á Sky-sjónvarpsstöðinni FabTV .
Dansinn hentaði ekki Svava er 34 ára stelpa úr Árbænum , dóttir Birnu Ágústsdóttur og Sigberts Berg Hannessonar en stjúpi hennar er Vilhjálmur Reynir Sigurðsson .
" Ég er elst af þremur alsystkinum , bróðir minn er Ágúst Bent , rappari úr XXX Rottweilerhundum og nú sjónvarpsþáttahöfundur .
Systir mín , Hildur Selma , er listakona og svo á ég 18 ára hálfsystur , Berthu Maríu , sem var að fara sem au-pair til Danmerkur .
Stjúpsystkinin eru svo þrjú , þetta er ekta nútímafjölskylda , " segir Svava sposk .
Hún segir að hún hafi þurft mikla útrás í hreyfingu sem barn og unglingur og æfði því bæði handbolta og fótbolta með Fylki , fór í Jazzballetskóla Báru og eróbikk hjá Magnúsi Scheving en stundaði einnig íþrótt hugans , skák , hjá Taflfélagi Reykjavíkur .
Meðfram námi í Fjölbrautskólanum í Breiðholti var Svava í Listdansskóla Reykjavíkur en 18 ára gömul eignaðist hún dótturina Hrafnhildi Birnu " sem í dag er yndislegasti unglingur sem fyrirfinnst , " samkvæmt stoltri móðurinni .
" Ég fór svo hingað til London árið 2004 til að læra dans , fór í söngleikjaskólann Millenium Performing Arts og tók ballett , stepp , djass og allt þetta og kláraði svo BA-gráðu í dansi í Guildford School of Acting .
En þótt mér þyki ofsalega gaman að dansa þá fann ég mig ekki alveg í þeim bransa , sýningarnar eru á kvöldin og mikil ferðalög , það hentaði mér ekki sem einstæðri móður .
Ég hef verið í íþróttum frá því ég var krakki og mig langaði að vinna eitthvað við þær .
Ég hef líka voða gaman af að vinna með fólki svo ég fór í jógakennarann og fékk svo vinnu á líkamsræktarstöðinni á þessu hóteli .
Mig langaði alltaf að verða einkaþjálfari en gera samt eitthvað öðruvísi og nýta allt það sem ég hef gert í gegnum tíðina .
Svo ég bætti við mig einkaþjálfaranámi , næringarfræði og íþróttanæringarfræði og byrjaði strax að þróa eigin aðferð sem ég er núna búin að setja saman í einn pakka og kalla The Viking Method .
" Ekkert ýkt En þegar kemur að því að útskýra fyrir blaðamanni út á hvað þjálfunin gengur vandast málið aðeins , þrátt fyrir að hægt sé að finna upplýsingar á vefsíðunni www.thevikingmethod.com .
" Það er dálítið erfitt að lýsa þessu í orðum .
Þetta er bara " functional training " , sem er samt ofnotað orð núorðið .
Ég læt fólk nánast bara nota líkamann , nota engin tæki , bara handlóð og það ekki einu sinni þung lóð þannig að enginn skemmir á sér hnén þótt hann geri eitthvað rangt .
" Svava segir að samsetning æfinganna skipti meginmáli .
" Segjum sem svo að þú sért látin skríða hratt á jörðinni fram og til baka , eins og Spiderman , annaðhvort ein manneskja eða tvær saman sem skríða hvor undir aðra og hoppa hvor yfir aðra .
Um leið og það er búið ferðu svo strax t.d. í mjög hægar armbeygjur , á meðan þú stendur á öndinni eftir skriðæfingarnar .
Þá notar líkaminn svo miklu meiri orku og brennslan verður allt öðruvísi en við hefðbundnar æfingar .
En ég passa að taka ekki of langar lotur , það er ekki hægt að halda uppi sprengikrafti í tvær mínútur þannig að fólk hamast í mesta lagi í 45 sekúndur en fer svo beint í hægari æfingu .
Og fólk er til dæmis mikið á maganum , á jörðinni .
Við gerum eiginlega aldrei magaæfingar en við vinnum samt stöðugt með magann .
Fólk er rosalega mikið að gera eitthvað , eins og þrautir , s.s. draga sig áfram á handleggjunum og þurfa svo að teygja sig eftir handklæði eða lóðum , færa hluti til meðan það heldur armbeygjustöðu og þess háttar , er að nota líkamann allt öðruvísi en það er vant .
Og bæði æfingarnar og næringarráðgjöfin miðast við að koma jafnvægi á hormónin í líkamanum , " segir Svava og reynir að útskýra fyrir blaðamanni í stórum dráttum hvernig hormónin virka , sem þarfnast nánari kennslu áður en því verður miðlað áfram .
En eitt af því sem síaðist inn var að Svava telur það t.d. kolrangt að fá sér banana stuttu fyrir æfingu því það geti dregið úr fitubrennslu .
Hún mælir með því að fólk neyti alls ekki sykurs , í hvernig formi sem hann er , 90 mínútum fyrir æfingar .
En hún er ekki mjög ströng og ætlast ekki til þess að fólk hætti að neyta einhverrar fæðutegundar .
" Ég hef alltaf verið á móti megrunarkúrum , af því ég er ekkert ýkt manneskja sjálf og skil vel fólk sem springur á öllum megrunakúrum því mér þykir hræðileg tilhugsun að lifa svoleiðis , " segir Svava sem maular engifersmáköku meðan við spjöllum , án samviskubits .
Aðspurð hvort hún finni mikinn mun á Íslendingum og Bretum hvað varðar heilsurækt segir hún Íslendinga nokkuð á undan í þeim málum .
" Heima eiga allir líkamsræktarkort , vita heilmikið um holla lífshætti og eru mjög uppteknir af að fylgjast með heilsurækt .
Þar hefur líka nánast annað hver maður prófað að taka þátt í fitness-keppni , fitness er miklu meira áberandi á Íslandi en í Bretlandi , hér er það mjög afmarkaður hópur í sínu horni sem stundar svoleiðis en ekki bara venjulegar húsmæður eins og heima ! " Svava segir útlitsdýrkunina þó áberandi í báðum löndum , í Bretlandi tvinnist hún sérstaklega inn í þessa miklu stjörnudýrkun sem hér sé ríkjandi .
" Og heilsuræktin gengur þar af leiðandi oft aðallega út á að léttast en ég vil að fólk komist í form til að gera eitthvað , keppist við sjálft sig til að geta t.d. gert armbeygjur , klifrað yfir vegg eða eitthvað svoleiðis .
Að losna við aukakílóin er svo bara bónus , ég vil að fólk einbeiti sér að því að því verða hraust og hafi gaman af því að geta gert hluti sem það gat ekki áður , " segir Svava og bætir við að hún sé alls ekki einn af þessum ströngu , hörðu þjálfurum sem standi öskrandi yfir fólki eða skammi það fyrir að klikka á mataræðinu , eins og einhver ógurlegur víkingur .
" Æi , fólk er svo gagnrýnið á sig sjálft , enginn rífur mann meira niður en maður sjálfur svo það er alls ekki mitt hlutverk að gera það .
Ég vil frekar að fólk hafi gaman af því sem það gerir og verði spennt yfir því að ná markmiðunum , hversu lítil eða stór sem þau eru .
" Nicole í drullunni Þjálfunaraðferð Svövu virðast virka ef marka má vaxandi vinsældir hennar .
Söngkonan og X-Factor-dómarinn Nicole Scherzinger er ólöt við að dásama The Viking Method í fjölmiðlum en Svava þjálfar Nicole meðan hún dvelst í London .
Nicole er einmitt í krefjandi hlutverki Grisabellu í Cats á West End þessar vikurnar .
" Nicole er alveg yndisleg , hún hamast svo hún verður löðursveitt og hikar ekki við að skríða í jörðinni og verða drullug á æfingum , " segir Svava en einnig þjálfar hún m.a. fyrirsætuna og leikkonuna Suki Waterhouse .
Svava segist hafa áttað sig snemma á því að til að festa sig í sessi í þessum bransa þyrfti hún að fá þekktan einstakling sem viðskiptavin .
" Þetta er náttúrlega milljónaborg og mikil samkeppni .
Ég er búin að eyða ótrúlegum tíma við tölvuna að senda tölvupósta á alla sem mér datt í hug , senda fréttatilkynningar á fjölmiðla og reyna að fá einhverja umfjöllun , en þótt þeir sýndu einstaka sinnum viðbrögð vantaði alltaf eitthvert frægt nafn , þannig virka hlutirnir bara hér .
" Svo Svava fór að fylgjast vel með fréttum af fræga fólkinu og þegar hún sá að Nicole Scherzinger væri að koma til London til að vinna datt henni í hug að hana vantaði þjálfara á meðan og bauð henni aðstoð sína .
Nicole leist vel á The Viking Method-aðferðina og sló til og það getur enginn efast um það sem sér myndir af henni að Nicole er greinilega í fantaformi .
Íslendingar meiri harðjaxlar En hvaðan kemur tengingin við víkinga ? Varla stunduðu þeir svona æfingar og mataræðið er væntanlega ekkert líkt matarvenjum á víkingaöld ? " Þetta er bara tenging við það hvað við Íslendingar erum miklir harðjaxlar , " segir Svava og glottir .
" Mér finnst Íslendingar almennt harðari af sér og það kemur fram í líkamsræktinni líka .
Hérna er ekki eins algengt að fólk eigi yfir höfuð líkamsræktarkort og þegar það kemur t.d. að því að þjálfa konur , þá rak ég mig oft á að þær eru ekki eins vanar hörkupúli eins og konurnar heima .
Þar gera bara allir sömu æfingarnar , karlar og konur , en þegar ég byrjaði að vinna hér fyrst voru skýrar línur milli karla- og kvennatíma .
Konurnar hérna veigruðu sér frekar við að verða sveittar og rugla hárgreiðslunni í ræktinni , sem var alveg nýtt fyrir mér því á Íslandi eru konurnar svo miklir töffarar .
" Hún skellir upp úr þegar hún rifjar upp þegar það var kvartað undan jógatímunum hennar á líkamsræktarstöðinni , því konurnar þar þyrftu að púla svo mikið en fengju litla hvíld .
Það var þá sem yfirmenn Svövu buðu henni að hætta með jóga og byrja með sína eigin tíma , með eigin aðferðum .
Svava hefur haldið stutt námskeið á Íslandi með þessari þjálfunaraðferð sinni og stefnir að því að halda annað þar með vorinu , en í augnablikinu gerast hlutirnir í London og þar líkar henni vel .
" Mér finnst Ísland æðislegt og sakna fjölskyldu og vina þar mikið .
Mig langaði til dæmis ekkert að fara út aftur eftir jólafríið , en svo hugsaði ég með mér að ef ég væri ekki í fríi , heldur að fara á fætur á dimmum janúarmorgni til að fara í vinnuna , þá væri þetta kannski ekki alveg eins gaman .
En ég er líka búin að koma mér vel fyrir í London með dóttur minni , mér þykir vænt um kúnnahópinn minn hér í Knightsbridge og mér finnst allt fólkið hérna alveg sérstaklega vingjarnlegt og almennilegt .
" Hún kennir ennþá tvisvar í viku á líkamsræktarstöðinni á hótelinu .
" En svo er ég bara með kúnna hér í kring og þjálfa þá hérna úti í einkagarði eða heima hjá þeim .
Það eru flestir með líkamsræktaraðstöðu heima hjá sér í þessu hverfi .
Svo er ég auðvitað líka með fjarþjálfun á netinu , " segir Svava sem er byrjuð að taka upp myndbönd til að setja á YouTube þar sem verður hægt að sjá betur út á hvað æfingarnar hennar ganga .
Nú þegar boltinn er farinn að rúlla hefur Svava varla undan að svara fyrirspurnum og er einnig byrjuð að undirbúa að opna sína eigin líkamsræktarstöð í London .
" Ég stefni að því að minnsta kosti á næsta ári , en það gæti líka orðið fyrr , þetta er allt í vinnslu , " segir hún leyndardómsfull .
