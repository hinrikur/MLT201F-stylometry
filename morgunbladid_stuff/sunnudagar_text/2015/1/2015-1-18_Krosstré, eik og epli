Svo bregðast krosstré sem önnur tré " er haft á orði bili einhver eða eitthvað sem traustast þótti .
Þá er gefið að í krosstrén fari einungis eðalviður og hann sé andstæðan hreina við fúaspýturnar , sem engan burð hafa .
Óvæntar fréttir úr óvæntri átt Svissneskt efnahagslíf hefur þótt vera þannig tré .
Þegar að spýtnabrakið þyrlaðist um allt fyrir tæpum 8 árum haggaðist Sviss ekki .
Enda hafði flest í því landi gengið eins og úrvals klukkurnar , sem það er frægt fyrir .
Sviss hafði staðið hlémegin við tvær heimsstyrjaldir og hinum , hvorum megin víglínunnar sem þeir stóðu það og það sinni , þótt gott að vita af túnbletti í virkisgarði mesta fjallgarðs álfunnar , þar sem fjármunir ættu öruggt skjól , jafnvel á mestu ólgutímum .
Á þessu græddu báðir og ekki bara þeir heldur ekki síður Sviss .
Sviss var ekki spurult land í bankaviðskiptum og það taldi sér ekki koma við hvort fé væri vel eða illa fengið , enda er flókið að skera úr slíku með óyggjandi hætti .
Það er fleira götótt en ostar , segja þeir í Sviss .
Margur einræðisherrann átti sinn sérstaka lífeyrissparnað í bankahvelfingum í luktum fylgsnum byggðum á sama grunni og hafði haldið uppi Alpafjöllunum , án þess að kikna .
Annars konar glæpaforingjar af öllum stærðum og gerðum áttu sín misstóru hólf á sama stað .
Og það áttu líka heiðarlegir menn , héðan og þaðan , sem ekki voru endilega að plata skattstjórann sinn .
Sumir þeirra hurfu úr heimi áður en þeir gátu vitjað sjóða sinna og vegna pukursins fóru reikningsnúmerin og leyniorðin iðulega með þeim í gröfina , hvort sem það voru steypuklumpar fyrir utan hafnarkjaftinn í New York , skrautlegir fjölskyldugrafreitir í Mónakó og Madrid eða lágt leiði í Fossvogi .
Svissneskir bankar voru því ekki einvörðungu fjármálastofanir heldur jafnframt eins konar munaðarleysingjahæli fyrir fé , sem hafði farið endanlega á mis við eiganda sinn .
Það fé var því ekki án hirðis , eins og mun hafa verið til á Íslandi , ef marka má umræðu , sem þar fór fram og var ekki vitlausari en önnur .
Sjálft hið mikla traust Það er ekki svo lítil flís af stórbrotinni sögu , sem hvelfingarnar geyma , og ekki hefur mátt á milli sjá , hvort þær eða lyklapétrar þeirra , virðulegir og flinkir bankamenn , kunnu betur að varðveita leyndardóma .
Það er helst á síðustu árum sem Bandaríkjunum , í krafti síns styrks og stöðu , sem sjálfskipuð alþjóðalögregla , þegar þeim þykir það eiga við , hefur tekist að reka fleyga hér og þar í þagnarmúrana .
Eftir sem áður hefur Sviss , sem fjármálamiðstöð , enn nokkra sérstöðu .
Þar er stjórnarfar stöðugra en í nokkru öðru lýðræðisríki , ríkidæmi mikið og öflugur seðlabanki .
Þegar stjórnvöld í Bern og Seðlabanki Sviss tilkynntu , við upphaf evrukreppunnar , að þau myndu ekki leyfa vantrú á evrunni , með tilheyrandi flótta yfir í svissneska frankann , að hafa nema takmörkuð áhrif á gengi hans , var því trúað .
Ekki einungis sem nýju neti , heldur fremur eins og nýjum reglum , sem Sankti Pétur hefði birt um opnunartíma Gullna hliðsins næstu 5-10.000 árin .
Krosstréð hið fyrra En í vikunni dró Seðlabanki Sviss yfirlýsingu sína fyrirvaralaust til baka .
Frankinn hækkaði um 30% .
Kenningar peningafursta sem staðist höfðu í áratugi ef ekki aldir gufuðu upp .
Jötungripið í fjármálaheiminum , límið óbilandi , hélt ekki .
Fjöldi gjaldmiðlakaupmanna er sagður kominn í þrot eða laskaður mjög .
Stórar fúlgur hafa sveiflast handa á milli .
Orðspor svissneska seðlabankans verður seint samt aftur , segja þeir sem best þekkja til .
Markaðsbréf tóku miklar dýfur .
En áfallið stóð þó skemur en ætla hefði mátt .
Bréfin eru byrjuð að rétta dálítið úr kútnum aftur , þegar þetta er skrifað .
Það er ekki hin venjulega ástæða : Þegar bréf taka mikla dýfu sjá áhættumenn kauptækifæri .
Ástæðan fyrir batanum er önnur og þýðingarmeiri nú .
Hún er sögð sú , að nú er að koma 22. janúar .
Þá vona menn að Draghi seðlabankastjóri evrunnar standi loks við hálfkveðnar vísur upp í ótvíræð loforð að hann muni áður en illa fari ræsa prentvélar myntarinnar , svo um muni .
Það er ekki rétt að segja að við þessa atburðarás séu bundnar vonir .
Menn þykjast vissir í sinni sök .
Þetta hljóti að gerast og þá muni peningar , sem koma hvergi frá , flæða í stríðum straumum um alla Evrópu til að kaupa pappíra sem eru lítils virði , en seljandinn þurfi samt engu að kvíða .
Sem sagt heimatilbúin Himnaríkisparadísarsæla í boði hússins .
Krosstréð hið síðara Þjóðverjar hafa hingað til ekki samþykkt að slík naglasúpa verði elduð í þeirra potti .
En nú spá margir því að sú staðfesta sé við það að bresta .
Það er talið mjög fátítt að tvö af mestu eðaltrjám í hinum fágæta skógarlundi krosstrjáa bregðist með svo stuttu millibili .
Það er hins vegar alvanalegt með önnur tré .
Seinna krosstréð sem virðist við það að bregðast er frú Angela Merkel , kanslari Þýskalands , hvorki meira né minna .
Það hafa allir þóst vita það lengi , að sullum bullum kokkamennska að hætti Marios Draghi sé eitur í beinum kanslarans og landa hennar flestra .
En þrátt fyrir það og það , þótt sjálfur Stjórnarskrárdómstóll Þýskalands verði ekki skilinn öðruvísi en svo , að þýskum stjórnvöldum sé að stjórnarskrá með öllu óheimilt að standa að ákvörðunum sem knýja á í gegn um stjórn Seðlabanka evrunnar .
Allir vita nú , hvers vegna svissneska krosstréð , sem gert var úr sama eðalvið og krossbogi Williams Tells , brást í vikunni , svo brothljóðin heyrðust yfir Alpana þvera og endilanga , en hvorki bjöllukýr né bissnesmenn vildu trúa því sem þeir heyrðu .
Krosstréð stóðst einfaldlega ekki lengur .
Þrýstingurinn var orðinn óbærilegur .
Jafnvel fjárhirslur , sem búið var að moka í dag og nótt um aldir , gátu ekki andæft lengur .
En hvað ræður því , að veðbankar og braskarar hafa nú sannfærst um að hin máttuga Merkel sé að lenda í hinu sama og svissneski seðlabankinn ? Evruríkin eru í niðursveiflu , það blasir við öllum .
Kreppan , sem hver " leiðtogafundurinn " af öðrum hefur sagt að væri búin , dýpkar sífellt .
Hlutabréfamarkaðurinn , sem virtist vera að braggast aftur eftir svissneska áfallið , er ekki allur þar sem hann er séður .
Hann hefur hlustað á loforð SE og Marios Draghis bankastjóra hans , sem sagði á miðju ári 2012 að bankinn myndi " gera það sem þyrfti " til að tryggja lok evrukreppunnar .
Hvað eftir annað hefur Draghi sagt að hjálpræðið sem dygði væri nú rétt handan við hornið .
En þegar svo er komið , að jafnvel þýski dráttarklárinn fer aðeins fetið , þegar hann á annað borð hreyfist , er ekkert handan við hornið lengur .
Það verður ekki lengur komist hjá því að standa við stóru orðin .
Markaðurinn er fyrir löngu búinn að " verðleggja " þessi loforð og færa þau inn í dálka sína , kredit-megin .
Það er eitt af því fáa , sem eitthvað kveður að , sem færa hefur mátt þeim megin .
Líði 22. janúar án þess að hljóð heyrist og síðan dynur frá prentvélunum , sem breyta skulu galtómi í gull , þá verður markaðurinn " að skila " þessum færslum til baka .
Og hann á ekki fyrir þeim færslum .
Og þá mun miklu meira fylgja í kjölfarið segir evrópska bankaelítan og það má í senn kenna ótta og ógnun í hreimnum .
Og svo Aþena enn einu sinni Þremur dögum eftir hinn afdrifaríka 22. janúar eru svo grísku kosningarnar .
Brussel bindur vonir við að með áróðursbarsmíðum og hótunum úr allri álfunni hafi tekist að hræða líftóruna úr grískum kjósendum , sem voru laskaðir fyrir .
Þeir muni því áfram haltra hoknir undir oki AGS og ESB .
Það er vel líklegt að svo kunni að fara .
En komi 22. janúar og fari hjá án þess að gulleggin gangi aftur af gervigæsinni í Frankfurt og ofan í körfur hinna gráðugu og mistæku , þá þarf naumast um að binda í Aþenu , segja hinir sérfróðu .
Angela Merkel eigi því ekki marga leiki í þeirri stöðu .
Kannski ekki neinn .
Hún sé sennilega fyrir löngu orðin skák og mát , þótt svo virðist sem svissneska skákklukkan sé enn að ganga á hana af heimsfrægri nákvæmni sinni .
" Who will tell her ? " gæti Matteo Renzi , forsætisráðherra Ítalíu , spurt á sinni ítölskuskotnu ensku .
" Perhaps Tell , " gætu þeir svarað úr seðlabankanum í Bern .
Fróðlegt verður að sjá hvernig Matteo vinnur úr því svari .
