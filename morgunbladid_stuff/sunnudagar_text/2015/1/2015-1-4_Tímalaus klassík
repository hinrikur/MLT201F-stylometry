Í jólabókaflóði beinist athyglin að nýjum bókum og gömul klassík fær ekki ýkja mikla athygli , þótt hún reynist iðulega langlífari en megnið af hinum nýja skáldskap .
Ástæða er til að geta um tvær sérstaklega fallegar bækur sem komu út fyrir þessi jól .
Útlit þeirra hlýtur að gleðja þá smekkvísu og innihaldið er snilldarlegt enda flokkast verkin sem tímalaus klassík .
Fyrst er að nefna Hallgrímskver - ljóð og laust mál Hallgríms Péturssonar , þar sem Margrét Eggertsdóttir skrifar formála og skýringar .
Vandað er til útgáfunnar á allan hátt og nefna verður Höllu Sigríði Margrétardóttur sem tók að sér að hanna kápu og sá um skreytingar af sannri smekkvísi .
Bókin kom út í tilefni þess að fjórar aldir voru liðnar frá fæðingu Hallgríms .
Hallgrímur var ekki bara mesta trúarskáld okkar , hann orti líka um veraldleg efni og sá skáldskapur birtist hér með hinum trúarlega , þar á meðal innblásinn kveðskapur um dásemdir tóbaksins .
Hallgrímur er skáld sem margir unna allt frá barnsaldri vegna kynna af Heilræðavísum hans og með árunum verða Passíusálmarnir æ kærari og sterkari þáttur í lífinu um páska – jafnvel þeir trúlausu hafa margir áberandi dálæti á Passíusálmunum .
Ölerindi Hallgríms ( Nú er ég glaður á góðri stund ...
) fellur síðan í kramið hjá öllum sem njóta þess að skemmta sér með vinum – og hver gerir það ekki ? Þetta er bók sem yndislegt er að fletta og þar er mikið af dýrindis skáldskap .
Afar fallegur gripur sem á að vera til á hverju menningarheimili .
Hin bókin er Eddukvæði sem Gísli Sigurðsson bjó til útgáfu með nútímastafsetningu og ritar inngang ásamt skýringum og eftirmála við hvert kvæði .
Eddukvæðin eru til á mörgum heimilum , en það er með þau eins og Íslendingasögurnar að gaman er að eiga fleiri en eina útgáfu .
Þessi nýja útgáfa er í fallegri öskju sem gleður augun .
Bækurnar tvær eiga sannarlega erindi á öllum tímum árs .
Þeir sem unna íslenskum bókmenntum safna einmitt bókum eins og þessum .
Og sá sem gefur Hallgrímskver og Eddukvæði hlýtur að slá í gegn hjá þeim sem þiggur .
Þetta eru bækur sem geta ekki annað en glatt lesendur , svo ríkt og merkilegt er innihald þeirra .
