Á hverjum degi bætist við gagnasafn heimilisins , myndir , tónlist , kvikmyndir og ýmiskonar texti bætist í safnið .
Sumir passa upp á að eiga afrit í skýinu , en flestir átta sig ekki á hvað þeir eiga fyrr en það hverfur .
Hvernig væri að koma sér upp almennilegri gagnageymslu eins og til að mynda ZyXEL NSA325 ? Eitt af því sem stafræn tækni hefur borið með sér er að við framleiðum síðfellt meira af gögnum ; texta ( tölvupóstur , bloggfærslur , Facebook uppfærslur og tíst ) , myndum ( úr stafrænum myndavélum og farsímum ) og tónlist – á hverjum degi verða til trilljónir bæta ( trilljón er með sextán núll ) og þó obbinn af því verði til á vegum fyrirtækja og tölvuvert sé hýst hjá fyrirbærum eins og Facebook og Google , þá verður líka til mikið af gögnum sem fólk vill gjarnan halda upp á , eða hvað á að gera við allar myndirnar af börnunum , eða myndirnar úr sumarfríinu , eða tölvupóstinn eða ...
Sú var tíðin að menn brenndu á geisladiska það sem mátti ekki týnast , en svo komu utanáliggjandi harðir diskar , flakkarar .
Smám saman fjölgaði þeim , sérstaklega ef menn höfðu mikinn áhuga á tónlist eða kvikmyndum , þó að það væri kannski bara áhugi á að eiga tónlist eða kvikmyndir , og þegar flakkararnir voru orðnir of margir komu dokkur til sögunnar ; þá voru menn bara með diskana í skúffunni og drógu upp þá sjaldan átti að sækja eitthvað .
Diskar eiga það þó til að bila ( þar sem á örugglega eftir að bila með tímanum í hverri tölvu er einmitt harði diskurinn ) , og lausn á því er að nota netþjónustu , gagnageymslur eins og Dropbox , OneDrive , Google Drive , Box , iCloud og svo framvegis .
Þá fer kostnaðurinn þó að standa í mönnum , því það kostar sitt , ekki síst þegar gagnamagnið skipti hundruðum gígabæta og þó það sé tiltölulega einfalt að hlaða inn gögnum smám saman þá getur verið snúið að þurfa að sækja þau öll í einu eða færa annað ef þjónustan sem maður er að nota fer á hausinn , eða hækkar verðið skarpt .
Fyrir vikið getur verið skynsamlegt að hafa gögnin heima , þó að skynsamlegt sé að eiga afrit í skýinu af því helsta og þá hjá stórfyrirtæki eins og Google ( Google Drive ) eða Apple ( iCloud ) eða Microsoft ( OneDrive ) .
Vissulega er hægt að hafa alltsaman á einum stað , í heimatölvunni eða á spjaldtölvunni eða í flakkara – jafnvel á lausum diskum ofan í skúffu , en ekki skynsamlegt .
Betra er að koma sér upp gagnaþjóni til að geyma allt á einum stað og hafa hann nettengdan til að gera öllum á heimilinu kleift að komast í músíkina , bíómyndirnar eða ljósmyndasafnið .
Ég tók til skoðunar eina slíka gagnageymslu , ZyXEL NSA325 v2 , sem kostar 19.900 kr. í Tölvulistanum .
Ég ætlaði reyndar að prófa aðra græju , Zyxel NSA320S , sem er enn ódýrari , kostar 14.900 kr. , og reyndar með ódýrustu tveggja diska lausnum sem völ er á en það box var uppseld .
NSA325-boxið er með raufar fyrir tvo diska og sáraeinfalt að setja diska í , hafi maður áður sýslað með diska , til að mynda skipt um harðan disk í tölvu , en leiðbeiningar eru heldur klénar fyrir óvana .
Diskar fylgja ekki með en partur af prófinu var að nota diska sem ég átti liggjandi niðri í skúffu þó þeir væri jafnvel misstórir .
Á endanum setti ég í boxið einn 200 GB disk og annan 80 GB .
Í uppsetningunni var bara boðið upp á að hafa uppsetninguna JBOD , sem er skammstöfun fyrir diskahrúgu , en það var einmitt pælingin – tölvur sem tengjast boxinu sjá diskana sem einn stóran disk , 200 + 80 GB .
Diskarnir voru 3,5 " en það er vitanlega líka hægt að nota 2,5 " diska ef vill .
Það var hægðarleikur að setja diskana í , en ekki eins mikill hægðarleikur að koma öllu í gang .
Með fylgir geisladiskur með handbókum og hugbúnaði sem notaður er til að finna boxið á netinu þegar maður er búinn að tengja það við beini með netsnúru , en ein slík er í pakkanum .
Í gegnum það er síðan hægt að forsníða diskana og sýsla með ýmsar stillingar , en umsjón með boxinu fer fram í stjórnboði sem maður nálgast í gegnum vafra .
Stjórnborðið er reyndar ekki árennilegt , en þegar búið er að setja boxið upp á maður ekki að þurfa að hugsa um það frekar .
Ég þurfti að byrja á að uppfæra grunnstýrikerfi kassans og eftir að það vart komið í kring gat ég farið að tengjast öðrum tölvum , eða hvað – það vantaði NFS-stuðning í stjórnboðið og ekki bara það heldur ýmislegt annað sem þó var hægt að sækja á vefsetur ZyXEL , en snúið að láta boxið sækja .
Það gekk á endanum , en góð ábending um að óvanir ættu ekki að glíma við uppsetninguna , betra er að fá einhvern sem kann smávegis fyrir sér til að setja kassann upp .
Boxið er ekki stórt um sig , 207 x 164 x 123 mm , og ekki þungt , 1,25 kg án diska , en það heyrist ansi hátt í því , svo hátt að ég myndi ekki vilja hafa það uppi á borði nálægt mér , enda er pælingin sú að maður setji það afsíðis .
Hægt er að streyma tónlist og myndum í tæki sem styðja UPnP og DLNA , til að mynda í Xbox eða PlayStation og beint í sjónvarpstæki sem eru með DLNA stuðningi og hægt að nota það sem iTunes-þjón , en líka hægt að tengjast með Samba og í gegnum FTP .
Það er líka hægt að keyra á því eMule- eða BitTorrent-forrit og líka hægt að tengja það við Dropbox , svo dæmi séu tekin .
Hægt er að nota allt að 6 TB disk í hverja diskarauf í boxinu og hámarksplássið getur því mest verið 12 TB sem er orðið ansi ríflegt ; ca 12.000 bíómyndir , eða 120.000 plötur eða 6.000.000 myndir af barnabörnunum .
Það er líka hægt að tengja utanáliggjandi disk við þegar allt er að springa ( eða til að taka varaafrit , eða varavaraafrit ) .
Árni Matthíasson 