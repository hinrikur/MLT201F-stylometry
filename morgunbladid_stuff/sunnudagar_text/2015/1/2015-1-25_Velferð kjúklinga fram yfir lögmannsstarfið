Elva Björk Barkardóttir segist finna fyrir mikilli vitundarvakningu hjá fólki bæði varðandi velferð dýra og einnig nauðsyn þess að vita uppruna fæðunnar sem það leggur sér til munns .
Hún hætti störfum sem lögmaður í fyrra og ákvað að gerast kjúklingabóndi , ákvörðun sem hún sér sannarlega ekki eftir .
Gunnþórunn Jónsdóttir gunnthorunn@mbl.is Eftir að hafa átt gott spjall yfir kaffibolla haustið 2013 var ákveðið að henda sér í djúpu laugina og stofna kjúklingabú .
Ekki varð aftur snúið .
Elva Björk Barkardóttir og mæðgurnar Margrét Gunnarsdóttir og Jóna Margrét Kristinsdóttir ákváðu að stofna fyrirtækið Litlu gulu hænuna sem sérhæfir sig í kjúklingaframleiðslu þar sem velferð kjúklinganna er í fyrirrúmi .
Sérstaða fyrirtækisins er m.a. sú að kjúklingarnir þeirra fá meira rými en venjan þykir , þeir fá að fara út að viðra sig er veður leyfir auk þess sem kjúklingarnir fá óerfðabreytt fóður .
" Okkur fannst sárlega vanta þessa vöru á markaðinn og vorum sjálfar búnar að bíða lengi eftir því að eiga kost á því að kaupa annars konar kjúkling en þennan hefðbundna .
Við ákváðum því að láta slag standa og drífa í þessu sjálfar í stað þess að bíða þar til einhver annar gengi í verkið , " segir Elva sem gefur lesendum Sunnudagsblaðsins dýrindis uppskrift að kjúklingarétti með kjúklingi frá Litlu gulu hænunni .
" Kjúklingurinn okkar fær einungis byggblandað óerfðabreytt fóður sem Lífland blandar sérstaklega fyrir okkur ásamt því að fá íslenskt bygg og grænmeti sem við ræktum sjálfar .
Það er einnig nýjung í kjúklingaframleiðslu á Íslandi en allt fóður sem notað er í hefðbundinni kjúklingaframleiðslu er innflutt og erfðabreytt .
" Lærdómsríkt , krefjandi en skemmtilegt ferli Elva Björk er menntaður lögfræðingur og starfaði sem slíkur til margra ára .
Hún er einnig með meistaragráðu í mannréttindum og þjóðarétti frá Friðarháskóla Sameinuðu þjóðanna .
Þá hefur hún búið víða erlendis og var m.a. í námi á Kosta Ríka og í Kína .
Hún gaf hins vegar lögmannsstarfið upp á bátinn til þess að gerast kjúklingabóndi og var ein af ástæðunum sú að hún vildi leggja áherslu á velferð dýra í ræktun til manneldis .
Sama má segja um meðeigendur hennar , Margréti og Jónu .
" Samstarfið hefur gengið vonum framar og við erum góðar vinkonur , " segir Elva .
" Við sjáum um allt sem tengist fyrirtækinu , að ala kjúklingana , bókhald , markaðssetningu , dreifingu , sölu og þar fram eftir götunum .
Ferlið hefur því verið afar lærdómsríkt og að sama skapi mjög skemmtilegt .
" Fylltust stolti þegar fyrstu kjúklingarnir komu í hús Starfið segir hún einstaklega gefandi , fjölbreytt og spennandi á sama tíma og í raun ólíkt öllu öðru sem hún hefur tekið sér fyrir hendur í gegnum tíðina .
Fyrstu kjúklingarnir komu í hús í júní síðastliðið sumar og þrátt fyrir mikla þreytu eftir þrotlausa vinnu fram að því fylltust stöllurnar miklu stolti og gleði .
" Að bera ábyrgð á svo mörgum dýrum er krefjandi en líka mjög gefandi .
Við reynum að láta kjúklingunum líða eins vel og mögulegt er á sinni stuttu ævi og erum sífellt að leita nýrra leiða til þess að gera betur , " segir Elva Björk .
" Mér finnst mikil vitundarvakning hafa átt sér stað varðandi bæði velferð dýra og einnig nauðsyn þess að vita uppruna fæðunnar .
Fólk gerir sér æ meira grein fyrir því að velferð dýra og gæði kjöts fara saman og velur því frekar fæðu þar sem aukin áhersla hefur verið lögð á velferð dýra .
" Kjúklingapasta með pistasíupestói og tómat-basilíku bruschetta Fyrir 4 700-800 gr. af kjúklingakjöti frá Litlu gulu hænunni .
Ég notaði kjúklingalæri en það er líka gott að hafa kjúklingabringur eða kjúklingaleggi .
500 gr. tagliatelle pasta eða annað pasta sem er í uppáhaldi Pestóið 100 g pistasíuhnetur 1 bolli steinselja 1 bolli fersk basilíka 1 dl fetaostur ½ dl parmesanostur 2 hvítlauksrif 1½ dl góð ólífuolía salt og pipar Ristið pistasíuhneturnar og leggið til hliðar .
Steikið kjúklingalærin á heitri pönnu til þess að loka þeim og látið þau svo eldast í 180 gráðum í ofni þangað til kjúklingurinn er eldaður í gegn .
Á meðan kjúklingurinn er að eldast í ofninum búið þá til pestóið .
Blandið öllum hráefnunum saman í matvinnsluvél og hakkið smátt .
Bætið meiri ólífuolíu í ef pestóið er þurrt .
Setjið til hliðar .
Sjóðið pasta eftir leiðbeiningum á umbúðum .
Þegar kjúklingurinn er tilbúinn skerið hann þá niður í smáa bita .
Þegar pastað er tilbúið þá er því blandað saman við pestóið og kjúklingnum bætt við .
Ég blanda oft furuhnetur og aðeins af fetaosti í olíu saman við .
Tómat-basil bruschetta Baguette brauð , skorið niður 3 stórir tómatar ½ krukka af fetaosti ( ég nota oftast fetaost í kryddolíu ) stór lúka af ferskri basilíku 1-2 hvítlauksrif ólífuolía Tómatar eru skornir niður smátt .
Basilíkan er rifin niður og blandað saman við tómatana .
Því næst er fetaostinum ásamt smá af olíunni blandað saman við .
Brauðið er skorið niður og ólífuolía sett á sneiðarnar .
Setjið svo brauðsneiðarnar á álpappír og inn í ofn á 180 gráðum í nokkrar mín .
eða þangað til það er orðið smá hart .
Takið þá brauðið út og setjið örlítið meira af ólífuolíu á það .
Skerið hvítlauksrifin í tvennt og nuddið brauðið með hvítlauknum .
Setjið svo hæfilegt magn af tómat-basil blöndunni á hverja sneið .
