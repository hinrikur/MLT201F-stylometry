Dröfn Ösp Snorradóttir Rozas , þekkt sem slúðurstjarnan DD unit , er orðheppinn orkubolti sem hefur síðustu árin starfað í auglýsingageiranum í Los Angeles en opnaði nýverið verslun ásamt fleiri Íslendingum í lattelepjandi hipp og kúl hverfi borgarinnar , sem vakið hefur mikla athygli .
Júlía Margrét Alexandersdóttir julia@mbl.is Lífið er núna , þetta er ekki búningaæfing , það er mitt lífsmottó , " segir Dröfn Ösp Snorradóttir Rozasmurphsem hefur í mörg ár verið áberandi sem svokölluð DD unit .
Fyrir þá sem ekki þekkja DD unit þá tók það alter egó Drafnar til við að skrifa um erlendar stjörnur , slúðrið í Hollywood , af mikilli þekkingu , fyrst á hinu ógurlega vinsæla bloggi í kringum árið 2006 og síðar í ýmsum dagblöðum og að lokum á Rás 2 í ein þrjú ár þar sem hún flutti vikulega pistla alla leið frá Los Angeles .
Þá var hún flutt , fyrir tilviljun reyndar , langleiðina heim til stjarnanna , eftir að hafa hitt þarlendan lífsförunaut á netinu .
Margt hefur Dröfn bardúsað síðan hún flutti út , hún starfar í dag í auglýsingageiranum í LA og starfar að gerð auglýsinga fyrir stór fyrirtæki þar en eiginmaður hennar , Johnny Rozas , vinnur einnig í sama geira .
Þá opnaði hún verslun í félagi við aðra Íslendinga í LA , sem sérhæfir sig í að selja og kynna íslenska hönnun en verslunin er í einu svalasta hverfi Los Angeles .
Reykjavík Outpost , eins og hún heitir , var opnuð með pompi og prakt fyrir nokkrum mánuðum og hefur hlotið góðar viðtökur hjá íbúum borgarinnar .
Þar hafa einnig verið haldnar listasýningar , bíósýningar og tónlistarmenn eins og Ásgeir Trausti tekið lagið í versluninni .
Dröfn sjálf er ( með jákvæðri yfirskrift , athugið ) óvenjulega lifandi og skrautlegur persónuleiki .
Ef fólk rekst á hana úti á götu er gulltryggt að hún er að tala við einhvern og það er ekki ólíklegt að hún sé að hitta hann í fyrsta skipti þótt það líti út fyrir að þau hafi þekkst alla tíð .
Hún er ein af þeim sem vinda sér upp að villuráfandi útlendingum hér heima og bjóða fram persónulega leiðsögn ef slíkt vantar , hún segist sjálf alltaf vera að skipta sér af því sem ferðamenn eru að gera og megi passa sig að gleyma ekki vinum sínum sem eru að bíða eftir henni á meðan .
Sjálf er hún menntuð í stjórnmálafræði og segir það til komið vegna ótrúlegrar forvitni um hvernig tilveran virki .
" Ef ævisaga mín yrði skrifuð myndi hún líklega heita Af hverju ? " Þessir eiginleikar ; að tala tæpitungulaust og vera blátt áfram , gerðu Dröfn að sérlega skemmtilegum pistlahöfundi í útvarpinu , hún er sögumaður af guðs náð , en Dröfn viðurkennir að sumum finnist hún tala mikið , sem betur fer hafi hún líka fengið að heyra að það sé þó að minnsta kosti ekkert leiðinlegt sem henni detti í hug að segja .
" Ég hef stundum sett það áramótaheit að tala minna en ég bara get það ekki .
Andri Ólafsson , vinur minn , hefur spurt mig af hverju ég þurfi að tala svona mikið – hvort mér finnist óþægilegt að hafa þagnir .
Ætli það sé ekki bara þannig , " segir Dröfn og blikkar mig og tekur góðan gúlpsopa af kaffinu .
" Á öllum foreldrafundum á öllum stigum lífsins hefur verið sagt að ég sé vissulega ljúf og góð og dugleg en það sé helst að ég tali of mikið .
" Borgarstjóri og svanur tóku ástfóstri við Dröfn Vinir hennar í gegnum tíðina segja að auðvelt sé að taka ástfóstri við hana .
Sem og jafnvel borgarstjórar í Bandaríkjunum gera , svo eitthvað sé nefnt .
Það kom vinum hennar ekki á óvart þegar fyrrverandi borgarstjóri Los Angeles , Antonio Villaraigosa , og Dröfn voru komin í hrókasamræður á veitingastað í Los Angeles .
Einhvern veginn kom það upp úr dúrnum að Dröfn var íslensk en borgarstjórinn fyrrverandi er Íslandsaðdáandi og hefur margsinnis komið til landsins til að veiða .
Dröfn er enga stund að fanga fólk í skemmtilegar samræður og hrífa það með sér .
En það sama má reyndar segja um dýrin .
Hinn alræmdi Kári – svanurinn sem gerði allt vitlaust á tjarnarbakkanum í miðborg Reykjavíkur í kringum 1990 – tók ástfóstri við Dröfn .
Flestir muna hann sem ekki neitt sérstaklega ástúðlegan og þar man fólk rétt .
Kári gerði aðsúg að fólki sem kom of nálægt honum , beit það og reyndi jafnvel að kasta börnum út í tjörnina .
Hann fór oft út á göturnar í kringum tjörnina , breiddi út vænghafið og urraði á bílana .
Hann var þá ekki neitt að villast eins og margur fuglinn heldur virtist þetta vera planað ; hann gekk eins og uppstökkur kúreki í villta vestrinu á móti hverjum sem var ; fólki og bifreiðum og stöðvaði umferðina .
Og komst margsinnis í fréttir blaða og sjónvarps fyrir vikið .
" Það var tekið sjónvarpsviðtal við mig þegar ég var í 8. bekk , þegar það spurðist að Kári hafði tekið ástfóstri við unglingsstelpu og ég þarf líklega að sætta mig við að vera tengd við hann Kára fyrir lífstíð .
Ég var mjög hænd að dýrum þegar ég var yngri , eiginlega alveg vitlaus í þau og get tekið undir orð eins kunningja míns sem sagði við mig að hann hefði litið svo á að David Attenborough væri afi sinn .
En við vorum þarna nokkrir krakkar í Tjarnarskóla sem fórum að veita honum athygli .
Þetta var síður en svo ljúft dýr en einhverra hluta vegna sá hann ekki sólina fyrir mér og kom til mín , breiddi vængina sína yfir mig og utan um mig alla .
Ég fór að hanga með honum við bakkann , stundum sátum við bara tvö saman og ég var að læra en ef fólk nálgaðist mig réðst hann á það .
Kári var líklega hvekktur eftir að hafa frosið við tjörnina og það þurfti að klippa flugfjaðrirnar af honum .
" Þetta samband hreyfði greinilega við mörgum .
" Mörgum árum síðar vann ég á kaffihúsi og gömul kona , vel yfir áttrætt , horfði á mig og spurði hvort ég væri stúlkan með svaninn .
Kári flaug svo að mig minnir austur á firði og ég vona að hann hafi fengið annað tækifæri þar til að eiga gott líf .
" Áður en við sleppum barna- og unglingastjörnunni Dröfn má nefna að hún var einn af fyrstu meðlimum Rokklinganna og átti spretti sem eflaust einhverjir muna eftir úr sjónvarpinu .
Rokklinga-æðið skók barnaskara landsins og voru þeir beðnir um eiginhandaráritanir , jafnvel heimsóttir af aðdáendum .
Dröfn er ófeimin við að viðurkenna að hún hafi verið rekin úr Rokklingunum , hver veit nema það hafi verið vegna listræns ágreinings , en í það minnsta er Dröfn hrein og bein með þessi endalok á barnastjörnuferlinum á tónlistarsviðinu .
Umtalað klámmyndband rataði í hendurnar Hvaðan kemur slúðurdrottningin DD unit ? Hvernig varð hún til ? " Hún hefur nú líklega alltaf verið þarna .
Ég talaði reiprennandi ensku sjö ára því ég horfði daginn út og inn á MGM-kvikmyndir .
Líklega voru ekki mörg íslensk börn á þessum tíma sem þekktu Hollywood-stjörnurnar gömlu með nafni .
Ætli þetta sé ekki vottur af einhverri bilun .
Það er kannski ekkert eðlilegt að fimm ára gamlar íslenskar stelpur sjái ekki sólina fyrir Ginger Rogers .
Enda hef ég alla tíð átt og á í dag óskaplega mikið af pallíettukjólum .
Þessi heimur var eins og töfrar í mínum augum .
Enda myndirnar allar búnar til á stríðsárunum og áttu að gleðja eiginkonurnar meðan eiginmennirnir voru stráfelldir á vígstöðvunum .
Það var út í hött að vera með eitthvert raunsæi í bíómyndunum á þessum tímum .
" Svo að þú ert hér um bil komin heim til þín , verandi flutt í stjörnuhreiðrið Los Angeles ? " Ég neita því ekki ! Það er reyndar margt annað amerískt en þessar gömlu myndir sem urðu svo mínir félagar .
Ég var ofboðslega upptekin af þeirra dægurmenningu , rappi og tónlist og leik og hlustaði og lærði utanbókar uppistandsþætti Eddie Murphy ; Delirious , og athugaðu það að ég hlustaði á þættina á kassettu , hlustaði – horfði ekki því það var ekki aðgengilegt hérlendis og það eru alls ekki mörg ár síðan mér og Kollu vinkonu minni voru færð þau sláandi tíðindi að hægt væri að HORFA á þættina .
Ég féll næstum í yfirlið .
" Samnemendur Drafnar úr Kvennó geta einmitt nokkrir vitnað um stelpuna í skólanum sem fór utanbókar með heilu senurnar úr þáttum Eddie Murphy án þess að taka pásu til að anda .
" Mamma vann hjá Almenna bókafélaginu sem gaf bæði út bækur og plötur og ég grúskaði í því dóti fram og til baka .
Ég var lyklabarn og var vön því að vera ein með sjálfri mér eftir skóla og skemmti mér konunglega .
Sem betur fer hefur mér aldrei leiðst í eigin félagsskap .
Ég horfði á hverja kvikmyndina á fætur annarri , get nefnt sem dæmi að á Grease horfði ég 40 sinnum í röð .
Eftir að hafa horft á The Best Little Whorehouse í Texas mörgum sinnum fannst mér það orðið meira en frábær hugmynd að verða bara vændiskona ef það væri víst að Dolly Parton ræki húsið .
" Þessi áhugi var viðvarandi fram eftir öllu og Dröfn var vel inni í því sem var að gerast vestanhafs .
Hún virðist reyndar hafa haft óhugnanlega góð tengsl , í menntaskóla var hún ein af örfáum á Íslandi sem voru allt í einu , fyrir óvænta atburðarás , komin með kynlífsmyndbandið víðfræga með Pamelu Anderson og Tommy Lee undir hendur og var að vonum ein vinsælasta stelpan í skólanum .
" Á ég í alvörunni að vera að segja frá þessu í viðtalinu ? ! En jú , jú , vonandi sjokkerast enginn .
Þetta var bara svona .
En vinir mínir höfðu gaman af þessari fróðleiksfýsn minni og einhver stakk því að mér að fara að blogga til að breiða boðskapinn út til fleiri , " segir Dröfn og hlær .
En það var þó greinilega lesendahópur til staðar og bloggið varð mjög vinsælt .
Dröfn hætti ekki með bloggið fyrr en Facebook kom til sögunnar .
Hún tók þó upp þráðinn sem DD unit þegar Michael Jackson dó árið 2009 og hún var flutt til Los Angeles .
Mörgum fjölmiðlum þótti nærtækast að hringja í slúðurdrottninguna til að fá nánari upplýsingar um framvindu mála þar úti .
Það var þá sem Dröfn fór í framhaldinu að vera með pistla í útvarpinu um það sem var að gerast úti .
Sem stendur er Dröfn og vinkona hennar , Hanna Eiríksdóttir , herferðarstýra UN Women , með vefvarpsþætti á vefsíðunni nutiminn.is sem heitir Englaryk og fjallar um dægurmenningu og slúður frá fjölbreytilegum hliðum .
Hvað finnst Dröfn heillandi við dægurmenninguna ? " Þetta er einfaldlega ein vídd af mannlífinu .
Fræga fólkið er okkar nútímaskurðgoð , fyrirmyndir um víða veröld og leggur línurnar og hefur áhrif á okkur hvort sem okkur líkar betur eða verr .
Það er í raun mikilvægt að vera læs á þessa menningu .
Geta tekið það góða úr henni og sigtað út og gagnrýnt það slæma .
En það er engin leið að útiloka hana enda hefur hún margar mjög góðar hliðar .
Þetta er eins og í bara öllum öðrum afkimum tilverunnar og ekki meiri ástæða til að tala þennan hluta niður en hvern annan sem fólk hefur áhuga á .
" Dröfn er sem sagt enginn fúskari á sínu sviði .
" Ég er ekki kona með puttann á púlsinum , nei nei nei , ég er konan sem setti puttann á púlsinn .
" Dröfn skellihlær þar sem við spjöllum á Skype í morgunsárið , hjá henni það er að segja .
Blaðamaður er í myrkrinu klukkan fjögur á Íslandi og Dröfn að vakna við sól og blíðu klukkan átta í Los Angeles .
Þau hjónin ráða sér að miklu leyti sjálf .
Þegar stór verkefni eru í vinnslu eru þau að dag og nótt .
Síðustu árin áður en Dröfn flutti út starfaði hún meðal annars fyrir Fíton sem verkefnastjóri og hugmyndasmiður .
Úti eru verkefnin talsvert stærri .
" Við störfum bæði í leikmyndadeild í framleiðslu og vinnum fyrir alls kyns stór fyrirtæki .
Við vorum að vinna að auglýsingu fyrir Honda og Weight Watchers svo eitthvað sé nefnt en þetta eru fyrirtæki af öllum gerðum .
Starfið hentar mér vel en ég hugsa að fólk þurfi að hafa ákveðin persónueinkenni til að endast í þessu starfi .
Þú kannast við fólk sem fer með innkaupalista í Bónus með fimm hlutum og kemur heim með allt vitlaust , og svo eru aðrir sem þú getur látið hafa milljón og beðið um að græja 100 hluti og hitta þig svo úti á Leifsstöð og það stenst upp á mínútu og krónu .
Mæður eru til dæmis frábærir framleiðendur því þær geta múltítaskað , græjað og gert allt í einu .
Það dugir heldur ekki að vera feiminn , sem ég er ekkert sérstaklega .
Það getur hins vegar flækst fyrir , við Íslendingar erum í svo litlu samfélagi að við spáum ekki í hvort við séum að spjalla við manneskjuna í mötuneytinu eða leikstjóra en hér ytra er þetta formfastara og goggunarröðin meira á tæru .
Þetta viðmót hefur vissulega hjálpað mér en ég hef líka rekið mig á það að stundum er framhleypni alls ekkert sniðug .
Þegar eitthvað kemur skyndilega upp á ; það þarf að slökkva óvænta elda , er ég vön að kasta fram hugmyndum en ég hef lært að hér úti vill fólk þitt álit svona hér um bil aðeins þegar þú ert spurður beint , svo ég hef nú aðeins reynt að dempa mig .
" Hægt að gera og leigja allt í LA Hvernig er dæmigerður dagur ? " Hver er öðrum ólíkur .
Stundum erum við þrjú að vinna að verkefninu , stundum fjörutíu .
Þetta er allt frá því að skrifa reikninga upp í að láta sérsmíða fyrir mig hjartalaga konfekt og finna 10 metra langan banana .
Við erum iðalega í þannig verkefnum að við erum að leita að einhverju " brjáluðu " en hér úti er sem betur fer ótrúlega margt slíkt í boði .
Ég hef leigt slökkviliðsbíl , bifreið sem var ónýt eftir árekstur , tilbúna rigningu og ég hef keypt nokkra poka af hreinu rusli sem við notuðum í auglýsingu þar sem fellibylur kom við sögu .
Við fleygðum ruslinu á myndavélina og þetta máttu ekki vera matarleifar eða eitthvað svoleiðis þannig að þetta var hreinn pappír .
" Þau Johnny Rozas kynntust á þeim sáluga samfélagsmiðli Myspace .
Fyrir þá sem muna ekki eftir honum þá var hann fremur vanþróuð útgáfa af Facebook og dó drottni sínum þegar þróaðri samskonar fyrirbæri fóru á stjá .
Þau fóru að spjalla þvert yfir hafið en þau áttu sameiginlegan vin sem bjó úti í Los Angeles .
Fyrstu árin spjölluðu þau bara saman sem vinir .
Þá fóru þau að vera í meiri samskiptum því hundur Johnny var veikur og var Dröfn afar áhugasöm um hvernig hundinum reiddi af .
Það endaði á því að þau fóru að heyrast í síma og hittust að lokum .
Þegar Dröfn flutti út hafði hún þó verið úti áður , meðal annars með Svölu Björgvinsdóttir tónlistarkonu en þær stöllur eru nánar vinkonur til margra ára .
Nú búa þær báðar úti .
Dröfn er hins vegar ekki síður upptekin núna í verslunarrekstri sínum .
" Við erum saman í þessu við Sigrún Ólafsdóttir klæðskeri og Helga Guðný Theodórs , grafískur hönnuður , ásamt eiginmönnum okkar allra en þetta er búið að vera draumur okkar lengi .
Þetta má því kalla hjónaframtak okkar allra en við byrjuðum einfaldlega á því að skrifa niður lista af íslenskum hönnuðum sem okkur langaði að selja vörur frá .
Helga Guðný bjó svo til vörumerkið okkar , útfærslu af skjaldarmerkinu , og það var verulega vel heppnað hjá henni .
Við fundum frábært húsnæði í hverfi sem er í miklum uppgangi hér í austurhluta LA , þetta er hverfi fullt af listafólki og lattelepjandi hipsterum .
" Hópurinn vann sjálfur í því að gera húsnæðið flott fyrir verslunina .
" Við flotuðum gólfið , sem kom Kananum mjög annarlega fyrir sjónir , þeir höfðu aldrei séð þessa aðferð , og smíðuðum innréttingarnar sjálf sem þótti líka stórfurðulegt – hér eru það iðnaðarmenn sem fá slík verk í hendur og enginn annar .
Við opnuðum verslunina í haust og það hefur gengið framar vonum .
Við vinnum þetta út frá norrænu þema – höfum haft smurbrauðs- og ákavítiskvöld en verslunin er þar að auki gallerí svo að hér eru líka íslenskir listamenn með sýningar .
Freyja Reynisdóttir sýnir hjá okkur núna og Katla Rós er að setja upp sýningu .
Lykillinn er að vera smart verslun en þó ekki snobbuð " get ég aðstoðað þig að finna útganginn " -hátískubúð .
Út frá því að eiga í góðum samskiptum við fólkið í hverfinu höfum við líka fengið alls konar fólk inn til okkar með Íslandsáhuga ; fólk kemur hingað til að segja okkur frá því að það sé á leiðinni til Íslands , mamma þeirra hafi verið að að koma þaðan , bróðir að gifta sig þar og svo framvegis .
" Dröfn og Johnny koma reglulega til Íslands og nýta þá Íslandsferðirnar til að ferðast meira um leið í Evrópu en alla jafna eru þau dugleg að ferðast þegar þau eru í fríi frá vinnunni og stefna á Japansferð nú í vor .
Heimili þeirra úti er líka ágætis samkomustaður og margir hafa heimsótt þau frá Íslandi .
" Ég er mjög ánægð hér en hver veit nema í framtíðinni geti ég búið á báðum stöðum , draumurinn væri að búa hálft árið hér og hálft árið á Íslandi .
Skype , Facebook og allt það hefur bjargað mér , ég get fylgst með fólki mála íbúðina sína og skíra börnin sín í gegnum tölvuna svo að ég er nokkuð sátt við möguleikana sem netið hefur gefið manni , " segir Dröfn og heldur út í sólríkan dag berleggjuð með sólgleraugu meðan blaðamaður hækkar ofnana á ullarbrókunum .
Ástarsamband Drafnar og Kára Samband Drafnar og svansins Kára fór í nokkra fjölmiðla og meðal annars var vitnað til sambands þeirra í áramótaannálum yfir hápunkta ársins .
Vegfarendur urðu undrandi þegar þeir sáu Dröfn og svaninn í faðmlögum á tjarnarbakkanum en Dröfn var sú eina af skólasystkinum sínum sem fékk að klappa honum og kyssa þrátt fyrir að allir hefðu margreynt það .
Að vísu hélt Dröfn í viðtali sem birtist í DV árið 1991 að einn annar fullorðinn maður , sem gegndi sorphirðustarfi , fengi líka stundum að klappa honum .
Ef Dröfn fann ekki Kára þegar hún kom að Tjörninni dugði henni að kalla á hann með nafni .
Hér er brot úr viðtali sem birtist við Dröfn í DV : " Við kynntumst í október .
Ég var að koma úr leikfimi og sá þá hvar svanurinn var í þann mund að ganga út á götuna .
Mér rétt tókst að stoppa hann af ....
Kári beit mig oft í fyrstu en er steinhættur því .
Hann þekkir mig alltaf þegar ég kem og það er sama í hvaða fötum ég er .
" 