Breiðskífan What ' s hidden there með goðsagnakennda rokkbandinu íslenska Svanfríði er til sölu á uppboðsvefnum Ebay og er ásett verð hjá seljanda litlar 130.000 íslenskar krónur .
Platan er sögð upprunaleg útgáfa frá 1972 en þau eintök eru afar sjaldgæf og þykja gullmolar hjá aðdáendum hljómsveitarinnar .
Þannig tók Hi Note-útgáfan í Bretlandi sér það kolólöglega bessaleyfi að setja plötuna á geisladisk árið 1995 , með því að láta afrita vínyleintak af plötunni .
What ´ s hidden there hefur einnig verið seld endurútgefin á löglegan hátt af þýsku útgáfunni Shadoks Music sem gaf hana út árið 2011 í 500 tölusettum vínyleintökum og einnig á geislaplötu .
Þótt tónlistin hafi ekki verið mikið spiluð opinberlega hérlendis frá því að bandið var og hét er hún í miklum metum víða erlendis og á sér aðdáendur um allan heim .
Hefur því verið fleygt um þessa tilteknu plötu Svanfríðar að hún hefði orðið víðfræg ef hún hefði verið gefin út í Bretlandi og á heimasíðu Shakods-útgáfunnar er hún kölluð ein besta neðanjarðarplata sem komið hefur frá Skandinavíu .
Svanfríður spilaði aðeins saman í tvö ár en meðlimir Svanfríðar voru þeir Pétur Kristjánsson sem söng , Birgir Hrafnsson á gítar , Gunnar Hermannsson á bassa , Sigurður Karlsson á trommum og Björgvin Gíslason á gítar .
Róbert Árni Heiðarsson samdi lagatextana á enska tungu .
What ´ s hidden there var hljóðrituð í London með Didda fiðlu , Sigurði Rúnari Jónssyni , en hljómsveitin leystist upp aðeins rúmu ári eftir að hún var stofnuð , árið 1973 en hafði þá túrað um allt land og eignast aðdáendur víða .
Seljandi plötunnar er í Svíþjóð og segir á Ebay að bæði sé platan upprunaleg og einnig að plötuhulstrið og platan sjálf séu í góðu ástandi .
Þess má geta að fyrir um 10 árum komust þessar plötur einnig í fréttirnar fyrir að vera dýrar en þá kostuðu þær um 70.000 íslenskar krónur .
