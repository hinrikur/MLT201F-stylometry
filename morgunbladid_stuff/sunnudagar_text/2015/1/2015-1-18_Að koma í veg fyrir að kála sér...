Það er ótrúlega auðvelt að upplifa sig sem algeran farþega í mánuði þar sem fullkomna fólkið er á hnefanum að reyna að framfylgja sínum ómótstæðilegu háklassa áramótaheitum .
Þeir sem ætla bara að halda áfram með líf sitt upplifa sig sem minnihlutahóp .
Að láta sér detta í hug að fara upp úr gömlum hjólförum í svartasta skemmdeginu , frosti , hálku og úrkomu , er ekkert sérstaklega vænleg hugmynd .
Fólk myndi aldrei kaupa sér bíl eða hús í þessu myrkri nema hafa séð hvernig það lítur út í dagsbirtu .
Ein góð vinkona hafði reyndar orð á því að þetta væri algerlega besti tími ársins til að selja lúið dót á bland.is .
Aðallega vegna þess að það sæist ekki hvað dótið væri í slæmu ásigkomulagi í öllu myrkrinu ...
en það er nú önnur saga .
September er tíminn til að taka til í tilverunni .
Þá eru allir hressir eftir sumarfríið , mögulega með nokkrar freknur og blik í augum eftir öll ævintýrin , grillveislurnar og gleðina .
Í janúar á einhvern veginn enginn breik í það sem hægt er að framkvæma í september .
Þegar fólk kvíðir fyrir vísareikningi jólanna og hugsar ekki skýrt eftir allt hangikjötsátið er ekki hægt að bjóða andlegri heilsu upp á að reyna að gera eitthvað nýtt , ferskt og spennandi .
Meðan á öllum þessum hamagangi stendur hjá fullkomna fólkinu er mamma alveg í fullri vinnu við að reyna að lifa þennan janúar af án þess að kála sér .
Henni létti reyndar stórlega þegar Sigríður Klingenberg heimsótti hana í vinnuna og sagði henni að hafa ekki áhyggjur af þessu – þetta væri bara hin óheppilega tunglstaða sem framkallaði glundroðann og tilfinningadrungann hjá mannfólkinu .
Hún minntist líka á að þessi tunglstaða gerði okkur sérstaklega þreytt og pirruð .
Hún bætti því við að það væri engin ástæða til að örvænta því það yrði næst fullt tungl 3. febrúar og þá færi landið nú aldeilis að rísa .
Þangað til mætti fólk bara alveg slaka á .
Svo færði hún mömmu hamingjustein sem mun gera það að verkum að ferðum mömmu á rönguna mun vonandi fækka til muna .
Það væri líka fínt ef hamingjusteinninn myndi gera það að verkum að mamma færi ekki alltaf grenja ef það er ekki allt eftir hennar höfði ( svolítið vandræðalegt að verða reglulega eins og fimm ára sem fær ekki nammi í matvörubúðinni þegar raunaldur er 37 ára ) .
Þá rifjaðist það upp fyrir mömmu að stjörnuspekingurinn Susan Miller hafði einmitt minnst á það í sínum spám á astrology zone að janúar myndi ekki gefa tóninn fyrir 2015 .
Þetta yrði alveg fínt ár þótt það byrjaði leiðinlega og mannfólkið væri extra mikið á röngunni .
Auðvitað er ekkert að því að leggjast í híði en það skiptir líka máli að halda áfram með líf sitt og hætta ekki að gera það sem fólk er vant að gera dagsdaglega .
Það er líka ágætt að minna sig á það hvað færir fólki raunverulega gleði og ánægju .
Það er auðvitað fínt að auka aðeins D-vítamínskammtinn , borða vetrarlegan mat sem yljar , drekka te og fara mjög mikið í heita pottinn .
En það skiptir líka máli að fá hjartað til að slá og hreyfa sig , halda áfram að lyfta heilum hesti í bekkpressunni og dæla í sig grænum drykkjum og svona .
Þetta hljómar kannski allt ægilega " boring " en þá er ágætt að minna sig á það að ef samferðafólkið er skemmtilegt og gefandi þá er allt hægt .
Svo má ekki gleyma því að bráðum kemur vor og einhvern tímann kemur vonandi sumar ...
martamaria@mbl.is 