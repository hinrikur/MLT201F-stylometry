Segðu okkur frá starfi þínu í kringum leikritið Dúkkuheimili .
Að fá að kynnast þessu leikriti og sökkva sér inn í það með hópnum sem að því stendur hefur verið algerlega magnað .
Allt frá því að ég las leikritið í fyrsta sinn fann ég fyrir miklum slætti innra með mér , eitt er það að þetta er náttúrlega alveg ofboðslega gott leikrit , en það sem sló mig alveg út af laginu við það í raun var hversu ofboðslega vel það á við í dag .
Manni hefur oft orðið orðavant í tíðum samræðum við samstarfsfólk um efni þess akkúrat vegna þess hve ískyggilega það vísar til okkar samfélags og tíma , jafnvel í manns eigin lífsreynslu .
Því er það svo gefandi og gott að fá tækifæri á að fá að tjá sig um það í gegnum tónlistina .
Einhvern veginn varð strax til einhver sláttur eða tónn sem haldist hefur í gegnum þetta ferli , furðuleg hljómvissa sem varð til strax í upphafi .
Það var svona meira líkt og maður þyrfti að sækja tónlistina heldur en að maður settist niður við að smíða líma og járnbinda .
Hvernig hefur samstarfið gengið ? Það hefur verið í einu orði sagt – dásamlegt – að vinna með öllum hlutaðeigandi sýningarinnar , hverjum einasta ! Hvílíkt eðalfólk sem það er , svo frábærir listamenn hver á sínu sviði .
Í vinnu sem þessari er ekki endilega á vísan að róa með hvernig gengur .
Listafólk vinnur mikið með mannlega eiginleika og þeirra eigin mannlegu eiginleikar verða kannski í starfi þeirra meira áberandi en annars og ég er innilega þakklát og glöð yfir að hafa fengið tækifæri til að fylgjast með því hvernig einmitt þetta frábæra listafólk tekst á við list sína í þessu magnaða skáldverki .
Í sköpun sem þessari er lykillinn að allra höfundarverk nái að blómstra og þjóni hinu sameiginlega markmiði , sýningunni .
Svo hún öðlist það líf sem henni er ætlað .
Dúkkuheimili er skrifað 1879 .
Á það enn vel við ? Það er eiginlega ískyggilega sígilt .
Þrátt fyrir alla þá þróun sem við teljum hafa átt sér stað í gegnum söguna og vissulega hefur orðið á mörgum sviðum svo maður til taki til dæmis hvað tækni og vísindi varðar þá hefur sú sama þróun eitthvað látið á sér standa þegar kemur að mannlegu samneyti , viðhorfi okkar sjálfra til raunverulegs jafnréttis til að mynda , nánum samskiptum okkar og þeim undarlega leikaraskap sem við dettum inn í meðvitað og ómeðvitað í samskiptum hvert við annað .
Við spólum eins og enginn sé morgundagurinn í eldgömlum hjólförum , hömumst áfram með alla okkar samfélagslegu álitsgjafa og dómhörku meðferðis þannig að manni sýnist nú oft eitthvað standa á þroskanum en við manneskjur erum jú líka á sama tíma svo stórkostlega skapandi að við klæðum hegðun og atferli í nýja og spennandi búninga hverju sinni og erum þar dyggilega studd umhverfinu eða já , samfélaginu .
Við virðumst ekki komast út úr þeirri hugmyndafræði að til þess að " halda velli " í okkar veraldlega þenkjandi heimi virðist málið vera að loka fyrir tilfinningalegt innsæi og heiðarleika til dæmis .
Við ríghöldum okkur í ímyndir sem okkur eru innrættar allt frá blautu barnsbeini um passlega mikla lygi og hagræðingu á sannleikanum sem allt er auðvitað í þágu þess að komast sem best af eða ætti ég kannski að segja koma sem best út í samanburði við eitthvað eða einhvern sem enginn veit í raun hvað eða hver er .
Ég veit hins vegar líka að sú sannleiksþrá sem býr líka í hverri manneskju verður ekki sigruð .
Kjarninn í okkur hrópar á svölun á þeirri þrá .
Hversu langt við göngum þó til að hlýða því kalli er afar misjafnt .
Ég held að Ibsen sé meðal annars að benda á þetta með verkinu sem síðast en ekki síst er líka frábær saga af fjölskyldu um jólaleytið , sem enginn vill láta fram hjá sér fara ! Strengdir þú áramótaheit ? Ég strengi nú ekki eiginlegt áramótaheit , er svo hrædd um að það klikki .
Ég vona bara að hver dagur verði sem allra bjartastur ! Nýtt ár leggst vel í mig .
Ég veit að það felur í sér einhvern alveg sérstakan galdur , þetta ár .
Það eru mörg skemmtileg verkefni framundan .
Ég mun vinna í tónlist með frábæru fólki og hlakka til .
