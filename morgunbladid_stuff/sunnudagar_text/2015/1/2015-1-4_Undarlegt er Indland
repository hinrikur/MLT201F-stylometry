Í bítið , þegar við Indlandsfararnir lögðum upp frá Jaipur suður til Agra , var okkur sagt að ferðalagið tæki tíu tíma .
Allur væri þó varinn góður , því ef kýr væru á vegi og tepptu umferð ættu þær , sakir heilagleika síns , allan rétt .
Auðhumlur Indlands ganga því á lagið og liggja stundum á meltunni úti á vegunum klukkustundum saman .
Í þetta skiptið gekk ferðin greiðlega , utan hvað rútan var gömul og þröng og einbreiðir holóttir vegirnir sem rútan skrölti eftir minntu á Kjöl eða Sprengisand .
Eftir nokkurra tíma akstur um hina óendanlegu breiðu ók bílstjórinn heim að einni vegasjoppunni .
Stúlka og ungur maður sem strauk strengi hljóðfæris sem var eitthvað í ætt við fíólín stóðu við útidyr .
Þau léku listir sínar þótt undirliggjandi tilgangur þessa alls væri að sníkja peninga og víst tókst krökkunum að klóra eitthvert klink í kassann .
Svo gengum við inn á vertshúsið þar sem á borðum var kjötréttur , þótt uppistaðan væri hrísgrjón sem höfðu verið krydduð algjörlega í drep .
Svo héldum við áfram , hvar ekið var í svækjuhita svo svitaperlur merluðu á enni sumra ferðalanganna .
Ástandið varð bærilegra þegar leið á daginn .
Með höfuðið fullt af spurningum Að koma heim úr ferðalagi með góðar minningar er gott , en sjálfum finnst mér meiru skipta að vera með höfuðið fullt af spurningum .
Og það gerði þessi leiðangur ; ferð til þessa ógnarstóra lands þar sem m.a. trúarbrögðin skipta fólkinu upp í hópa og gera hinum fátæku ómögulegt að öðlast betra líf .
Indverjar teljast vera rúmlega milljarður og fjölgar ört .
Sérstaklega fólki í lágstéttinni , sem er sakir viðhorfa hindúatrúarinnar gert nánast ómögulegt að vinna sig upp til betra lífs .
" Hinir ósnertanlegu " er viðhorf yfirstéttarinnar til þessa fólks , sem gengur um berfætt og betlandi , býr í hreysum og hefur takmarkaðan aðgang að menntun og félagslegri þjónustu og öðru sem sjálfsagt þykir á Vesturlöndum .
Því höfum við , fólkið í álfum auðlegðar , ærnar skyldur gagnvart fólkinu , þótt undarlegir siðir og feysknir innviðir samfélagsins torveldi allt sem til hjálpar má verða .
