Agnes Marinósdóttir flutti fyrir stuttu til Barcelona með manni sínum , Aroni Þór Arnarssyni , og tveimur sonum sínum , Ólafi Árna , 11 ára og Birni Darra , 2 ára .
Hún stundar nám í tísku- og markaðsfræði en áður var hún með fyrirtæki hér á landi sem heitir AGGYSTAR og hannaði hún töskur sem henta túristum .
Einnig hefur hún verið að fikta við myndlist og tekið þátt í nokkrum samsýningum .
Fjölskyldan er dugleg að njóta sólarinnar og gera margt skemmtilegt saman í sólinni í Barcelona .
Þátturinn sem allir geta horft á ? Sko , það er nú ansi mikil bjartsýni að tala um að við getum öll horft á eitthvað saman ! " Epic Fails videos " á Youtube hentar einhvern veginn öllum , sérstaklega þeim yngsta sem hlær dátt þegar fólk dettur .
Maturinn sem er í uppáhaldi hjá öllum ? Við búum á Spáni þar sem matarmenningin er öðruvísi en heima .
Burritos er í uppáhaldi hér en að sjálfsögðu er íslenskt lamb í allra mestu uppáhaldi .
Kjötið er svo miklu betra heima , það er bara þannig .
Skemmtilegast að gera saman ? Veðrið í Barcelona er rosalega gott , vetur hér er eins og sumar á Íslandi þannig að við erum mikið úti að leika saman .
Róló-menningin í hverfinu okkar , sem heitir Gracia , er mikil og kaffihús með stórri verönd eru allstaðar .
Við förum öll saman að fá okkur að borða og litla dýrið fær að hlaupa um frjálst .
Einnig förum við stundum á ströndina með hlaupahjól og lítið barnamótorhjól og rennum meðfram strandlengjunni .
Alveg dásamlegt .
Borðið þið morgunmat saman ? Við borðum alltaf morgunmat saman og knúsumst inn í sólardaginn .
Það eru þó tvö skipti í viku sem ég þarf að mæta mjög snemma og þarf að rjúka út en strákarnir knúsast þá bara án mín .
Hvað gerið þið saman heima ykkur til dægrastyttingar ? Þegar við erum heima þá reynum við að slaka á sem mest .
Við eldum góðan mat , horfum á " epic fail " og stundum reynum við að spila spil en það er varla hægt þegar litli gaurinn er vakandi ( ég er búin að kaupa fjóra spilastokka á þremur mánuðum ! ) .
Þá lesum við íslenskar bækur þar sem strákarnir eru í katalónskum skóla og mikilvægt fyrir þá að halda íslenskunni við .
