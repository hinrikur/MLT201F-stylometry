Á morgun , sunnudag , mun Helga Arnalds hjá leikhópnum 10 fingrum opna ljósmyndasýningu á Tjarnarbarnum , bar Tjarnarbíós .
Á sýningunni verða myndir sem varpa ljósi á vinnuaðferðina sem notuð var við gerð sýningarinnar " Lífið – stórskemmtilegt drullumall " .
Aðferðin sem notuð var við sköpun sýningarinnar var óvenjuleg .
Í stað þess að vinna hana út frá fyrirfram gefnu innihaldi , sögu eða handriti var frásögnin látin fæðast út úr efniviðnum , það er moldinni .
Vegna mikilla vinsælda hefur verið bætt við þremur aukasýningum á verkinu , þeirri fyrstu á morgun klukkan 13 og síðan tvo næstu sunnudaga .
Eftir sýninguna á morgun munu leikarar og leikstjóri ræða við gesti og svara spurningum úr sal .
