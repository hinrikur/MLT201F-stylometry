Glóperurnar eru nánast horfnar og óhætt að spá því að sparperurnar víki fljótlega fyrir ljóstvistum sem eyða minna rafmagni , lifa lengur og , það sem mestu skiptir , lýsa mun betur .
Svo má líka hafa perurnar marglitar eins og í Lightify-kerfinu sem gerir kleift að fínstilla lýsinguna á heimilinu – peru fyrir peru .
Á föstudag lauk í Las Vegas CES-kaupstefnunni , en á henni er kynntur ýmis rafeindabúnaður , allt frá græju sem kveikir á kaffivélinni þegar eigandinn kemur hem úr vinnunni í risavaxin hátæknivædd 4K sjónvarpstæki .
Á sýningunni bar mikið á allskyns jaðartækjum til að tengja saman allskyns apparöt á heimilinu , til að mynda áðurnefnda kaffivél , en líka myndavélar , hljómtæki , ísskápa , blómapotta , æfingatæki , hitastilla og svo má lengi telja .
Eitt af því sem menn hafa fengist við á þessu sviði er að gera kleift að stýra ljósum , þá aðallega birtustigi , en ný ljóstækni , LED-ljós eða ljóstvistar , býður ekki bara upp á framúrskarandi sparneytin ljós , heldur er líka hægt að hafa ljósin svo úr garði gerð að þau geti sýnt ( nánast ) óteljandi liti og nettengd að auki þó peran og perustæðið sé litlu stærra en hefðbundin pera .
Lykill að því að tæki frá ólíkum framleiðendum geti talað saman er að þau tali sama málið , eða skilji í það minnsta lykilatriði í samskiptum og þar kemur til staðall eins og ZigBee sem er til þess gerður að allskyns tæki geti átt samskipti yfir þráðlaust net , en ZigBee byggir upp eigin net þar sem lítið af gögnum er sent í senn og samskipti þurfa ekki að vera samfelld , þ.e. ekki er sífellt verið að senda gögn á milli , öryggi skiptir miklu máli ( 128 bita dulritun ) og orkunotkun er í lágmarki .
ZigBee-staðallinn hefur víða verið notaður í stað Bluetooth eða WiFi , enda ódýr og einfaldur .
Undir honum eru svo afbrigði eins og ZigBee Light Link sem helstu framleiðendur á ljósum og ljósaperum nota , þar á meðal GE , Osram Sylvania og Philips .
Fyrir vikið ætti að vera hægt að tengja inn á net græjur frá ólíkum framleiðendum , en gætum að því að þó tækin skilji grunnskipanir þá er ólíklegt að þau skilji hvert annað til fulls .
Rétt er að geta þess að ZigBee-græjur eru hver fyrir sig með innbyggðan netmagnara og því má segja að netið sem þær spanna stækki með hverju tæki .
Í kjölfar þess að menn komu saman staðli til að tengja ljós og sýsla með þau hafa ýmsir framleiðendur kynnt lausnir fyrir heimili og einhverjir kannast líklega við Philips Hue sem kynnt var í samvinnu við Apple fyrir ári eða svo og hefur fengist hér á landi .
Ljósa- og peruframleiðandinn Osram hefur einnig blandað sér í slaginn og Jóhann Ólafsson & Co hefur auglýst Osram Lightify af krafti undanfarið .
Hægt er að kaupa ljós og tilheyrandi í ýmsum samsetningum , en " byrjendapakkinn " er ein RGB LED-pera með hefðbundinni E27-fatningu og síðan netbúnaðurinn , Lightify Gateway , sem stungið er í samband við rafmagn og heldur utan um netsambandið við perurnar .
Síðan sækir maður ókeypis hugbúnað , app , í símann til að stýra öllu saman .
Helsti gallinn við allt saman er að símaforritið , appið , er mjög brothætt og getur verið snúið að setja það upp .
Við uppsetningu á kerfinu í fyrsta sinn sækir maður forritið og þarf síðan að skanna QR-kóða á netbúnaðinum , Lightify Gateway , sem fylgir í pakkanum .
Síðan þarf að tengjast þeim búnaði í gegnum WiFi-tengingu símans og svo tengjast heimanetinu ( eða vinnunetinu , eftir því sem við á ) og að því loknu er hægt að tengja fyrstu ljósaperuna og sýsla með hana .
Þessi tengileið er brothætt og seinleg og fjölmargt getur farið úrskeiðis – best að gefa sér góðan tíma og sýna þolinmæði .
Hugbúnaðurinn er nefnilega ekki nema miðlungi vel heppnaður , greinilegt að menn eru enn að vinna talsvert í honum sem sannast meðal annars á því að í desember sl. bættist við sá möguleiki að láta sviðsmyndir hrökkva í gang á tilteknum tíma , til að mynda að láta einhverja ákveðna stillingu taka við kl. eitthvað fyrirfram ákveðið og standa í tiltekinn tíma .
Þegar allt er um garð gengið er þó hægðarleikur að sýsla með ljósið , stilla ljóshita , lit og birtustig og eins að setja upp það sem Osram-menn kalla sviðsmyndir , scenes , en þá er hægt að stilla ljósið og vista síðan þá stillingu .
Nú spyr kannski einhver um notagildi og einfalt að benda til að mynda á eldhús , þar sem menn vilja alla jafna hafa milda hlýja lýsingu , en síðan bjarta og kalda þegar verið er að saxa og hræra og skera – nánast frystihúsalýsingu .
Með Lightify er það hægðarleikur , hægt að velja vinnslusviðsmynd þegar við á með því einu að opna forritið í símanum eða spjaldtölvu og smella á hnapp .
Osram Lightify er víða til sölu en til að gefa hugmynd um verð má nefna að upphafspakki , netbúnaður og RGB-pera , kostar 13.828 kr. í BYKO en 18.695 í Húsasmiðjunni .
Stök 10 W RGB-pera kostar 7.899 í BYKO en 9.895 í Húsasmiðjunni , og hvít 9,5 W pera kostar 4935 í BYKO , en 6.195 í Húsasmiðjunni .
Lightify er ekki bara fyrir loftljós , því inn í sama kerfi er hægt að tengja ljósræmu til innibrúks , Lightify Flex RGBW , og líka til að hafa úti , Lightify Gardenspot .
Ljósin þurfa ekki heldur öll að vera marglit , það er hægt að kaupa einlita peru sem er þó hægt að stilla frá hlýjum gulum lit í kaldan hvítan – á lithitabilinu 2.700 til 6.500 Kelvin .
Árni Matthíasson 