Sumar konur á fertugsaldri geta stundum verið dálítið einfaldar á köflum og haldið að heimurinn sé nákvæmlega eins og þær sjá hann .
Mamma er ekki undanskilin þessu og verður alltaf jafnhissa þegar hún heyrir af óvenjulegri hegðun mannfólksins .
Það væri synd að segja að fólkið í kringum hana væri litlaust og lítið spennandi – því fer víðs fjarri en samt sem áður tekst samferðamönnunum stöðugt að koma henni á óvart .
Á dögunum sagði vinkona mömmu , sem er doktor með margra ára háskólapróf að baki , að hún þyrfti nú endilega að fara að drífa sig í tvo til þrjá ljósatíma .
Það væri árshátíð framundan og þorrablót og svona og hún gæti bara ekki litið út fyrir að vera dáin .
Það að doktorinn skyldi minnast á sólbaðsstofuferð var eins og að fá símtal úr fortíðinni .
" Sólbaðsstofan ...
góðan dag , get ég aðstoðað " ...
Þessi valkostur að brúna sig innandyra á milli tveggja plastplatna var bara af einhverjum óútskýrðum ástæðum búinn að þurrkast út af harða disknum .
Hún gerði einhvern veginn ráð fyrir að allt brúna fólkið sem yrði á vegi hennar væri bara alltaf á Kanarí eða jafnvel hluti af leynilegum alþjóðlegum kult-brúnkukremshring sem hittist að næturlagi í iðnaðarhverfum og makaði bestu efnunum hvert á annað .
Þegar mamma vann á sólbaðsstofu á sínum sokkabandsárum var lífið á stofunni svolítið eins og í raunveruleikaþætti .
Hver mætti með hverjum , hvaða föt þóttu töff og hvert ætti nú að fara um helgina .
Það voru náttúrlega bara fegurðardrottningar sem unnu á sólbaðsstofunni , það er að segja eiginlega allar nema mamma .
Hún fékk vinnuna í gegnum klíku .
Eitt sinn hringdi " fatlaður " maður og óskaði eftir því að brúna sig svolítið á stofunni .
Hann sagðist standa frammi fyrir stóru vandamáli sem gerði það að verkum að hann gæti alls ekki afklætt sig sjálfur og þyrfti hjálp .
Mamma þorði nú alls ekki að segja nei við " fatlaða " manninn og sagði honum bara að koma .
18 ára stelpur eiga nefnilega stundum erfitt með að setja mörk og hún hélt kannski að hún yrði bara rekin úr vinnunni ef hún segði nei .
Þegar " fatlaði " maðurinn birtist var erfitt að greina fötlun hans , en þar sem búið var að lofa honum afklæðningu þurfti mamma náttúrlega að standa við það .
Minningin um þetta atvik , að hátta ókunnugan mann í þröngum klefa við ljósabekk , vekur ekki neitt sérlega hlýlegar minningar .
Þegar maðurinn var kominn úr öllu nema nærbrókunum vildi hann ólmur fara úr þeim líka en þá hafði mamma kjark til þess að segja stopp .
Hann yrði bara að brúna sig á nærbrókunum .
" Það er nú bara töff að hafa smá far – þá sést liturinn betur , " sagði hún við manninn .
Það versnaði þó í því þegar " fatlaði " maðurinn var búinn í brúnkunni og vildi hann ólmur fara í sturtu .
Mamma sagði honum að hann yrði bara að baða sig heima hjá sér .
Hann varð grautfúll en varð að láta í minni pokann .
Þegar búið var að koma manninum í föt aftur labbaði hann út og stuttu síðar keyrði hann í burtu eins og ekkert hefði í skorist .
Eftir að doktorinn minntist á þennan ljósatíma hefur mömmu þótt hún sjálf óvenjuföl og var jafnvel að hugsa um að skella sér í einn tíma ...
bara svona til að flippa .
Hún er bara með svo mikinn valkvíða hvort hún eigi að fara á Grensásveginn eða út á Granda að enn hefur ekkert gerst – því er nú verr og miður .
martamaria@mbl.is 