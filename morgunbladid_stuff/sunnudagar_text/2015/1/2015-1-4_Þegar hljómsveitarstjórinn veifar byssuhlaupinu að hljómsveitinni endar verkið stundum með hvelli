Það má hafa góða skemmtun af því að horfa á heiminn á heljarþröm – að vísu aðeins á hvíta tjaldinu , og svo birtast þeir Clint Eastwood , Bruce Willis , John heitinn Wayne , James Bond eða Arnold Schwarzenegger með töngina og klippa sveittir á rétta vírinn , þegar fáeinar sekúndur eru til ógnarsprengjunnar , sem eyða átti New York eða London .
Rosalegu reddararnir Það er eitthvað notalegt við að persónugera björgunaraðgerðir af þessu tagi .
Í hinum flókna heimi stórfjármála eru þess háttar tilburðir einnig sjáanlegir .
Paul Volcker , fyrrverandi seðlabankastjóri Bandaríkjanna , er sagður hafa kæft verðbólguna með krumlum sínum á stjórnarárum Jimmys Carters og á fyrstu árum Ronalds Reagans .
Volcker var myndarmaður á velli , og hefði hallalaust getað horfst í augu við Geir Jón og hafði sama lag á verðbólgu og hinn á óeirðaseggjum .
Volcker var raunar einn af okkar ágætu Íslandsvinum , en hann renndi hér stöku sinnum fyrir lax , eins og menn muna .
Eftirmaður hans , Alan Greenspan , var nánast í guðatölu sem seðlabankastjóri Bandaríkjanna , en hann var skipaður í það embætti af Reagan forseta , sat áfram í umboði George Bush eldri , svo Bills Clintons og lauk loks löngum ferli sínum undir handarjaðri George Bush yngri .
Hann var því í efnahagsmálum næstum jafnþaulsætinn og J. Edgar Hoover leynilögregluforingi , þó örugglega ekki af sömu ástæðum .
Bréfritari hitti Greenspan aðeins einu sinni í turnbyggingunni í Basel og þótti hann geðfelldur og sá að aðrir seðlabankastjórar lutu honum í lotningu , í þess orðs fyllstu merkingu , og kölluðu hann " Maestro " .
Þess háttar heiti eru auðvitað brúkuð í virðingarskyni og er til að mynda algengt í heimi tónlistarinnar .
Hér heima kannast menn við meistara Þórberg og meistara Kjarval .
Forsetinn færir bók Í árslok 2001 skrifaði sá frægi blaðamaður Bob Woodward bók um Alan Greenspan sem rauk strax á metsölulista .
Bókina kallaði hann " Maestro " og undirtitillinn var " Greenspan ' s Fed and the American Boom " .
Ólafur Ragnar Grímsson forseti var svo vinsamlegur að senda þáverandi forsætisráðherra bókina með handskrifuðu bréfi , dagsettu 2.2. 2002 .
Í bókinni útskýrir Woodward hvers vegna hann gefur bók sinni heitið " Maestro " .
Höfundurinn segist hafa valið heitið að vandlega athuguðu máli og hafi með því viljað gefa til kynna að " Greenspan stjórnar hljómsveit , en leikur ekki á hljóðfæri .
Hann skapar skilyrði fyrir leikarana til að leika vel á sín hljóðfæri , ef þeir vilja og geta .
Nálgun hans er stundum skörp , en aldrei augljós , veifandi sprotanum með villtan svip knýr stjórnandinn hljómsveitina áfram .
Stundum kýs hann að láta hljómsveitina – leikendur efnahagslífsins – ákveða hraðann sjálfa .
Stundum , eins og um þessar mundir , hefur hann ekki val á öðru " .
Bob Woodward segir að Alan Greenspan seðlabankastjóri hafi reyndar verið frægur fyrir að tala eins og í gátum og aðdáendur hans í hópi annarra seðlabankastjóra slógu sér á lær þegar skilaboð " Maestro " voru hvað flóknust og óræðnust .
Greenspan á að hafa setið fyrir svörum blaðamanna , þegar einn þeirra fylgdi spurningu sinni eftir með því að segja að hann teldi að síðasta svar bankastjórans hefði verið skýrt og ótvírætt ...
Áður en blaðamaðurinn náði að halda áfram greip Greenspan fram í og sagði efnislega , að væri þetta rétt mat hjá blaðamanninum þá hefði hann , Greenspan , bersýnilega hagað orðum sínum ógætilega .
Þetta þótti seðlabankaelítu á þessum tíma óskaplega flott .
Greenspan hætti í sínu embætti árið 2006 og var þá mjög mærður .
Hvergi var orðað af neinum af því tilefni , að það kynni að verða myndarlegur afturkippur í efnahagsmálum á heimsvísu tveimur árum síðar .
Þeir sem tóku við keflinu í öflugasta seðlabanka í heimi og höfðu raunar verið þar innan dyra lengi flestir höfðu ekki grænan grun um að nokkuð slíkt væri í spilunum .
Stórflóð ókeypis fjár- og undirmálslána voru hluti af " nýju efnahagslögmálunum " sem var eins gott að efast ekki um .
Skömmu áður en bók Woodwards um " Maestro " kom út hafði tæknibólan sprungið með hvelli .
Í bókinni segir að Greenspan telji sig hafa margvarað við þeirri bólu og dýfunni sem fylgdi : " Ég margendurtók að keisarinn væri klæðalaus , en ekki nokkur maður lagði við hlustir , " sagði Greenwood í persónulegum samtölum að sögn Woodwards .
En , segir Woodward , Greenspan varaði aðeins einu sinni við af einhverjum þunga og það var fimm árum fyrr .
Síðar mildaði hann þau ummæli sín mjög og / eða orðaði með svo þokukenndum hætti að varla nokkur gat áttað sig á því , hvert hann væri að fara eða hvar hann stóð .
En þegar áfallið varð haustið 2008 vestra og víðar um veröld mættu eftir á spekingarnir í sparifötunum , margir þeir sömu og héldu ekki vatni af hrifningu þegar Greenspan hafði talað eins og fjarskyldur frændi véfréttarinnar í Delfí .
Nú þótti við hæfi að púa eftir allt klappið .
Á 10 ára afmæli evrunnar var Jean-Claude Trichet , bankastjóri ECB , hylltur eins og sigurvegari , og fór ekki illa á því .
Hópurinn í kringum hann í Seðlabanka Evrópusambandsins ( kallar sig Seðlabanka Evrópu ) vissi ekki betur en allt væri í fullkomnu lagi .
Þeir höfðu ekki grænan grun frekar en hagspekingarnir fyrir vestan .
Í hverri ræðunni af annarri var hent gaman að gömlum spám um að evran gengi ekki upp .
Sérstaklega var Milton Friedman hengdur upp á eyrunum , því hann hefði talið að mynt ólíkra landa án sameiginlegrar fjármálastjórnar gæti ekki gengið upp .
Varla hafði síðustu dropunum úr kampavínsflöskunum verið skolað niður er aðvörunarbjöllur hringdu þvers og kruss um Evrópu .
Með byssuhlaupið við eyrað Fjármálaráðherra Írlands hefur sagt frá því , að af því tilefni hafi hann fengið bréf frá Trichet bankastjóra sem hefði virkað á sig eins og skambyssuhlaupi væri stungið inn í eyrað á sér .
Hann átti engan kost .
Fleiri fjármálaráðherrar fengu fljótlega svipaðar trakteringar .
Þegar Trichet hætti og settist í vellaunaðar stjórnir stórra fyrirtækja tók Ítalinn Mario Draghi við sem aðalbankastjóri Seðlabanka Evrópusambandsins .
Hann greip til ráðstafana , sem margir töldu að stæðust ekki sáttmála ESB og varð til þess að dr. Axel Weber , bankastjóri þýska seðlabankans , hvarf til annarra starfa .
Draghi og félagar hans á efstu hæðum turnanna í Frankfurt og Brussel tala nú eins og ekkert sé eins og þeir séu orðnir lærisveinar hins hlægilega Miltons Friedmans .
Evrópusambandið verði að breytast í ríki að nánast öllu leyti nema að nafninu til .
Annað gangi ekki upp .
Draghi hafði áður margspáð því , að aðgerðir Seðlabanka evrusvæðisins myndu auðveldlega duga til að binda enda á ógöngur evrunnar .
En að sögn Evrópuvaktarinnar segir Mario Draghi nú " í samtali við hið þýzka Handelsblatt , að endurreisn evrusvæðisins sé bæði brothætt og óstöðug .
Hann segir meiri hættu á nú en fyrir hálfu ári að bankanum takist ekki að uppfylla skyldur sínar um verðstöðugleika .
Hætta á verðhjöðnun er að mati Draghis takmörkuð en verði verðbólga lítil of lengi geti það leitt til væntinga um frekari lækkanir , sem leiði aftur til þess að fólk haldi að sér höndum um eyðslu .
Draghi segir í samtalinu að kaup á ríkisskuldabréfum sé eitt af þeim tækjum sem SE hafi en Reuters segir að peningaprentun til kaupa á ríkisskuldabréfum sé eitt af síðustu ráðunum sem bankinn hafi til að ýta undir verðbólgu .
Stýrivextir eru nú 0,05% .
Verðbólga á evrusvæðinu telst vera 0,3% Í samtalinu segir Draghi að óhugsandi sé að evrusamstarfið leysist upp " .
Bannað að hugsa það Auðvitað veit Mario Draghi að það er fjarri því óhugsandi að evran kunni að leysast upp .
Hefði ekki óttinn við það legið í loftinu , þá hefðu ekki leiðtogar Evrópu , Merkel , Hollande og þau hin , hrópað hvað eftir annað : " Falli evran , fellur Evrópa .
" Þessi ógnarspá varð svo réttlætingin fyrir hverjum neyðarráðstöfununum á fætur öðrum .
Nú stefnir í grískar kosningar .
Sérfræðingar ESB hafa látið hafa eftir sér , að komi til þess að Grikkland hrökklist út úr evrunni í kjölfar kosninganna myndu áhrifin verða óveruleg fyrir evruna , öfugt við það sem orðið hefði fyrir fáeinum árum .
Ambrose-Evans-Pritchard , sem einn af fáum sagði fyrir um " hrunið " sumarið 2008 , er ekki sama sinnis .
Hann telur líklegra að þrýstist Grikkland út úr evrunni muni " mæðiveikigirðingar evrunnar bresta " svo þýtt sé upp á Ísland ( Greek expulsion from the euro would demolish EMU ' S contagion firewall ) .
Pritchard segir augljóst að evrópskir leiðtogar séu orðnir yfir sig þreyttir á efnahagslegu helstríði Grikkja : " En það er einmitt þegar menn eru þreyttastir sem þeim helst bregst dómgreindin .
" 