Nútímamaðurinn er í erfiðri stöðu .
Flest viljum við vera góð við dýrin og hrýs hugur við fréttum af slæmri meðferð dýra í landbúnaði .
Hver á ekki vin á Facebook sem við hugsum þegjandi þörfina fyrir að birta þar myndbönd frá dýraverndarsamtökum sem minna okkur á allt það ógeðfellda sem gerist áður en steikin kemur á diskinn .
En um leið reynist það þorra fólks of stór breyting að ætla að hætta kjötáti .
Samkenndin með dýrunum verður að aukaatriði þegar safaríkur borgari kemur af grillinu eða ilmurinn af lambalæri fyllir eldhúsið .
Á undanförnum árum hafa þessir tveir andstæðu pólar kjötlöngunar og samúðar með dýrunum byrjað að renna saman og virðist sem hratt fjölgi í hópi kjötætna sem leggja sig fram við að borða helst eingöngu kjöt af dýrum sem hafa verið alin og slátrað á mannúðlegan hátt en sneiða eftir fremsta megni hjá kjötvöru þar sem ætla má að aðbúnaði og meðferð dýranna hafi verið ábótavant .
En þá vakna strax nokkrar erfiðar spurningar : Hvaða kjöt er minnst og mest mannúðlegt ? Hvort er minni þjáning á bak við kjúklingaborgara eða nautakjötsborgara ? Er kannski mannúðlegast að fá próteinið úr eggjum ? Og þjást dýrin öll á sama hátt ? Er sársaukaupplifunin sú sama hjá öllum hryggdýrum ? Hvað með aðrar fylkingar dýraríkisins – er kannski mannúðlegra að borða skeldýr á borð við humar , frekar en lax ? Ein leið til að svara þessum spurningum er að skoða valkosti kjötætunnar eins og hagfræðingar .
Er ekki hægt að reikna gróflega út hversu mörgum kjúklingum þarf að slátra til að fá sama kjötmagn og úr einu nauti ? Er ekki hægt að gera einfaldaðan samanburð á eldis- og slátrunaraðferðum ? Fyrst verðum við þó að afla gagna til að vinna úr : Guðný Nielsen er iðnaðarverkfræðingur og stjórnarmaður í samtökunum Velbú , samtöku sem beita sér fyrir bættri velferð í búskap .
Guðný segir að þegar komi að dýrum sem alin eru til manneldis geti verið mikill munur á hvernig um þau er hugsað og hversu mikla þjáningu dýrið þarf að þola .
Fari þó smám saman fjölgandi í þeim hópi bænda og ræktunarstöðva sem reyna að bjóða upp á mannúðlegri valkost í kjöti .
" Við heyrum það á tali kjötframleiðenda að neytendur þurfa að taka frumkvæðið .
Einn kjúklingaframleiðandi var í viðtali um þessi mál fyrr í vetur og sagði orðrétt að " þeir framleiða bara það sem selst " .
Ef neytendur byrja að sniðganga kjötvörur frá framleiðendum sem fylgja aðeins lágmarkskröfum laganna þá munu fleiri framleiðendur sjá sér fært að bæta úr málunum .
" Hún segir lögin heimila ýmis vinnubrögð í landbúnaði sem kalla má grimmileg og samtökum á borð við Velbú hafi gengið illa að fá að skoða og meta aðstæður bæði við eldi og slátrun .
" Hagsmunaaðilar í greininni hafa í gegnum tíðina streist mjög á móti lagabreytingum sem miða að því að gera kjötframleiðsluna mannúðlegri .
Mætti það t.d. harðri mótstöðu , en tókst þó að fá í gegn , að banna geldingu án deyfingar .
" Guðný segir hagsmunaaðila nú reyna að fá það samþykkt í reglugerð að auka megi þrengsli á kjúklingabúunum .
" Þrengsli eru eitt mesta velferðarvandamálið í íslenskri kjúklingarækt og er dritbruni ein versta afleiðing þess .
Við þessi þrengsli gengur illa að halda undirlagi fuglanna nógu hreinu og þurru og þá brenna gangþófar fuglanna undan blautu og klístruðu driti þeirra .
Eggjaframleiðendur virðast einnig vera að reyna að fá það heimilað í reglugerð að þeir megi goggstífa varphænur , þ.e. höggva hluta framan af goggi þeirra .
Þetta er gríðarlega sársaukafull aðgerð og samræmist á engan hátt tilgangi nýrra laga um velferð dýra .
" Íslenskir neytendur verða oft að bera sig sérstaklega eftir því að kaupa kjöt af dýrum sem alin hafa verið á mannúðlegan hátt og þar segir Guðný að verslanir hér á landi mættu skoða erlend fordæmi .
Bæði austan- og vestanhafs færist í aukana að í kjötborðum stórmarkaða er kjöt af mannúðlega ræktuðum dýrum sérstaklega merkt og úrvalið gott .
Hafi fjölmargar erendar verslanakeðjur hreinlega hætt að selja egg sem koma frá hænum í búrum .
Löng og erfið ferð í sláturhúsið En nóg um kjúklingana .
Hvað með hin dýrin ? Lömbin fá að ganga laus í náttúrunni fram að hausti þegar þeim er slátrað og því lítið hægt að kvarta yfir aðbúnaði þeirra .
" Sömu sögu er ekki alltaf hægt að segja um ærnar sem eru hafðar inni allan veturinn og fjárhúsin misgóð .
Þá geta flutningarnir í sláturhúsið verið mjög langir og erfiðir og þekkist að lömb hafi kramist og slasast illa á leið til slátrunar .
Þessar löngu ferðir í sláturhúsin eru stórt vandamál og brýnt að gera úrbætur á þeim , " segir Guðný .
" Sama gildir með nautgripi og allur gangur á því hversu mikið dýrunum er hleypt út meðan þau ná sláturstærð .
Þegar kemur að mjólkurvörum er framleiðendum ekki gert að upprunamerkja vörur sínar .
Framleiðendur , sem hafa gerst uppvísir að því að fara illa með dýrin sín og t.d. ekki hleypt þeim út yfir sumartímann , hafa í mörgum tilfellum fengið að skila mjólk sinni inn til vinnslu .
Þetta er lögbrot og við því hafa legið lágar sektir með lítinn fælingarmátt .
Án upprunamerkinga eru hendur neytenda bundnar , því þeir hafa engar forsendur til þess að beina viðskiptum sínum til bænda sem vel fara með dýrin sín .
" Einna verst er ástandið í svínakjötsframleiðslu , að sögn Guðnýjar .
Smár hópur bænda ræktar svín á mannúðlegan hátt og eiga þeir dyggan hóp viðskiptavina .
Þetta kjöt er hins vegar ekki fáanlegt í almennum stórmörkuðum og illmögulegt er að nálgast unnar vörur úr slíku svínakjöti .
Megnið af íslensku svínakjöti verður til í verksmiðjubúskap .
" Við erum afskaplega aftarlega á merinni þar og nota íslenskir svínaræktendur enn svokallaðar gotstíur , þröngar grindur þar sem gylturnar geta aðeins staðið eða legið og geta ekki einu sinni snúið sér við .
Er þetta ræktunaraðferð sem hefur víða verið gerð ólögleg en fær enn að viðgangast hér , " útskýrir Guðný .
" Þá hafa dýrin verið ræktuð með það að markmiði að gyltan eignist sem flesta gríslinga .
Hefur þetta orðið til þess að hátt hlutfall grísa fæðist andvana eða þeir eru svo veikburða að þeir lifa ekki fyrstu vikuna .
Um þetta eigum við þó ekki nákvæmar tölur því framleiðendum hér á landi ber ekki skylda til að veita eftirlitsaðilum þessar upplýsingar .
" Mögulega er hrossakjöt sú hefðbundna íslenska landbúnaðarafurð sem verður til með minnstri grimmd .
" Auðvitað eru hesthúsin misgóð og hrossin fá mismikið pláss , en ég hef ekki heyrt annað en að hrossaræktendur hleypi hestum sínum út , hvort sem kjöt þeirra endar á disknum okkar eða ekki .
" En fleira er matur en kjúklingur og grís , lamb og naut .
Á þessum árstíma er villibráð á borðum margra landsmanna .
Sumir kenna í brjósti um rjúpuna , hreindýrið eða gæsina en það gæti þó hugsast að villibráð væri einn mannúðlegasti valkosturinn í kjöti .
Gott líf og skjótur dauðdagi fyrir villibráð ? Mætti segja að villibráðin sleppi hvað best af öllum þeim dýrum sem mannskepnan leggur sér til munns .
Verksmiðjuframleidd dýr eiga mörg erfitt líf en skjótan dauðdaga á meðan dýrin sem fá að lifa villt fá að vera í náttúrunni en geta átt langan og sársaukafullan dauðdaga , hvort sem það er vegna veikinda , meiðsla , hungurs , eða rándýrs .
Dýrin sem felld eru af hæfum veiðimanni fá að eiga gott líf í sínu náttúrulega umhverfi , og einnig skjótan dauðdaga .
Úlfar Finnbjörnsson matreiðslumaður er mikill veiðimaður og sendi m.a. frá sér fyrir þremur árum Stóru bókina um villibráð .
Úlfar segir fugla drepast nær samstundis eftir að hafa verið hæfðir með haglaskoti .
" Veiðimaðurinn leggur sig fram við að dýrið þjáist sem minnst og ef svo ólíklega vill til að fuglinn sé enn á lífi þegar hann lendir á jörðinni er hann óðara snúinn úr hálslið .
Yfirleitt er þó fuglinn kominn til fugla-guðs áður en hann lendir á jörðinni .
" Stóru dýrin drepast líka hratt ef þau eru skotin í hjarta eða lungu .
Ekki er æskilegt að miða á höfuðið þó gott skot i heila myndi fella dýrið strax .
Er hættan sú að skotið geigi og t.d. skjóti af kjálkann og valdi dýrinu ómældum þjáningum .
" Skot í hjarta eða lungu tekur mjög skjótt af og aldrei meira en nokkrar sekúndur frá því að skotið hæfir dýrið og þangað til það er dautt .
" Bíða lengi á línunni Ekki má gleyma skepnunum sem synda í sjónum .
Er kannski mannúðlegra að láta spendýrin og fuglana í friði , og þess í stað borða meinhollan fiskinn ? Ef marka má Konráð Eggertsson hvalveiðimann kann að vera að hvalkjöt sé eitt mannúðlegasta kjöt sem setja má á diskinn .
Bæði gefur dæmigerð hrefna af sér að jafnaði um hálft annað tonn af kjöti og með nútíma sprengiskutlum drepst hvalurinn hratt .
" Áður fyrr gat verið bölvað mál að drepa hvalinn .
Þá voru notaðir hefðbundnir skutlar án sprengiefnis og svo höfðum við sérstaka riffla til að klára málið ef hvalurinn drapst ekki fljótlega .
Í síðustu lotu vísindaveiða voru notaðir sprengiskutlar og í 99% tilvika drapst hvalurinn um leið og skutullinn hæfði hann .
" Konráð segir hvalinn heldur ekki flýja skipin af ótta .
" Stundum getur þetta verið langur eltingaleikur , en það er ekki vegna þess að hvalirnir fælist hvalveiðiskipin , heldur vegna þess að þeir eru í fæðisleit og á mikilli hreyfingu .
" Hvað með fiskana ? Þeir fá að synda um frjálsir en eru veiddir með ýmsum hætti .
Hugsanlega ættu þeir sem vilja lágmarka þjáningu að gera upp á milli fiskflaka eftir því hvaða tækjum var beitt við veiðarnar .
Einar Hreinsson er veiðarfærasérfræðingur hjá Hafrannsóknastofnun : " Stystu veiðiferlin eru þegar notuð eru handfæri og dragnót .
Á handfæraveiðum er dauðastríðið kannski nokkrar mínútur .
Í tilviki dragnótaveiða líða kannski 30-60 mínútur frá því fyrsti fiskurinn lendir í nótinni og þangað til hann er kominn um borð .
" Veiðarnar taka lengri tíma þegar veitt er á línu , net og með botnvörpu .
" Botnvarpan er að jafnaði dregin í nokkra klukkutíma en í tilviki línuveiða getur verið að 5-12 tímar líði frá því fyrsti fiskurinn bítur á agnið og þangað til hann kemst á hnífinn .
Á netaveiðum getur liðið sólarhringur frá því fiskur festist í netinu og þar til hann er blóðgaður .
Eru þetta almenn tímamörk fyrir algengustu veiðiaðferðir okkar .
" Það gæti verið að eldisfiskur geti verið mannúðlegri kostur en villtur fiskur , a.m.k. hvað snýr að slátruninni .
Kristján G. Jóakimsson er sjávarútvegsfræðingur og situr í stjórn Landssambands fiskeldisstöðva .
Hann segir að við slátrun eldisfisks sé leitast við að valda heiladauða á sem skjótastan hátt , þ.e. áður en fiskurinn er blóðgaður og slægður .
Eru þá notaðar sérstakar vélar sem ýmist reka pinna í haus fisksins og rotar hann eða setur rafstraum í ákveðinn stað á höfði fisksins .
Er markmiðið að lágmarka streitumyndun , verki og kvalir hjá fiskinum og á aflífunin að gerast eins hratt og mögulegt er við slátrunina .
" Ef fiskurinn er blóðgaður án þess að hafa fyrst verið heiladrepinn sendir heilinn áfram skilaboð út í vöðvana um að sprikla og forða sér frá vánni .
Þar sem vöðvarnir fá ekki lengur súrefni til bruna á sér stað loftfirrtur bruni .
Þessi loftfirrti bruni veldur lækkun á sýrustigi í holdinu sem aftur hefur neikvæð áhrif á gæði afurðarinnar .
" Kristján segir jafnframt að ekki þurfi að væsa um fiskinn i kvíunum .
Áhrifamiklar verslanakeðjur erlendis gera oft þá kröfu að magn fisks á hvern rúmmetra í kvíunum fari ekki upp fyrir ákveðin mörk svo fiskurinn búi ekki við of mikil þrengsli .
" En fiskeldisstöðvar sem reyna að kreista sem mest magn úr kvíunum reka sig líka á að gæðin minnka ef fiskurinn fær ekki nægilegt pláss og fer t.d. að sjást á sporði og uggum , vöxtur minnkar og fleira kemur upp sem getur haft neikvæð áhrif á reksturinn .
Mannúðlegt eldi og árangur í rekstri hefur reynst fara vel saman og helst gjarnan í hendur .
" Að endingu verður að skoða þau dýr sem hafa ekki jafnþróuð taugakerfi og hryggdýr .
Er mjög erfitt að fullyrða en má þó ætla að t.d. humar og ostrur upplifi þjáningu og skelfingu ekki með sama hætti og lamb eða hænsn .
Stefán Atli Thoroddsen þekkir þessi mál en hann rekur sprotafyrirtækið BSF Productions sem unnið hefur að framleiðslu prótínstanga úr dufti sem gert er úr krybbum .
Hann segir að margt geri krybbuprótín að mannúðlegum valkosti .
Ekki aðeins eru krybburnar með vanþróað taugakerfi heldur eru þær ræktaðar í þægilegum boxum þar sem þær una sér vel með fóðrinu sínu .
" Þegar líður að uppskeru er byrjað á að setja boxin í kæli .
Við það leggjast krybburnar rólega í dvala og eru orðnar alveg rænulausar þegar þær ýmist eru frystar eða þurrkaðar með hita .
" Vegið og metið Hver er svo niðurstaðan ? Hver er besti valkosturinn fyrir þá sem vilja hafa sem minnst af þjáningu á bak við hvern kjötbita ? Í töflunni hér til hliðar hefur nokkrum valkostum verið raðað upp , bæði með tilliti til þess hversu mikið af ætilegri vöru fæst fyrir hvert dýr sem slátrari eða skytta fellir , og eins með upplýsingum um hvort dýrið átti erfitt líf eða erfiðan dauðdaga .
Strax blasir við að hrefnan gefur mesta kjötið , á skjótan dauðdaga og syndir fram að því frjáls um höfin .
Mætti jafnvel halda því fram að mannúðlegra sé að skjóta hvalinn en að láta hann deyja af náttúrulegum orsökum .
Hitt er svo siðferðisspurning sem ekki verður svarað hér , hvort hvalir séu mögulega slíkar vitsmunaverur að ósiðlegt sé að veiða þá og borða .
Ef við skoðum hóf- og klaufdýrin virðist hesturinn koma best út og lambið verst .
Hreindýr virðist ekki gefa af sér mikinn mat en aftur er vert að skoða hvort hreindýrið þjáist ekki minnst heilt yfir og sé betur fellt af skotvísum veiðimanni frekar en að þola náttúrulegan dauðdaga af völdum hungurs , sjúkdóma eða meiðsla .
Fuglar og fiskar gefa ekki af sér mikið ætilegt hold , en fiskurinn þó ögn meira og kannski mannúðlegra að borða eldislax en kjúkling , hvað þá ef við gefum okkur að kjúklingurinn hafi þroskaðra taugakerfi en fiskurinn og upplifi aðbúnað sinn og örlög öðruvísi .
Til fróðleiks fá egg að fljóta með í töflunni enda prótíngjafi sem margir velja þegar sagt er skilið við kjötið .
Ef allt er talið eru eggin þó ekki endilega mannúðlegasti kosturinn og mælt í kílóum fæst margfalt meira matarmagn úr t.d. einu holdanauti en úr einni varphænu sem skilar 400 eggjum .
Neðst á töflunni lenda svo krybburnar sem rækta þarf í þúsundavís til að gera eitt kíló af krybbu-hveiti .
Eina ferðina enn verður lesandinn að gera það sjálfur upp við sig hvort slátrun einnar krybbu jafnast á við slátrun kjúklings eða lambs , eða eigi meira skylt við rykmaurana sem falla í valinn í hvert skipti sem rúmfötin eru sett í þvottavélina .
