Margt bendir til þess að samtökin al-Qaeda hafi verið að baki árásinni á franska tímaritið Charlie Hebdo 7. janúar .
Grein samtakanna í Jemen gaf á miðvikudag út bæði skriflega og á myndbandi yfirlýsingu um að þau bæru ábyrgð á árásinni .
Forusta samtakanna hefði ákveðið að ráðist skyldi á tímaritið .
Engin nöfn voru nefnd .
Tveir bræður , Saïd og Chérif Kouachi , réðust inn á ritstjórnarskrifstofur tímaritsins .
Samkvæmt The New York Times er nú talið að yngri bróðirinn , Chérif , hafi ferðast til Jemen 2011 , sennilega á vegabréfi bróður síns .
Þar hafi hann hlotið þjálfun og fengið 20 þúsund dollara í hendur .
Peningarnir hafi verið ætlaðir til að skipuleggja hryðjuverk .
Öflugastir í Jemen Bandarísk og frönsk yfirvöld segja að þó sé ekki útilokað að Saïd Kouachi hafi einnig farið til Jemen .
Chérif Kouachi sagði við franska sjónvarpsstöð eftir árásina á blaðið að hann hefði verið " sendur af al Qaeda í Jemen " og bandaríski klerkurinn Anwar al-Awlaki , sem var veginn í drónaárás 2011 , hefði fjármagnað hana .
Í blaðinu er bent á að standist fullyrðingin um að al-Qaeda í Jemen beri ábyrgð á árásinni sé þetta sú banvænasta , sem samtökin hafi skipulagt og fjármagnað á Vesturlöndum frá sprengjutilræðinu í London 2005 þegar 52 létu lífið .
Þetta ætti að vera til áminningar um að enn stafi hætta af al-Qaeda , þótt athyglin í Evrópu og Bandaríkjunum hafi beinst að samtökunum Ríki íslams , sem hefur náð undir sig stórum landsvæðum í Írak og Sýrlandi og eru alræmd fyrir hrottaskap .
Deild al-Qaeda í Jemen kallar sig al-Qaeda á Arabíuskaga , á ensku skammstafað AQAP .
Pakistanski blaðamaðurinn Ahmed Rashid skrifar grein á vefsíðu blaðsins New York Review of Books þar sem hann segir að AQAP hafi hlotið allt of litla athygli á Vesturlöndum undanfarna mánuði .
Um nokkurra ára skeið hafi verið alkunna bæði í röðum íslamista og vestrænna leyniþjónusta að öflugasta grein al Qaeda væri í Jemen .
Þar væri veitt þjálfun í að búa til háþróaðar sprengjur og unnið að því að fá burðardýr og vígamenn af ýmsum þjóðernum til að gera sjálfsmorðsárásir til liðs við samtökin .
AQAP ræður yfir landsvæði , en ólíkt Ríki íslams hafa samtökin lagt áherslu á að ráðast á Vesturlönd .
Tengsl við AQAP kunn Frönsk yfirvöld vissu að bræðurnir , sem voru franskir ríkisborgarar með alsírskan bakgrunn , tengdust AQAP og grunaði að þeir hefðu hlotið þjálfun í Jemen 2011 .
Engu að síður var eftirliti með þeim hætt .
Það er kannski ekki að furða að athyglin hafi beinst að Ríki íslams .
Samtökin hafa vaxið hratt .
Sigrar þeirra hafa laðað að 18 þúsund erlenda vígamenn frá 90 löndum til að berjast í Írak og Sýrlandi .
Öfgamenn í Evrópu og víðar líta einnig upp til samtakanna .
Taka verður alvarlega hættuna á því að þeir sem hafa gengið til liðs við Ríki íslams snúi aftur til síns heima og fremji hryðjuverk .
Einnig er sú hætta að stuðningsmenn samtakanna , sem aldrei hafa farið neitt , láti til skarar skríða .
Amedy Coulibali , félagi Kouachi-bræðranna , sem skaut lögreglumann sama dag og þeir réðust á Charlie Hebdo og tók síðan gísla í matvöruverslun gyðinga sagðist styðja Ríki íslams .
Aðgerðir hans voru nefndar í áðurnefndri yfirlýsingu al-Qaeda , en samtökin lýstu ekki yfir ábyrgð á þeim .
Stuðningsmenn Ríkis íslams hafa látið til skarar skríða á Vesturlöndum , en samtökin leggja hins vegar áherslu á landvinninga í arabalöndum .
Nú er horft til Mið-Austurlanda , en yfirlýst markmið er að stofna kalífat , sem nái frá Marokkó til Indlands .
Þeir eru súnnítar og vilja steypa alla múslima í sama mót , harðlínu sinnar bókstafstrúar .
Þeir eru í stríði við síta og hófsama múslima .
Rígur er á milli al Qaeda og Ríkis íslams , en Rashid segir að AQAP hafi staðið fyrir utan hann .
Þrátt fyrir blóðugt borgarastríð í Jemen og stöðugar árásir bandarískra dróna séu samtökin öflug og langt frá því að vera brotin á bak aftur .
Niðurstaða Rashids er sú að þrátt fyrir að Ríki íslams sé ógn sýni árásirnar í París að Vesturlöndum stafi enn mest hætta af al Qaeda .
Nafn Anwars al-Awlakis kemur ítrekað upp í tengslum við hryðjuverk .
Þar má nefna árás , sem tókst að afstýra , á flugvél yfir Detroit 2009 , árás með hnífi á breskan þingmann í London 2010 , sprengjutilræðið þegar maraþonhlaupið fór fram í Boston 2013 og nú fullyrti annar Kouachi-bræðranna að hann hefði fjármagnað árásina í París .
Awlaki fæddist í Bandaríkjunum 1971 .
Faðir hans er frá Jemen .
Awlaki byrjaði að predika um tvítugt , varð herskárri með tímanum og fór að reka áróður fyrir heilögu stríði eftir að hann flutti til Jemen 2004 .
Bandaríkjamenn felldu hann þar í drónaárás 2011 , en " silfurtunga " hans heyrist á netinu og áhrifa hans gætir enn .
