Fyrir viskíunnendur er það iðulega draumurinn að komast í pílagrímsferð til viskígerðarhúss í Skotlandi , upprunalands unaðsveiganna sem gelískir munkar hófu að brugga þegar á miðöldum .
Undirritaður lagði í slíka ferð , nánar tiltekið til viskígerðarinnar Bruichladdich .
Jón Agnar Jónsson jonagnar@mbl.is Viskí – löngum nefnt hið ágætasta af öllu áfengi – er í hugum flestra tengt Skotlandi órjúfanlegum böndum .
Þar eru víða um sveitir brugghús sem keppast við gerð hins fljótandi gulls .
Viskí hefur nefnilega vaxið gríðarlega að vinsældum á heimsvísu undanfarin fimmtán ár eða svo og eftir miklu að slægjast .
Eðalviskí er nefnilega allt annað en ókeypis og það munar miklu að geta skapað sér sérstöðu á markaði svo kúnninn muni eftir þér , eða það sem betra er , hugsi til þín með hlýhug þegar hann virðir fyrir sér úrvalið .
Eyjaviskíin svokölluðu , sem svo eru nefnd því þau eru framleidd á eyjunni Islay [ æ-lah ] , hafa jafnan þótt sér á parti fyrir bragðið og ilminn sem er oft hvorttveggja talsvert höfugra en af hinum fáguðu Hálanda-viskíum .
Þetta þekkja allir sem hafa skenkt sér lögg af eyjaviskínu Laphroaig [ la-froig ] .
Móreykjarkeimurinn af því er slíkur að við bragðprófanir eru samlíkingar á borð við " blautur plástur " , " joð " , " sölt fjara " og " spítalalykt " algengar .
Þó ber að varast að mála með breiða penslinum í þessum efnum , segir Carl Reavey hjá brugghúsinu Bruichladdich [ brúkk-laddí ] .
Flestir tengja eyjarnar við helreykt viskí en er það ekki endilega svo ? Islay og mýtan um móreykinn " Nei , í rauninni ekki , " segir Carl , spurður um þetta atriði .
Hann er titlaður " Content Manager " og hefur því með framsetningu alls efnis sem brugghúsið setur fram í sínu nafni að gera .
Engu að síður gengur hann í ýmis störf meðan á heimsókninni stendur ; fylgir sögumanni um tilkomumikil húsakynnin , ekur honum til og frá hótelinu og er í rauninni innan handar við allt mögulegt .
Það kemur fljótt í ljós að það er mikill og sterkur fjölskyldubragur yfir starfsfólkinu ; samheldni og vinskapur með mesta móti .
Carl er boðinn og búinn að segja greinarhöfundi undan og ofan um brugghúsið þegar við tyllum okkur í setustofu sem áður var skrifstofa forstjórans , hins litríka Mark Reynier .
Meira um hann á eftir .
Carl er slyngur sögumaður og saga Bruichladdich er óneitanlega æði sérstök .
" Það hefur lengi viðgengist ákveðin svæðisbinding meðal skoskra viskía sem er hálfgerð della þegar allt kemur til alls .
Þetta er í það heila hálfgerð mýta sem hefur verið fóðruð og framlengd gegnum tíðina af markaðsfólki .
Þetta er útaf fyrir sig bara mörkun sem hefur haldið velli .
Ég held þetta hafi upprunalega verið spurning um skattlagningu , nema hvað , en hefur í raun ekkert að gera með sérkenni hvers viskís fyrir sig .
Islay hefur skapað sér nafn fyrir að búa til stór og mikil viskí , uppfull af móreyk , einfaldlega af því það hentaði fyrirtækjunum sem hafa rekið hér viskígerðir .
Þetta á einna helst við um Laphroaig , Lagavulin og Bowmore .
Brugghúsin sem framleiddu viskí á Islay án móreykjarins nutu ekki kastljóssins í sama mæli og má helst nefna Bunnahabhain [ búna-haven ] og Bruichladdich sem skýrustu dæmin þar um enda hafa þau bæði framleitt óreykt ( e. un-peated ) viskí um áratugaskeið .
" Við þetta má svo bæta til áréttingar að flestar viskígerðirnar framleiða bæði reykt og óreykt viskí .
Bruichladdich framleiða til dæmis gríðarlega bragðmikla sort sem kallast Octomore og er að líkindum hið reyktasta sem fyrirfinnst .
Viskí fyrir lengra komna , skulum við segja .
Carl bætir því við að langstærstur hluti allrar viskíframleiðslu á eyjunni hafi farið gegnum árin í framleiðslu á blönduðum viskíum , svo sem Chivas Regal , Johnnie Walker og Famous Grouse , og reyndar hafi innan við 5% farið á markaðinn sem einmöltung0ar í nafni viskígerðanna .
" Þar af leiðandi sá enginn ástæðu til að gera athugasemdir við framsetninguna á eyjaviskíunum sem var ríkjandi .
En það gerum við .
Bruichladdich framleiðir í dag viskí sem eru allt frá því að vera óreykt , yfir í mikið reykt og loks hið mest reykta , og hin viskíhúsin hafa í auknum mæli tekið upp þá nálgun í seinni tíð .
Undantekningar þar á eru Laphroaig og Lagavulin sem halda sig almennt við móreykinn .
Mér er ekki kunnugt um að þau búi til óreykt .
En meira segja Ardbeg framleiða óreykt og úrvalið í dag frá Islay er gríðarlegt .
Um leið er gaman að benda á þá staðreynd að Hálandaviskíin sem kennd eru við ánna Spey framleiða mörg hver reykt viskí meðfram óreyktum .
" Þar hafið þið það , viskímenn og -konur .
Það er óþarfi að vaða móreykinn lengur .
Hann er fráleitt einskorðaður við Islay , né heldur algildur um viskíin frá eyjunni fögru .
Þegar lágt var risið á Islay Þessi móreykjar-mýta kringum Islay var lífseig alla 20. öldina og fátt sagt eða gert til að skáka henni , fyrr en Bruichladdich fór að vaxa fiskur um hrygg upp úr síðustu aldamótum .
Það sem af er 21. öldinni hefur viskígerðin ötullega reynt að hrekja þessa þjóðsögu enda er markaðurinn í seinni tíð sífellt opnari fyrir hvers kyns nýjungum .
Á því sviði hefur Bruichladdich verið um margt í fararbroddi , eins og nánar verður vikið að síðar , og það hefur styrkt sig í sessi sem framsækið viskíhús .
Enda mætir gestum risavaxin áprentun þess efnis við komuna inn í portið sem húsakynnin umlykja : Progressive Hebridean Distillers .
Síðan 1881 , hvorki meira né minna .
Sitthvað hefur þó gengið á í sögu fyrirtækisins og synd að segja að um samfellda sigurgöngu hafi verið að ræða .
Sama er að segja um hin viskígerðarhúsin á eyjunni , eins og Carl segir frá .
" Fyrir um 20 árum var Islay talsvert frábrugðin þeim stað sem eyjan er í dag .
Viskígerðarhúsin voru almennt í afgerandi niðursveiflu .
Þannig var Ardbeg mestanpartinn lokað .
Bunnahabhain var í hálfri framleiðslu .
Kilchoman var ekki einusinni til .
Bruichladdich var í starfsemi þó enginn hefði heyrt þess getið , " bætir Carl við og kímir .
Það er þó ekki þar með sagt að það hafi verið hátt á því risið , bendir hann á .
" Húsið framleiddi viskí að miklu leyti fyrir lágverðskeðjuna Tesco , sem blandaði því svo út og seldi undir eigin nafni .
" Carl hristir hausinn við tilhugsunina .
Það er semsé óhætt að segja að mikið viskí hafi runnið til sjávar á tuttugu árum .
" Hugsaðu þér .
Þessi viskígerð framleiddi maltviskí sem var notað sem einn bragðþátta í kornviskíblöndu Tesco .
" Úr niðurníðslu í nýtt upphaf Undanfarinn einn og hálfan áratug hefur húsinu þó gengið flest í vil og hefur það ítrekað verið valið " Viskígerð ársins " í Skotlandi .
Upphafsmaður þess uppgangs sem húsið nýtur um þessar mundir er Englendingur að nafni Mark Reynier .
Hann keypti fyrirtækið seint á tíunda áratug síðustu aldar , er það var heldur rislægra en það er í dag .
Á þeim tíma rak Carl hótel í þorpinu Port Charlotte , skammt frá Bruichladdich .
Hann þekkti til og var staddur í viskígerðinni þegar gest bar að garði .
" Árið 1997 var hurðinni á viskígerðinni bókstaflega hrundið upp og inn stormaði maður , öskureiður að því marki að gufa steig úr eyrum hans .
Hann hafði komið til eyjarinnar með hóp viðskiptafélaga í þeim tilgangi að skoða viskígerðir en lent í tvíbókun á hótelinu og var því í tómu tjóni með hóp án gistingar .
" Carl bjargaði honum og hópnum um gistingu og kom upp úr dúrnum að Reynier þessi var vínkaupmaður frá London sem einbeitti sér að innflutningi á öndvegisvínum frá Búrgúnd í Frakklandi .
" Reynier var hér staddur því hann hafði fengið áhuga á viskígerð og okkur kom fljótlega afbragðsvel saman .
Í framhaldinu kom hann aftur og aftur til Islay með nýja og nýja hópa , uns dag einn að hann hratt hurðinni upp á ný til að tilkynna að hann hygðist kaupa Bruichladdich .
" Þetta var árið 1998 og þá hafði framleiðslan legið niðri í fjögur ár og eina starfsemin var sala af þeim birgðum sem til voru á lagernum .
Í þá daga var viskígerðin í niðurníðslu en Reynier sá í því tækifæri .
Hann hreifst af tækjabúnaðinum sem var mestanpartinn upprunalegur – sem þýðir að hann var frá Viktoríutímanum – og ákvað frekar að láta gera hann upp í stað þess að endurnýja allt með nýtísku tækni .
" Ástandið var slíkt að með réttu má segja að Reynier hafi keypt lager af viskíi fyrir 7 milljónir punda og fengið ókeypis viskígerð með í kaupunum , " segir Carl , kankvís á svip .
Atlaga að hefðunum Reynier beið ekki boðanna heldur hófst þegar handa við að ögra skoska viskíiðnaðinum með dramatískum hætti .
Hann kunni skil á mikilvægi þess að tengja úrvals Búrgúndarvín við tiltekin landsvæði eða jafnvel jarðir framleiðenda .
Sömu hugsun vildi hann innleiða í gerð viskísins .
" Í þá daga var helsta hráefnið , bygg , flutt inn með skipum til Islay , hamingjan má vita hvaðan .
Enginn vissi það og öllum stóð á sama – nema Mark Reynier , " útskýrir Carl .
" Skömmu seinna fór hráefnið sem vínandi á stórum tankbílum aftur með ferju til meginlandsins , yfirleitt einhverstaðar í Láglöndum Skotlands , var þar sett á ámur og geymt í vöruhúsum uns það var orðið að viskíi .
Það var svo selt sem Islay viskí og það kallaði Reynier óásættanlegt .
" Eins og gefur að skilja féll það í grýttan jarðveg hjá öðrum framleiðendum en hann kærði sig kollóttan og setti upp ákveðin gildi fyrir framleiðslu Bruichladdich .
" Númer eitt var að byggið væri skoskt .
Í annan stað að vínandinn yrði látinn ná þroska á ámum hér á eyjunni .
Þessi tvö prinsippmál hleyptu iðnaðinum í algert uppnám og Reynier eignaðist fljótt óvini enda var hann að gagnrýna viðteknar venjur með háværum hætti .
" En okkar maður lét ekki staðar numið þar heldur réðst með látum að tveimur þáttum sem höfðu verið viðhafðir um áratuga skeið til að tryggja ákveðinn stöðugleika í framleiðslu viskís milli ára – eða eins og Reynier orðaði það , iðnaðarferli til að tryggja einsleitni .
Annars vegar svokölluð kaldsíun ( e. chill filtering ) þar sem viskíið er kælt svo olían í því skilji sig frá .
Hún er síðan fjarlægð .
Gallinn er að um leið fer mikið af bragðinu með og í súginn .
Hitt var viðbæting á litarefninu E150 , sem í daglegu tali kallast karamellulitur .
Sami litur og gerir kóladrykki brúna .
Eins og gefur að skilja fjölgaði enn frekar í hópi óvildarmanna Reyniers við þetta .
" Frumherjar komast hins vegar oft ekki hjá því að eignast óvini og þetta skóp Bruichladdich sess sem hinn óstýriláti utangarðsmaður meðal skoskra viskígerða .
" Reynier hófst handa við að selja Bruichladdich viskí með sama hætti og ef um Búrgúndarvín væri að ræða og því sambandi skiptir upprunaskikinn ( f. terroir ) öllu máli , jarðvegurinn og loftslagið .
Rekjanleikinn telur og rúmlega það .
Kjörorð Bruichladdich er , vel að merkja , " We believe terroir matters .
" Ekki að undra þó iðnaðinum þætti sér ögrað og það illilega .
Beinn og breiður vegur Þó Mark Reynier hafi nú selt Bruichladdich til áfengissamsteypunnar Rémy Cointreau er sýn fyrirtækisins sú sama .
Ekkert af framleiðslunni fer í viskíblöndur heldur er hún öll seld sem einmöltungar í nafni Bruichladdich .
Það er ekki þar með sagt að framleiðslan sé einsleit ; þvert á móti er hún gríðarlega fjölbreytt og tilraunastarfsemin ræður ríkjum um leið og framleiðsluhefðirnar eru í heiðri hafðar .
Til þessa dags er Bruichladdich ekki meðlimur í Samtökum skoskra viskíframleiðenda ( e. Scotch Malt Whisky Association ) þar sem drykkjarrisarnir Diageo og Pernod Ricard eru allsráðandi .
Það hefur þó ekki komið í veg fyrir eftirtektarverðan árangur utangarðsviskísins síðustu fimmtán árin .
Í fararbroddi er ein helsta ástæða þess árangurs , viskímeistarinn , sjálfur Jim McEwan , sem er með réttu kallaður goðsögn í greininni , gríðarlega virtur og eftirsóttur fyrirlesari .
Í næstu grein um heimsóknina til Islay verður rætt við hann og fylgst með stórmerkilegri tilraun hönnuðar frá Íslandi til að búa til betra viskíglas með aðstoð og ráðgjöf McEwan .
Meira um það þegar þar að kemur .
