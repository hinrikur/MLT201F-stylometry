Þráinn Kolbeinsson hefur unnið til fjölda verðlauna í brasilísku jiu jitsu , bæði hérlendis og erlendis , og hefur starfað sem þjálfari í Mjölni frá 2011 .
Íþróttagrein : Brasilískt jiu jitsu .
Hvenær byrjaðir þú að æfa ? 2007 .
Hversu oft æfir þú á viku ? Átta til tíu sinnum .
Henta bardagaíþróttir unglingum ? Ekki spurning , og ekki bara unglingum heldur börnum líka .
Það er mjög öflugt unglingastarf í Mjölni og núna í janúar eru þrír flottir strákar að fara með okkur út til Lissabon að keppa á Evrópumeistaramótinu .
Þeir eiga allir eftir að standa sig mjög vel .
Hver er lykillinn að góðum árangri ? Að hafa gaman af því sem maður gerir og setja góðan tíma í það .
Hvernig er best að koma sér af stað ? Bara klára kaffibollann , skrá sig á næsta 101-námskeið í Mjölni og mæta .
Hvað ráðleggurðu fólki sem vill hreyfa sig meira ? Hver og einn verður að finna sér einhverja skemmtilega hreyfingu sem hentar honum .
Ef það er algjör kvöð að mæta í ræktina eða fara út að hlaupa þá er miklu sniðugra að finna sér einhverja íþrótt eða hreyfingu sem manni finnst virkilega skemmtileg .
Þá verður auðvelt að mæta á æfingu á hverjum degi og allt í einu er maður kominn í gott form .
Hvernig heldurðu þér í formi þegar þú ferð í frí ? Ég held alltaf áfram að hreyfa mig aðeins þegar ég fer í frí og ég borða mjög svipað allt árið um kring .
En eins og á jólunum er ég ekkert að neita mér um hluti , ég borða bara það sem er á boðstólum og það sem mér þykir gott .
Ertu almennt meðvitaður um mataræðið ? Já , ég reyni að borða frekar hollt og það gerist eiginlega bara án þess að ég sé sérstaklega mikið að reyna það .
En þegar mig langar í eitthvað óhollt þá fæ ég mér það bara .
Á meðan uppistaðan í mataræðinu er hrein og holl líður mér vel .
Af hverju ertu með svona skrýtin eyru ? Þetta er viðkvæmt mál og mig langar ekki að tala um það .
[ Innsk .
blm .
Það er algengt að fólk í glímuíþróttum fái svokölluð blómkálseyru ( e. cauliflower ear ) .
] Hvaða óhollusta freistar þín ? Kleinuhringir og Oreo-kex með hvítu súkkulaði .
Þetta er alveg svolítið sorglegt svar hjá mér .
Hvaða gildi hefur hreyfing fyrir þig ? Ég fæ útrás og mér líður vel .
Hver eru algeng mistök hjá fólki við æfingar ? Í minni íþrótt er það kannski helst tvennt : Annars vegar að ætla sér of mikið í byrjun , maður má ekki vera of óþolinmóður og það verður að hugsa um líkamann .
Hins vegar á fólk það til að keppa of mikið á æfingum .
Æfingar eru til þess að læra og verða betri og ef maður er stanslaust að reyna að vinna getur það hægt verulega á ferlinu .
Er staða bardagaíþrótta góð á Íslandi ? Hún er mjög góð .
Það sést fyrst og fremst á gengi okkar í keppnum erlendis en einnig á stöðugri aukningu iðkenda og stækkun íþróttafélaga um allt land .
Uppáhaldsveitingastaðir ? Gló og Vegamót , frábær matur .
Hverjar eru fyrirmyndir þínar ? Það er mikið af mjög flottum einstaklingum í kringum mig sem allir hafa eitthvað aðdáunarvert í fari sínu .
Ég reyni að pikka út ákveðna hluti sem heilla mig hjá hverjum og einum og apa svo eftir þeim .
Annars er pabbinn í Modern Family mjög skemmtilegur .
Og svo er Berglind Anna kærasta mín náttúrlega snillingur .
