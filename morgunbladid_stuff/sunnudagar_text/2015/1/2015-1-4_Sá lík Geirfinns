Geirfinnur Einarsson er ekki lengur í tölu lifenda og lík hans liggur í sjó eða vatni í átta hundruð eða eitt þúsund metra fjarlægð frá heimili hans í Keflavík .
Og alls ekki lengra .
Þetta kom fram í símasamtali Morgunblaðsins við hinn heimsþekkta hollenska sjáanda Gerard Croiset í ársbyrjun 1975 .
Fáeinar vikur voru þá liðnar frá þessu umtalaðasta mannshvarfi Íslandssögunnar .
Lögreglan hafði greint frá því opinberlega að hún hefði leitað til Croisets í þeirri von að hann gæti hjálpað til við að upplýsa hvarf Geirfinns og fyrir vikið þótti Morgunblaðinu eðlilegt að hafa samband við sjáandann , að því er segir í baksíðufrétt blaðsins .
Í samtalinu er haft eftir Croiset að lík Geirfinns liggi í einhverju " tréverki " , sem er hálft í kafi og hálft upp úr vatninu .
Um væri að ræða hús eða skipsflak en bryggja kæmi líka til greina .
Þegar Croiset var spurður um aðdragandann að hvarfi Geirfinns vildi hann ekkert tjá sig um það en kvaðst mundu gefa lögreglunni upplýsingar um það mál .
Ekki leiddu þær upplýsingar til þess að Geirfinnur fyndist .
