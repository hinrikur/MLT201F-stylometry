Á þeim tíma sem hvers kyns sjónvarpsefni , kvikmyndir og tónlist streymir hindrunar- og milliliðalaust í síma , ferðatölvur og sjónvörp fólks allan sólarhringinn kann að virðast sérkennilegt að gögn úr flugritum séu ekki send jafnóðum og í rauntíma til viðeigandi aðila á jörðu niðri .
Síðasta sunnudag týndist flugvél AirAsia yfir Java-hafi og brakið fannst ekki fyrr en nokkrum dögum síðar .
Tæknin er til staðar svo mögulegt er að senda gögn í rauntíma frá flugritum til flugumferðarstjóra .
Til dæmis sérhæfir kanadíska fyrirtækið Flyht Aerospace Solutions í slíkum búnaði en hann var ekki til staðar um borð í vél AirAsia frekar en hjá flestum öðrum stórum flugfélögum .
Ætla má að leit að týndri flugvél væri öllu þægilegri ef hægt væri að greina upplýsingar sem berast frá vélinni í rauntíma .
Þegar þota Air France fórst í Atlantshafi árið 2009 fannst flugritinn til að mynda ekki fyrr en eftir tvö ár .
Fjallað er um málið á vef CNN .
Nokkrar ástæður eru sagðar fyrir því að stór flugfélög hafa ekki tekið upp á því að nýta sér slíkan búnað .
Michael Boyd , sérfræðingur í flugöryggi , segir t.d. í samtali við CNN að í fyrsta lagi sé afskaplega óalgengt að leita þurfi að flugvélum og í öðru lagi geti gríðarlegt gagnamagn gert að verkum að erfitt sé að greina úr upplýsingum .
Mestu máli skiptir þó kostnaður , að sögn Boyds .
Flugfélög reyna að spara á öllum vígstöðvum til að halda flugmiðaverði niðri og forðast því að innleiða öryggisráðstafanir sem ekki er gerð krafa um .
Kerfi sem sendir gögn í rauntíma úr flugritum getur kostað um 100.000 dollara í uppsetningu .
Boyd spáir því þó að breytingar verði gerðar á næstu þremur árum og leitir að flugvélum verði ekki jafnsvakalega erfiðar .
" Fyrst bíllinn minn er með GPS og síminn minn veit hvar ég er , þá hlýtur að vera hægt að finna 747-þotu .
" 