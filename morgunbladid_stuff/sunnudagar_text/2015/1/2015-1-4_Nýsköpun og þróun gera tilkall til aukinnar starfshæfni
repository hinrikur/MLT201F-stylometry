Sigurður Bogi Sævarsson sbs@mbl.is Starfsumhverfi vinnandi fólks hefur breyst mikið á síðustu áratugum .
Örar breytingar hafa gert það að verkum að fræðilegar kenningar um eiginleika starfa hafa setið eftir .
Vísindamenn við geðsvið Landspítalans hafa á síðustu misserum gert viðamiklar starfsemismælingar í tengslum við breytingar og þróun á starfsemi sviðsins .
Samhliða þessum mælingum hefur skapast tækifæri til að vinna að vinnusálfræðilegum rannsóknum .
" Störf hafa breyst mikið vegna fordæmalausrar tækniþróunar og nýrrar heimsmyndar í fyrirtækjarekstri .
Þessi þróun hefur meðal annars leitt til þess að kröfur í starfi eru nú orðnar aðrar og meiri en áður sem og að persónubundnir áhrifaþættir hafa meira að segja um starfsánægju og árangur starfa .
Breytt vinnuumhverfi kallar á að fólk sníði sér stakk eftir eigin vexti og geri störfin að sínum , " segir Hjalti Einarsson verkefnastjóri á geðsviði LSH .
Umbótaverkefni breyta störfum Á geðsviði vinnur Hjalti meðal annars að umbótaverkefnum á borð við eflingu persónumiðaðrar þjónustu .
Þar er fólki með geðrænan vanda veitt aukin aðkoma að ákvörðunum um eigin bata .
Er og stutt til virkrar þátttöku í samfélaginu , svo sem í starfi .
" Stór umbótaverkefni sem þessi hafa alla jafna , í för með sér töluverða breytingu á hlutverki starfsmanna , " útskýrir Hjalti .
Segir rannsóknaráhuga sinn hafa í upphafi kviknað með það að marki að setja þátt starfsmanna í breytingum fram með skýrum hætti innan svokallaðra starfseiginleikalíkana .
Þar eru tengsl starfsumhverfis og hegðunarbundinnar útkomu sett fram , skýr og mælanleg .
Álag ólíkt vegna orsaka Meðfram öðrum verkefnum á geðsviði vinnur Hjalti nú að lokaverkefni sínu til meistaragráðu í vinnusálfræði .
Í tengslum við það hélt hann nýverið erindi á vísindadegi sálfræðinga .
Fjallaði þar um mikilvægi þess að endurskilgreina hvernig áhrifasamband starfsumhverfis og starfsmanna eru túlkað og skýrt .
Þannig megi betur gera grein fyrir persónubundnu mati fólks í starfsumhverfi og áhrifum sem það hefur á starfstengda útkomu .
" Kröfur í starfi þurfa ekki endilega að hafa neikvæða merkingu , " útskýrir Hjalti .
Segir að svo virðist sem mat fólks á kröfum í starfi sé tvíþætt .
Það sé þó annað en lengi hafi verið álitið , að hóflegt starfsálag geti undir vissum kringumstæðum verið gott .
Munur sé á áhrifum álags eftir því hver orsök þess er .
Sumar kröfur í starfi hafi í för með sér ávinning , aðrar ekki .
Þekking falli að breyttum aðstæðum " Nýjar rannsóknir sýna að starfsálag sem hingað til hefur verið mælt sem eitt og sama fyrirbærið kunni að koma til af tveimur ótengdum ástæðum .
Það getur leitt til andstæðrar útkomu í þáttum á borð við starfsáhuga , helgun , frammistöðu , starfsmannaveltu og fleira .
Í hagnýtu tilliti gæti þetta breytt því hvernig eiginleikar í starfi eru meðhöndlaðir svo sem þegar á að efla starfsáhuga eða virka þátttöku í breytingum , " segir Hjalti og heldur áfram : " Krafa um nýsköpun og þróun þekkingar gerir stöðugt tilkall til þess að fólk auki hæfni sína og getu .
Eldri hugmyndir um tengsl ólíkra þátta eru því ekki fullnægjandi lengur .
Þörf er á nýrri þekkingu sem fellur betur að breyttum aðstæðum , " segir Hjalti Einarsson .
Nefnir ennfremur að lausnir þessar þurfi að vera sértækari en nú er : taka aukið tillit til sálfélagslegra áhrifa og að fólk sé ólíkt eins og það er margt – það er persónubundins mats á þáttum í starfsumhverfi .
Slíkt hafi skýran tilgang þegar leitast sé við að efla áhuga og bæta vinnuheilsu starfsfólks – með jákvæðum áhrifum á framlag og fleira .
Framleiðni minnkar án skýringa Starfsumhverfi er heldur ekki lengur bundið við einn fastan stað .
Tækniþróun á borð við tölvuvæðingu hafi stækkað starfsstöðvar fólks , umbreytt þeim og fært til .
Þá hafi framleiðni fólks jafnvel dregist saman þótt ekki sé vitað hvers vegna og enginn upplifi sig leggja minna til .
Vísindamenn þurfa því , að sögn Hjalta Einarssonar , að finna skýringar á minnkandi framleiðni og leiðir til úrbóta .
Allt þetta tengist því hve mikið vinnumarkaðurinn er að breytast , meðal annars vegna nýrrar tækni auk þess sem viðhorfin eru að breytast .
Fólk vill hafa nóg að starfa , en að álag sé hóflegt og að svigrúm til annara þátta - svo sem fjölskyldulífs - sé nægt .
" Breyttar forsendur kalla nú sem aldrei fyrr á endurskipulagningu fyrirtækja þar sem stöðugt er lagt meira upp úr þáttum á borð við starfsanda , fyrirtækjamenningu og nýsköpunarhugsun .
Það kallar á aukinn skilning á vægi persónubundinna og sálfélagslegra áhrifaþátta .
Að þetta sé gert með fræðilegum aðferðum er brýnt viðfangsefni .
Í vinnusálfræði er fólk nú í auknum mæli að bregðast við þessu og sjá má fram á athygliverðar breytingar , " segir Hjalti að síðustu .
