Jógúrtosturinn 2 dósir af lífrænni jógúrt Setjið jógúrtina í grisju og látið dreypa af henni í skál í kæli í um sólarhring .
Þá verður osturinn eftir í grisjunni .
Fylltar döðlur Jógúrtosturinn ( sjá að ofan ) 2 msk .
smátt skorinn blaðlaukur börkur af ½ appelsínu salt og pipar eftir smekk 24 ferskar döðlur Blandið blaðlauknum saman við jógúrtostinn .
Saltið og piprið eftir smekk og rífið börk af hálfri appelsínu saman við .
Best er að nota mjúkar döðlur en þá þarf að taka steininn úr þeim .
Fyllið döðlurnar með 1-2 tsk .
af ostinum .
Fallegt er að rífa appelsínubörk yfir áður en rétturinn er borinn fram .
Salvíukjúklingur Fyrir u.þ.b. 4 1 heill kjúklingur 1-2 hvítlauksgeirar , pressaðir knippi af salvíu , um 50 g , smátt skorin salt og hvítur pipar 3 msk .
ólífuolía safi úr einni appelsínu 1-2 ferskar appelsínur í bitum Setjið kjúklinginn í eldfast mót .
Blandið saman smátt skorinni salvíu , pressuðum hvítlauk , salti og pipar og ólífuolíu .
Nuddið blöndunni á kjúklinginn og kreistið safann úr appelsínunni ofan í mótið .
Eldið í ofni við 180°C í rúma klst. Fallegt er að saxa svolítið af salvíu yfir fuglinn áður en hann er borinn fram og jafnvel bæta við nýjum appelsínubitum .
Berið fram með íslensku bankabyggi .
Grillaður kúrbítur og paprika 2 kúrbítar 1 gul paprika 1 rauð paprika 3 msk .
ólífuolía til að pensla með 200 g feitur ostur , til dæmis Búri eða Havarti salt og pipar Skerið kúrbít í u.þ.b. ½ cm þykkar sneiðar eftir endilöngu go svo í tvennt þvert á sneiðarnar .
Skerið paprikur einnig í hæfilega bita eftir endilöngu þannig að hægt sé að legga ostsneiðar yfir bitana .
Penslið hvort tveggja með olíu og kryddið með salti og pipar .
Leggið ostsneiðar yfir og grillið á útigrilli eða í ofni í 5-7 mínútur eða þar til osturinn er bráðinn .
Bankabygg með ólífum 3 dl bankabygg 1 dl ólífuolía 10-20 svartar ólífur knippi af fjallasteinselju , um 50 g Sjóðið byggið í potti með vatni um leið og kjúklingurinn fer í ofninn , látið suðuna koma upp og slökkvið svo undir pottinum og látið byggið standa með loki á hellunni þar til kjúklingurinn er til .
Bætið góðri ólífuolíu saman við byggið þegar það er tilbúið og stráið smátt skornum ólífum og smátt skorinni fjallasteinselju yfir allt saman .
Fjallgöngur , skíði og oft matur Við erum vinir sem höfum verið að fara á skíði saman og í fjallgöngur en upphaflega kynntumst við konurnar í hópnum þegar við fórum saman í detox fyrir einhverjum árum .
Síðan kallaði Kolla okkur saman í mikla matveislu þar sem matreiðslubókin góða var kynnt til sögunnar , " segir Ásdís Olsen um hópinn sem hittist hjá henni síðastliðið sunnudagskvöld .
Hópurinn hittist að meðaltali einu sinni í mánuði og fyrirkomulagið er á þann veg að einn tekur að sér að kaupa inn hverju sinni og bjóða heim en allir hjálpast að við eldamennskuna .
Hópurinn hefur tekið miklu ástfóstri við ákveðna matreiðslubók og er alltaf að elda upp úr henni , einkum vegna þess að þar er hráefnið og fæðan eins upprunalegt og hægt er en Ásdís segir að Kolbrúnu Björnsdóttur grasalækni sé afar umhugað um að allir borði hollt og passar upp á sitt fólk .
Bókin sem þau elda upp úr kallast Orð , krydd og krásir eftir Kristínu Þóru Harðardóttur og Sigrúnu Óskarsdóttur , en uppskriftirnar tengjast fornum tíma , eldaðar í anda tíma biblíunnar og með sams konar hráefni og var til þá .
" Eldamennskan tekur oft dálítinn tíma og krefst smáundirbúnings .
Til dæmis var byrjað að útbúa jógúrtostinn daginn áður .
Oft er því byrjað að borða svolítið seint en það er ekkert verra , við erum að læra svo mikið og Kolla hefur verið óspör á að kenna okkur í gegnum tíðina hvernig við gerum fæðuval okkar hollara og náttúrulegra .
Um daginn áskotnaðist Kollu villtur og þá var fundinn matseðill í bókinni í kringum það .
Núna völdum við veislu gleðinnar , kúrbít og papriku í forrétt , kjúkling í aðalrétt og í eftirrétt voru fylltar döðlur .
Borðahald hefst alltaf á því að lesin er sagan úr biblíunni sem fylgir matseðlinum .
Þetta eru mjög skemmtilegar samverustundir , " segir Ásdís og bætir við að það sé oft eitthvað öðruvísi gert í boðunum .
" Á sunnudaginn fórum við í leik sem ég nota sjálf mjög mikið sem ég kalla " Hvað var skemmtilegast í vikunni eða í dag ? " .
Þetta er fastur liður þegar ég fæ allt liðið mitt í mat og börnin sjá til þess að leikurinn gleymist ekki .
Þannig fáum við að heyra af lífi hvert annars og beinum athyglinni að því sem er ánægjulegt í lífi okkar og við viljum deila .
Þetta er góð æfing fyrir allan aldur , " segir Ásdís sem er Mindfulnesskennari hjá Hamingjuhúsinu en hún kennir einnig lífsleikni í Háskóla Íslands .
Ásdís segist vera mikill gestgjafi og hefur mikla ánægju af því að hafa fólkið sitt í kringum sig .
Hún á svokallað " raclette " , sem er grillpanna sem er stillt á mitt borðið og allir grilla saman mat í sætum sínum ; kjöt , grænmeti og fleira .
Ásdís mælir með græjunni fyrir skemmtilegar samverustundir .
Ásdís Olsen bauð góðum hópi fólks á heimili sitt í Garðabæ um síðustu helgi .
Júlía Margrét Alexandersdóttir julia@mbl.is 