Skoska borgin Aberdeen er mjög metnaðarfull þegar kemur að því að laða til sín ferðamenn .
Allir eru vitaskuld velkomnir en þessi misserin leggja borgaryfirvöld sérstaka áherslu á markaðssetningu í Kína .
Telja vasa Kínverja botnlausa , alltént þeirra sem ferðast utan heimalandsins .
Lundúnir eru og verða líklega áfram helsti áfangastaður Kínverja í konungdæminu , eins og annarra , en Aberdeen gæti , að dómi heimamanna , verið góður valkostur .
Trompin eru einkum þrjú ; sögufrægir staðir , sérstaklega kastalar , mýgrútur af golfvöllum og viskí .
Mikið viskí .
Golftengingin er alls ekki út í bláinn en meira en sextíu golfvellir eru í og við borgina , þeirra á meðal frægur og umdeildur völlur sem bandaríski auðkýfingurinn Donald Trump lét hanna í Balmedie , skammt norður af Aberdeen .
Tengingin við Kína er ekki út í bláinn .
Aberdeen hefur lengi gengið undir gælunafninu " olíuhöfuðborg Evrópu " og Kínverjar hafa á umliðnum misserum sótt æ meira í olíu úr Norðursjó .
Kínverskir kaupahéðnar vita fyrir vikið margir hverjir af borginni .
Til að auðvelda upplýsingaflæðið hefur ferðaskrifstofa borgarinnar , VisitAberdeen , sett upp vefsíðu á kínversku , þar sem hugsanlegir gestir geta kynnt sér allt er viðkemur borginni og nánasta nágrenni hennar og hvernig best er að koma sér þangað .
