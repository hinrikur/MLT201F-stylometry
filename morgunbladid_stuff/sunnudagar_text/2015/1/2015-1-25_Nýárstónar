Elektra Ensemble býður upp á sína árlegu nýárstónleika á Kjarvalsstöðum á morgun , sunnudag , klukkan 20 .
Þar hyggjast flytjendur slá á létta strengi og flytja efnisskrá sem höfðar til breiðs hóps áheyrenda .
Á tónleikunum mun Hallveig Rúnarsdóttir sópransöngkona flytja ásamt Elektra Ensemble vinsæl lög og aríur úr óperettum og söngleikjum eftir Johann Strauss , Luigi Arditi , George Gershwin , Kurt Weill og Leonard Bernstein .
Flytjendur á tónleikunum ásamt Hallveigu eru Ástríður Alda Sigurðardóttir píanóleikari , Emilía Rós Sigfúsdóttir flautuleikari , Rúnar Óskarsson klarínettuleikari , Helga Þóra Björgvinsdóttir fiðluleikari og Margrét Árnadóttir sellóleikari .
