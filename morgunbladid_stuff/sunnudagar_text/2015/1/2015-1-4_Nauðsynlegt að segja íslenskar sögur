Þrátt fyrir að vera fluttur til Berlínar heldur Ingvar Þórðarson áfram að framleiða kvikmyndir á Íslandi .
Þykir nauðsynlegt að segja íslenskar sögur og helst deila þeim með öllum heiminum .
Sjálfur er hann óþreytandi í þeim efnum , er einn daginn á Grænlandi , annan í Berlín og þann þriðja í Hollywood , þar sem hann kynnti Vonarstræti fyrir málsmetandi fólki á dögunum .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Konur færa menn milli landa , " segir Ingvar Þórðarson kvikmyndaframleiðandi sposkur á svip þegar fundum okkar ber saman á Kaffivagninum í Reykjavík .
Spurt var hvers vegna hann hefði flutt til Þýskalands fyrir nokkrum árum .
Ingvar kynntist sumsé þýskri konu sem starfar sem lögfræðingur í Berlín .
Og hvar ætli þau hafi hist ? " Klukkan níu á þriðjudagsmorgni , " svarar Ingvar enn sposkari á svip .
Nema hvað ? Kvennamál eru ekki rædd frekar þetta síðdegi .
Þrátt fyrir að búa erlendis hefur Ingvar fráleitt sagt skilið við gamla landið .
Hann er með annan fótinn hér heima vegna allskyns kvikmyndaverkefna .
Sum eru ekki komin á það stig að segja megi frá þeim en Ingvar lofar krassandi fréttum á næstunni .
Og þá erum við að tala í fleirtölu .
Tvær kvikmyndir sem Ingvar framleiddi voru frumsýndar á árinu 2014 , Vonarstræti í leikstjórn Baldvins Z , og Afinn sem Bjarni Haukur Þórsson leikstýrði .
Báðar gengu vel , sérstaklega sú fyrrnefnda sem Ingvar framleiddi í félagi við Júlíus Kemp .
Um fimmtíu þúsund manns hafa séð Vonarstræti sem hlaut einróma lof gagnrýnenda , til að mynda valdi bandaríski kvikmyndagerðarmaðurinn og -gagnrýnandinn Greg Klymkiw Vonarstræti á dögunum eina af tíu bestu myndum ársins 2014 .
Vel tekið vestra Ekki nóg með það .
Ingvar framleiddi líka ásamt öðrum vinsælustu kvikmyndina í Finnlandi á nýliðnu ári , The Grump , en um hálf milljón manna lagði leið sína í bíósali til að berja hana augum .
" Þetta var gott ár , " segir hann .
" Þegar maður býr til kvikmynd gerir maður alltaf ráð fyrir að enginn komi að sjá hana en reynir samt að fá alla .
" Þess má geta að Hilmar Örn Hilmarsson á tónlistina í The Grump .
Ingvar var nýverið í Los Angeles að kynna Vonarstræti fyrir fólki í bransanum og kveðst hafa fengið mjög góðar viðtökur .
Myndin var framlag Íslands til Óskarsverðlaunanna í vor og voru ýmsir vongóðir um að myndin ætti möguleika á að hljóta tilnefningu .
Svo fór því miður ekki en Ingvar segir kynningarstarfið vestra eigi að síður hafa verið mjög lærdómsríkt ferli .
" Þetta var slagur en við búum að þessari reynslu ef og þegar við verðum í þessum sporum næst .
Það er ekki nóg að velja framlag til Óskarsins , Ísland verður líka að senda myndir á Golden Globe .
Það er nauðsynleg kynning fyrir Óskarsferlið .
Við höfum klikkað á því .
" Að sögn Ingvars er ekkert úrslitaatriði að myndir hafi slegið í gegn hér heima eigi að flytja þær út enda þótt það skemmi vitaskuld ekki fyrir .
" Það er enginn dauðadómur yfir mynd þótt hún gangi ekki vel á Íslandi .
Gott dæmi um það er Frost sem fékk dræma aðsókn hér en hefur eigi að síður verið seld til 56 landa .
" Þetta er skrifstofan mín ! Ingvar starfar sjálfstætt .
" Þetta er skrifstofan mín , " segir hann og strýkur fartölvunni á borðinu fyrir framan sig um vangann .
" Stundum er ég með hundrað manns í vinnu og fækka þeim síðan niður í núll þegar ég get , fyrir utan lögfræðing og endurskoðanda .
Þeir verða alltaf að vera til staðar .
" Hann fer víða til að sinna sínum verkefnum .
" Þetta er eins og sjómennska .
Einn daginn er ég á Grænlandi , þann næsta í Hollywood , þann þriðja á Langjökli og þann fjórða í Berlín .
Svona er líf kvikmyndaframleiðandans .
Maður þarf að vera fljótur að bregðast við aðstæðum og ekki spillir fyrir að hafa gaman af því að ferðast .
" Ingvar velur sín verkefni og stendur og fellur með þeim , eins og hann tekur til orða .
Hann vill vinna sem mest hér heima enda sé það lífsspursmál fyrir þessa þjóð við nyrstu voga að halda úti kvikmyndagerð .
Og raunar listsköpun yfirhöfuð .
" Listsköpun , ekki síst kvikmyndagerð , á undir högg að sækja á Íslandi .
Umhverfið er fjandsamlegt og markaðurinn lítill .
Þetta er varnarbarátta en við erum staðráðin í að snúa vörn í sókn .
Það er nauðsynlegt að segja íslenskar sögur og helst flytja þær út svo aðrar þjóðir geti notið þeirra með okkur .
" Að sögn Ingvars er enginn hörgull á hæfileikum hérlendis .
" Hæfileikafólkinu er alltaf að fjölga og hugmyndirnar eru óþrjótandi en oft og tíðum vantar fjármagn til að veita þeim brautargengi .
Nýtt fólk á mjög erfitt með að komast að .
Það er sorglegt og þess vegna hef ég í gegnum tíðina reynt að ryðja brautina fyrir nýtt fólk .
Tíu af myndunum sem ég hef framleitt eru fyrstu myndir leikstjóra .
" Byrjaði fyrir tilviljun Ingvar er enginn nýgræðingur í faginu , kom að sinni fyrstu kvikmynd árið 1992 , Sódóma Reykjavík sem sló eftirminnilega í gegn .
" Það var algjör tilviljun að ég kom að því verkefni , " rifjar hann upp .
" Hallur vinur minn Helgason hafði verið ráðinn framkvæmdastjóri myndarinnar og bað mig að hjálpa sér .
Síðan fór hann í kvikmyndaskóla í Hollywood og ég varð eftir .
" Í framhaldi af þessu fór Ingvar að reka Regnbogann sáluga fyrir Jón Ólafsson athafnamann og minnist þess starfs með mikilli hlýju .
" Það er ekki amalegt að fá borgað fyrir að horfa á bíómyndir .
" Hann hlær .
Tökum lauk á nýliðnu ári á þremur myndum sem Ingvar framleiðir og eru þær nú á eftirvinnslustiginu .
Um er að ræða tvær íslenskar myndir og eina finnska .
Íslensku myndirnar eru Reykjavík eftir Ásgrím Sverrisson og Albatross eftir nýliðann Snævar Sölvason .
Mynd um norðurslóðir Af öðrum verkefnum sem eru skemmra á veg komin má nefna heimildarmynd um norðurslóðir sem Ingvar vinnur að með Haraldi Sigurðssyni , jarð- og eldfjallafræðingi , og Ragnari Axelssyni ljósmyndara .
" Þetta er meiriháttar verkefni og forréttindi að vinna með RAX og Haraldi .
Við sigldum um Scoresbysund í haust og tókum upp " trailer " til að kynna fyrir fjárfestum .
Fjármögnun gengur vel en við erum að tala um sex milljónir dollara , þannig að þetta tekur tíma og verður ekki gert einvörðungu hér á landi .
" Af leiknum kvikmyndum er þegar hafinn undirbúningur að næstu mynd Baldvins Z sem kallast Kontalgínbörnin en stefnt er að því að frumsýna hana árið 2016 .
Þá mun Ingvar framleiða nýjustu mynd finnska leikstjórans Aku Louhimies sem nefnist Sendiherrann og byggist á sögu eftir Braga Ólafsson .
Svo skemmtilega vill til að Baldvin Z ber einmitt að garði meðan við sitjum að spjalli og ekki er úr vegi að spyrja leikstjórann út í samstarfið við Ingvar .
" Það er ævintýri að vinna með honum , " segir hann kankvís en bætir svo við : " Ég treysti þessum manni fyrir lífi mínu .
Hann er gegnheill og stendur við allt sem hann segir .
Ég væri ekki þar sem ég er í dag hefði ég ekki kynnst honum .
" Svo mörg voru þau orð .
Á tvö ljón í Razgrad Ingvar hefur víða komið á ferðum sínum sem kvikmyndaframleiðandi .
Fyrir nokkrum árum var hann í Búlgaríu vegna myndarinnar Astrópíu og hafði þá veður af því að hægt væri að kaupa ljónsunga í dýragarði í nálægum bæ , Razgrad , sem hljómaði í eyrum Íslendingsins eins og Rassgat .
Eitthvað sem hann fann sig knúinn til að kanna betur .
Við komuna til Razgrad tók á móti Ingvari maður að nafni Ivan Ivanov , doktor í þokkabót , og á því augnabliki viðurkennir Ingvar að sér hafi liðið eins og hann væri staddur í Tinnabókunum .
Ljónsungarnir reyndust vera á viðráðanlegu verði og festi Ingvar kaup á tveimur sem dr. Ivanov geymir fyrir hann .
Ingvar kannaði raunar möguleika á því að flytja ljónsungana , sem heita þeim ágætu nöfnum Bruce og Lee , inn til landsins og mætti skilningi og jafnvel áhuga hjá stjórnvöldum .
Málið strandaði hins vegar á húsbændum í Húsdýragarðinum sem máttu ekki heyra á ljónin minnst – enda langsótt að skilgreina ljón sem húsdýr .
Það er þá helst í Kardimommubænum .
Baðar sig daglega í sjónum Starf kvikmyndaframleiðandans er erilsamt og Ingvar notar hvert tækifæri sem gefst til að brjóta upp daginn með því að skella sér í sjóbað þegar hann er hérna heima .
" Ég byrjaði á þessu fyrir átta árum og líkar afskaplega vel .
Sjóbað er allra meina bót og ég fer helst daglega , hvernig sem viðrar og hvort sem hitastigið er ein gráða eða tíu gráður .
Sjórinn er bestur en úti í Þýskalandi fer ég í köld stöðuvötn .
" Ingvar upplýsir að sjóböðin séu partur af lífsstílsbreytingu en hann tók líf sitt í gegn fyrir átta árum .
Hætti að drekka áfengi , lagaði mataræðið og fór að stunda íþróttir og andlega íhugun af meira kappi en áður .
" Þetta er með betri ákvörðunum sem ég hef tekið um dagana .
Þrekið er meira og heilsan almennt miklu betri , bæði andlega og líkamlega .
" 