Eygló Egilsdóttir starfar sem jógakennari og líkamsræktarþjálfari en er líka viðskiptafræðingur .
" Ég útskrifaðist árið 2006 og fór að vinna í banka eins og eiginlega allir á þessum tíma , " segir Eygló og bætir við að hún hafi " náð aðeins í skottið á góðærinu " .
Hrunið og " kannski smá ástarsorg " ýtti henni í að hugsa sinn gang .
Hún fór í jógakennaranám í janúar árið 2009 hjá Guðjóni Bergmann og " fann frið " í því .
Hún ætlaði sér ekki í fyrstu að fara að kenna .
" Mig langaði að læra meira um jóga .
Ég var nýbyrjuð að stunda það sjálf og fannst það svo rosalega gott .
Þetta er eini tíminn sem ég komst úr hringiðunni því það var brjálað að gera í bankanum .
Manni var heldur ekki alls staðar vel tekið sem bankastarfsmanni þótt maður hafi bara verið óbreyttur .
" Hún segir jógað hafa komið til sín á réttum tíma .
Hún hélt áfram að vinna í bankanum en byrjaði fljótlega að kenna með .
Það vatt upp á sig .
" Ég hætti í bankanum til að fara í áframhaldandi nám , skráði mig í íþróttafræði í HR en hætti þar .
Þá stóð ég aftur á tímamótum .
Ég var ennþá að kenna jóga , það er minn grunnur og ég ákvað að byggja aðeins ofan á hann .
Ég fór í ferðalag til Taílands og lærði jóganudd og fór að vinna við það í kjölfarið .
Síðan tók ég einkaþjálfarann hjá Keili og hef verið að þjálfa og kenna jóga síðan , " segir hún en þetta var árið 2012 .
Hingað til hefur hún verið í hálfu starfi sem viðskiptafræðingur en er núna frá áramótun komin í fullt starf í kennslu og þjálfun .
" Ég kynntist góðu fólki hjá Keili og einn af kennurunum þar , Helgi Jónas Guðfinnsson , réð mig síðan sem metabolic-þjálfara og ég er núna yfirþjálfari metabolic og einkaþjálfari í Árbæjarþreki , " segir hún .
Jakkafatajóga í vinnunni " Svo stofnaði ég Jakkafatajóga formlega sumarið 2013 en ég var búin að þróa það í huganum alveg frá því ég var sjálf í bankanum .
Það fór alveg óvænt á rosalegt flug , " segir Eygló og útskýrir nánar hvernig þetta kom til .
" Ég þekki fullt af fólki sem er í mjög krefjandi starfi með langan vinnudag og kemst ekki endilega frá til að fara í ræktina .
Ég hugsaði þetta til að koma til móts við þau .
" Hvernig virkar þetta ? " Ég mæti á staðinn og leiði fólk í gegnum æfingar .
Við erum yfirleitt í fundarsal eða matsal .
Æfingarútínan er 15-20 mínútur , áherslan er á að fara yfir allan líkamann , liðka , hreyfa liðamótin , hreyfa okkur og gera öndunaræfingar og slökun .
Hjálpa fólki að læra sjálft þessa tækni .
Hvernig það getur slakað á og minnkað streituáhrifin .
Við tökum ekki í burtu streituvaldinn sem er kannski einhver vinna eða verkefni , en við getum sjálf stjórnað því hvaða áhrif álagið hefur á okkur , upp að ákveðnu marki .
Yfirleitt bóka fyrirtækin mig einu sinni í viku yfir önnina , " segir Eygló , sem hefur farið með jakkafatajógað bæði í minni og stærri fyrirtæki .
" Við reynum að halda hópunum ekki stærri en 25 manns svo ég nái til allra .
Þetta er orðið það yfirgripsmikið verkefni að ég réð til mín samstarfskonu og við deilum þessum fyrirtækjum með okkur , " segir hún og útskýrir að aðdráttaraflið við jakkafatajógað sé ekki síst einfaldleikinn .
" Fólk stendur upp og gerir það sem ég segi í 15-20 mínútur og sest svo niður aftur og líður miklu betur .
Það þarf ekki að skipta um föt eða fara út úr húsi , " segir hún .
Mínípilsin alltaf aftast " Við sníðum allar æfingar að skrifstofufatnaði .
Ég tek samt alltaf fram að það er engin ábyrgð tekin á saumsprettum , " segir Eygló og hlær .
Hún segist ennfremur hafa þurft að setja eina mikilvæga reglu í tímunum .
" Ég er að fara í alls konar fyrirtæki en oftast eru þetta skrifstofufyrirtæki með blönduðum kynjum .
Það var þarna ákveðin regla sem reyndist nauðsynlegt að setja .
Það er að mínípilsin eru alltaf aftast ! " segir hún en þessi regla var ekki sett að ástæðulausu .
" Það kom upp atvik , " grínast hún .
Er gott fyrir okkur að sitja svona mikið í vinnunni fyrir framan tölvuna ? " Ég held að okkur sé eðlislægt að hreyfa okkur meira en við höldum .
Líka þegar við lendum í atburðum sem valda okkur streitu fara ákveðin efni út í blóðið sem gera það að verkum að við stífnum upp og líkaminn er að búa okkur undir annaðhvort að ráðast á eitthvað eða hlaupa í burtu .
Við sitjum fyrir framan tölvuna og gerum hvorugt .
Það er ekki gott ef líkaminn fær ekki að losa sig við þessi streituhormón .
En ákveðin öndunartækni og hreyfingar hjálpa okkur aðeins þótt þetta komi ekki alveg í staðinn fyrir útrásina .
" Hún vill að fólk hreyfi sig til að fá útrás , ekki af skyldurækni .
" Og leyfi sér að gera það á þann hátt sem þeir vilja .
Sumir vilja dansa , aðrir rífa í þung lóð og enn aðrir hlaupa , " segir hún .
Metabolic er hóptímaþjálfun , æfingakerfi sem unnið er eftir í stöðvaþjálfun .
" Það er gaman að segja frá því að við vorum einu sinni með 61 árs mann og 16 ára strák í sama tímanum og þeir fengu báðir mikið út úr honum .
Við vinnum vissulega mikið með lóð og tæki en stærsta æfingabreytan er vinnutíminn , " segir hún og þannig aðlagar fólk æfingarnar að sér .
" Einn gerir kannski tíu hnébeygjur en annar fimm eða þrjár en þeir fá báðir jafnmikið út úr æfingunni .
Það eru ekki allir á sama stað og það er tekið vel á móti öllum , " segir Eygló en líka er hægt að sækja grunnnámskeið í metabolic og í hverjum tíma er boðið upp á tvö erfiðleikastig ; fyrir þá sem eru að byrja og hina sem eru komnir lengra .
Hún segir að þegar hún byrjaði í jógakennaranáminu hafi jóga ekki verið jafnvinsælt og nú .
Hún segir vinsældirnar hafa aukist mjög með komu " hot yoga " til landins .
" Það hjálpaði fólki að skilja að jóga er ekki bara að sitja í hring og hugsa .
Það er rosa mikil styrktarþjálfun í jóga en það eru auðvitað teygjur , hugleiðsla og slökun líka .
Núna er jóga orðið aðgengilegra og " hot yoga " höfðar til nútímafólksins því við fáum að svitna .
Það er svolítill líkamsræktarbragur á þeim tímum .
Það nær fólki inn í salinn en svo þegar það er komið inn skilur það út á hvað þetta gengur , " segir hún en þá langar fólk oft að læra meira .
Ólík vinna Óhætt er að segja að vinna Eyglóar nú sé ólík bankavinnunni .
" Það er svo gefandi að hjálpa fólki að ná persónulegum markmiðum tengdum heilsu og jafnvel fyrir utan líkamsræktarsalinn .
Það er auðveldara að sjá árangur af því en tölunum á skjánum .
Ég er þannig að ég verð að fá að sjá hvað verður úr vinnunni minni .
Þessi flækja í kringum hrunið varð til þess að ég fann mína ástríðu .
Það væri óskandi að allir elskuðu vinnuna sína svona mikið .
Það skiptir líka máli upp á hvernig manni sjálfum líður í vinnunni og hvernig maður hugsar um hana .
Þetta hefur ekki alltaf verið létt og dagarnir geta verið langir .
Ég byrja daginn klukkan sex alla daga og suma daga er ég ekki búin fyrr en klukkan níu á kvöldin .
" Hún segir Árbæjarþrek hafa yfir sér heimilislegan brag .
" Þetta er svolítið eins og Staupasteinn nema án allra bjórkrananna ! Þetta er hverfisstöð og það þekkjast allir með nafni og fólki er heilsað þegar það kemur inn .
Fólk kemur þarna bara til að drekka kaffi , " segir hún þannig að hverfisvitundin er sterk .
" Við þurfum að hlúa að okkur þar sem við erum .
" Kenndi jóga í dönsku varðskipi Fyrr í janúar má segja að Eygló hafi tekið jakkafatajógað á næsta stig .
Hún fór um borð í danska varðskipið Triton og var með jógatíma fyrir áhöfnina .
Danirnir sendu henni skilaboð í gegnum Facebook en hún komst að því síðar að þeir hefðu fundið hana á LinkedIn .
" Ég er frekar opin fyrir að prófa nýja hluti og sagði já en ákvað að taka með mér vin minn sem er ljósmyndari , " segir hún en þá hafði hún bæði fylgdarmann og fékk fullt af skemmtilegum myndum .
Skipið kemur hingað reglulega .
" Áhöfnin þarf að halda sér í formi .
Þetta eru langir túrar , 7-11 vikur .
Þegar ég kom voru einhverjir búnir að vera úti að hlaupa í snjónum og komu svo beint inn í jógað .
Það voru þarna fimmtán manns , þeir í áhöfninni sem voru á frívakt , " segir hún en tveir af þessum fimmtán voru konur .
" Mér heyrist þau vera á leiðinni hingað svo ég fæ kannski að heimsækja þau aftur , " segir hún en þyrluþilfarið á varðskipi er vissulega óvenjulegt umhverfi til að stunda jóga í .
