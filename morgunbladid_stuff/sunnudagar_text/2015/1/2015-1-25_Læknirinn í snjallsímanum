Þróunin er mikil í tæknivæddri læknisþjónustu um þessar mundir og getur Apple Health breytt miklu í þeim efnum .
Með nýrri græju geta læknar til að mynda skoðað í eyrun á börnum í þúsund kílómetra fjarlægð og sjúklingar í Bandaríkjunum spjallað við lækna á FaceTime .
Inga Rún Sigurðardóttir ingarun@mbl.is Heilsuforritið Health er að finna í iOS 8 fyrir iPhone og iPod .
Það tekur við gögnum frá tækjum sem skrá hreyfingu , hjartslátt og margt fleira , nú eða Apple-úrinu sem orðrómur er um að verði væntanlegt í mars .
Ennfremur er hægt að tengja það mörgum öppum eins og Nike + Running , MyFitnessPal og fleirum .
Þróunin er mikil í tækjum sem geta tengst þessari tæknilegu heilsumiðstöð .
Vefurinn Mashable.com telur upp nokkrar af þessum nýjungum í nýrri grein .
Greinin miðast við bandarískan veruleika en það er ekkert sem segir að þróunin geti ekki orðið á svipaðan veg hér .
Eyrnasjá á iPhone Fyrirtækið CellScope hefur þróað tæki sem lítur út líkt og hefðbundin eyrnasjá sem læknar nota til að skoða í eyru .
Þessi nýja eyrnasjá kostar 79 dali eða um 10.700 krónur .
Tækið tengist myndavél iPhone-símans og tekur myndband í eyrnagöngunum .
Myndbandið er síðan hægt að senda til læknis með tölvupósti fyrir 49 dali , eða um 6.600 krónur , svo læknirinn geti greint sjúklinginn og skrifað upp á lyf ef með þarf .
Hugmyndin er að tengja barnafjölskyldur á strjálbýlum svæðum eins og til dæmis í sveitum Alaska við lækni hratt og örugglega .
Eyrnabólga er tiltölulega algeng hjá börnum og margar læknisheimsóknir koma til vegna hennar .
" Við ætlum að koma með lækninn heim til þín , " sagði stofnandi og forstjóri CellScope í samtali við Mashable .
" Á sama hátt og bankaþjónusta er komin í farsímann ætlar CellScope að koma með heilbrigðisþjónustuna til þín .
" Sem stendur er aðeins hægt að nálgast þessa þjónustu í Kaliforníu en fyrirtækið ætlar að færa út kvíarnar á öðrum fjórðungi þessa árs .
Snjallhitamælirinn Swaive Önnur græja í þessum dúr heitir Swaive en hún er á sama verði og eyrnasjáin .
Swaive er snjallhitamælir sem tengist Apple Health í gegnum blátönn .
Græjuna er ekki aðeins hægt að nota til að fylgjast með veiku barni og skrá hitann niður heldur geta konur notað hitamælinn til að fylgjast með frjósemi sinni en breyttur líkamshiti tengist egglosi .
Skráning á líkamshitanum fer inn í Apple Health og þaðan er hægt að senda skjölin til læknis .
Enfremur er hægt að skrá önnur líkamleg einkenni og lyf sem viðkomandi tekur til að koma upplýsingum til læknisins með hraði .
Læknar á FaceTime Síminn getur líka hjálpað þeim sem vilja ekki hitta lækni í eigin persónu eða eru ekki með heilbrigðistryggingu .
Appið AmWell gefur færi á FaceTime-spjalli við lækni hvenær sem er sólarhringsins án þess að nauðsynlegt sé að panta tíma .
Læknar sem eru hluti af AmWell-netinu ræða við sjúklinginn í beinni , greina hann og geta skrifað upp á lyf eða aðra meðhöndlun fyrir 49 dali , 6.600 krónur .
Þeir sem eru með tryggingu geta prentað út kvittun sem þeir skila til tryggingafyrirtækisins .
Sjúklingarnir geta skoðað upplýsingar um læknana í gegnum appið áður en þeir ákveða að hringja , meðal annars upplýsingar um menntun , reynslu og einkunnina sem læknunum hefur verið gefin í kerfinu .
Möguleikarnir með tæknivæddum snjallgræjum eru margir og nýr heimur virðist vera handan við hornið .
Að minnsta kosti er ljóst að milljónir iPhone-notenda gætu mögulega fengið læknishjálp fljótar og jafnvel ódýrar en áður .
