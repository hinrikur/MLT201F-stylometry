Bland.is og Netgíró eru í eigu sama aðila og stofnaði bæði Hraðpeninga og sambærilegt smálánafyrirtæki að nafni Minikredit sem starfaði í Króatíu þar til lög voru sett á starfsemina þar í landi árið 2012 .
Kýpverska huldufyrirtækið Jumdon Finance á þrjú smálánafyrirtæki hér á landi en það var einnig á bakvið íslensku smálánastarfsemina í Króatíu .
Fyrir örfáum árum var vörumerkið Minikredit áberandi á markaði fyrir smálán í Króatíu .
Það starfaði á árunum 2010-2012 en smálánabransinn varð skammvinnur í Króatíu því árið 2012 breyttu yfirvöld lögum um neytendalán þannig að ekki var lengur hagkvæmt að bjóða smálán til landsmanna .
Ástæða þess að saga Minikredit á erindi á síður íslensks dagblaðs er sú að félagið á bakvið það var í íslenskri eigu .
Minikredit notaðist við nákvæmlega sams konar vörumerki og hið íslenska Hraðpeningar enda í eigu sömu aðila .
Vörumerkið Minikredit var í eigu fyrirtækis að nafni Odmah ( orðið þýðir " strax " ) sem var og er enn skráð í eigu Skorra Rafns Rafnssonar , samkvæmt króatískri fyrirtækjaskráningu .
Hann er nú stjórnarformaður sölutorgsins Bland.is og forstjóri fyrirtækis sem nefnist Móberg og er eigandi að Bland.is , Netgíró , Skífunni , Sport.is , Hún.is , Gamestöðinni , Flickmylife.com , 433.is og netfyrirtækinu Wedo – sem sér til dæmis um að halda úti vefsíðum hinna fyrirtækjanna .
Wedo er með höfuðstöðvar í Reykjavík en starfsstöð í Zagreb í Króatíu .
Odmah var fulltrúi Jumdon Finance - sem á þrjú íslensk smálánafyrirtæki Þegar nánar er rýnt í gögn frá króatísk-íslenska smálánafyrirtækinu Minikredit má sjá að í lok ágúst 2011 sendi félagið frá sér fréttatilkynningu þar sem eignarhald fyrirtækisins er skýrt nánar .
Í henni kemur fram að eigandi Minikredit , þ.e. fyrirtækið Odmah , sé " fulltrúi fyrirtækisins Jumdon Finance Corp .
frá Kýpur " .
Nafn Jumdon Finance hefur komið upp í viðskiptafréttum hérlendis enda er það nú skráð sem eigandi að Hraðpeningum , 1909 og Múla , þeirra þriggja smálánafyrirtækja sem starfa undir hatti félags sem heitir Neytendalán .
Forsvarsmenn fyrirtækjanna hafa fram til þessa ekki svarað neinu um eignarhald kýpverska fyrirtækisins og örðugt reynist að leita upplýsinga hjá fyrirtækjaskrá á Kýpur .
Fyrir liggur að Hraðpeningar voru stofnaðir árið 2009 af Skorra Rafni og bróður hans Fjölvari Darra Rafnssyni .
Samkvæmt upplýsingum frá Skorra Rafni seldu þeir Hraðpeninga í janúar árið 2011 og í samtali við blaðamann við vinnslu þessarar greinar sagðist Skorri Rafn ekki hafa nein tengsl við Jumdon Finance , núverandi skráðan eiganda Hraðpeninga , Múla og 1909 .
Miðað við fréttatilkynninguna sem send var í ágúst 2011 , þegar Skorri Rafn var enn stjórnandi Odmah og Minikredit , þá eru tengslin við Jumdon Finance þó augljós .
Odmah , fyrirtæki Skorra Rafns í Króatíu , var þá ( eftir að hann seldi hlut sinn í hinu íslenska fyrirtæki Hraðpeningar ) fulltrúi ( e. representative ) Jumdon Finance .
Íslenskt eignarhald vakti athygli króatískra fjölmiðla Talsvert var skrifað um hin nýtilkomnu smálán í króatískum fjölmiðlum árin 2010 og 2011 , enda fyrirbærið óþekkt þar í landi líkt og hér .
Fólk hafði ekki áður getað fengið lán með himinháum vöxtum með því einu að senda sms .
Rætt var við hinn íslenska fulltrúa Odmah og Jumdon Finance sumarið 2011 .
" Ég er mjög bjartsýnn á króatíska markaðinn og sé að hér er mikil eftirspurn eftir smálánum , " var haft eftir Skorra Rafni í króatíska viðskiptablaðinu Poslovni Dnevnik þann 28. júní 2011 .
Í tilkynningunni sem Odmah sendi frá sér í ágúst sama ár og vísað er í að framan er hins vegar gerð grein fyrir því að Odmah er í raun fulltrúi Jumdon Finance , hins kýpverska eiganda þriggja af fimm smálánafyrirtækjum hér á landi .
Fréttatilkynningin er aðgengileg á Facebook-síðu Minikredit .
Minikredit er enn með virka síðu á Facebook en hefur ekki sett inn færslu frá því í lok nóvember 2012 .
Það er ekki tilviljun því í desember 2012 gekk í gildi ný og endurbætt neytendalöggjöf þar sem sérstaklega var kveðið á um harðari skilyrði fyrir fyrirtæki sem veita neytendalán .
Gögn frá króatískri fyrirtækjaskrá sýndu , að því er fram kom í skrifum blaðamanna Poslovni Dnevnik , að ekki var mikill hagnaður og ekki sérlega mikil velta hjá íslensk-króatíska félaginu Odmah sem starfaði undir nafninu Minikredit .
Það er þó ekki talið til marks um að smálánabransinn þar hafi ekki verið ábatasamur , heldur var ástæða þess sú að lánaveltan hjá Odmah fór í raun í gegnum hið kýpverska Jumdon Finance og þar kom þá hagnaður eða tap fyrirtækisins fram .
Engar upplýsingar fengust þó um það huldufyrirtæki , ekki frekar en fengist hafa upplýsingar um hið sama hér á landi .
Smálánafyrirtækin sem starfa hér á landi eru fimm .
Auk þeirra sem talin hafa verið upp að ofan eru fyrirtækin Kredia og Smálán starfandi en þau eru einnig sögð í erlendri eigu einnig og því hafa takmarkaðar upplýsingar verið veittar um afkomu þeirra .
Smálánastarfsemin í Króatíu lagðist af þegar löggjöfin utan um neytendalán var hert .
Löggjöf um neytendalán var hert hér á landi 2013 en smálánafyrirtæki lifa þó enn – þótt lítið sé í raun vitað um hversu góðu lífi þau lifa .
