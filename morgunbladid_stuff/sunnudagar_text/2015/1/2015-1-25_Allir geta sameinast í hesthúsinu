Árni Björn Pálsson er tamningamaður , þjálfari og reiðkennari .
Hann er sigursæll knapi , vann töltið á Landsmóti hestamanna í fyrra og var einnig sigurvegari Meistaradeildar í hestaíþróttum .
Hann hampaði töltbikarnum í þriðja sinn í fyrra á hestinum Stormi frá Herríðarhóli .
Hann var ennfremur kosinn knapi árins 2014 .
Íþróttagrein ? Hestamennska er alvöru íþrótt , knapar þurfa að vera líkamlega í formi , þeir þurfa að hafa frábært jafnvægi til þess að geta setið hestinn á mismunandi hraða og gangtegundum .
Hraði gangtegundanna fimm getur spannað frá gönguhraða upp 50-60km/klst .
Knapinn verður að vera í jafnvægi til þess að geta framkallað stórar hreyfingar og snerpu hjá hestinum .
Gæti trúað að þetta væri svipað og í dansi , það þurfa báðir aðilar að taka þátt .
Maður og hestur .
Hvenær byrjaðir þú í hestamennsku ? Afi minn og amma bjuggu í sveit og áttu hesta , þannig byrjaði þetta allt saman hjá mér .
Ég byrjaði að fara á bak með pabba um fjögurra ára aldur og þá sat ég bara fyrir framan hnakkinn með honum á hestinum .
Ég byrjaði svo fyrir alvöru um sex ára og þá var ég farinn að sitja hestinn einsamall .
Ég keppti fyrst á 17. júní-móti í sveitinni árið 1993 , þá 10 ára , síðan þá hafa flest allir mínir dagar snúist um hesta og þjálfun þeirra .
Hversu miklum tíma eyðir þú í tamningar , þjálfun og reiðkennslu á viku ? Það fer eftir árstímanum , á veturna byrjar venjulegur dagur hjá mér klukkan 8 á þjálfun á útvöldum hestum sem ég ætla mér að stilla upp í keppni .
Þegar því er lokið vinn ég með yngri hesta sem er verið að undirbúa fyrir mismunandi hlutverk .
Dagurinn endar svo um klukkan 19 .
Svo þegar sýningartímabilið byrjar á vorin geta dagarnir orðið ansi langir .
Annars er maður lítið að pæla í tímanum þegar það er gaman .
Hver er lykillinn að góðum árangri ? 1 .
Reglusemi 2 .
Þekking á viðfangsefninu 3 .
Botnlaus ástundun 4 .
Metnaður 5 .
Ekki taka sjálfan sig of hátíðlega þó svo að vel gangi .
Það er enginn keppnismaður betri heldur en síðasta keppni sem hann tók þátt í .
Hvernig er best að koma sér af stað ? Ef þú átt ekki hest en langar að prufa , þá eru til hestaleigur þar sem hægt er að fara á bak og fá leiðsögn , til dæmis Íshestar í Hafnarfirði .
Ef þú hefur aðgang að hesti skaltu reyna að komast í tíma hjá góðum kennara , það er leikur að læra .
En umfram allt að æfa og æfa .
Æfingin skapar meistarann .
Ertu almennt meðvitaður um mataræðið ? Ég er meðvitaður um það sem er gott og vont , vel frekar það sem er gott .
Borða samt ekki nammi og drekk ekki gos .
Hvaða óhollusta freistar þín ? Neftóbak .
Nota það samt ekki lengur .
Hvað heillar þig mest við hestamennskuna ? Nærveran við hestana , það að velta fyrir mér leiðum til að betrumbæta sjálfan mig og hestana mína .
Keppni og undirbúningur fyrir mót .
Hestaferðir , ekki til betri leið til þess að upplifa náttúru Íslands en á hestbaki .
Skemmtilegasta hestaferðalagið sem þú hefur farið í ? Sumarið 2012 fórum við í mjög skemmtilega ferð um Fljótshlíðina og í kringum Þríhyrning .
Skemmtilegustu leiðirnar eru yfirleitt þær sem bílar geta ekki keyrt , bara ósnert náttúra allt í kring .
Hvað er svona sérstakt við íslenska hestinn ? Ekkert annað hestakyn í heiminum státar af fimm gangtegundum í einum og sama hestinum .
Svo er það geðslagið sem er einstakt , snerpan , dugnaðurinn og krafturinn .
Hver eru algeng mistök hjá fólki við æfingar ? Þekkingarskortur / reynsluleysi knapans .
Misskilningur milli manns og hests .
Betra að fara sér hægt og búta markmiðið niður í kafla , þannig gerir margt smátt eitt stórt .
Er staða almennrar hestamennsku og hestaíþrótta góð á Íslandi ? Hestamennskan á Íslandi er í blóma , þúsundir stunda hestamennsku á hverjum degi sér til gamans .
Hestamennska er mjög fjölskylduvænt sport vegna þess að það skiptir ekki máli hvort maður er stór eða smár , fimm ára eða kominn á eftirlaun , allir geta tekið þátt og sameinast í hesthúsinu .
Hverjar eru fyrirmyndir þínar ? Lít upp til fjögurra aðila í hestamennskunni sem allir hafa kennt mér vel á sinn hátt .
Annars eru uppáhalds íþróttamennirnir mínir Ayrton Senna heitinn og Michael Jordan .
Mér finnst gaman að velta fyrir mér hugsunarhætti afreksfólks í öðrum íþróttagreinum .
Þess vegna eru þessir tveir í uppáhaldi .
