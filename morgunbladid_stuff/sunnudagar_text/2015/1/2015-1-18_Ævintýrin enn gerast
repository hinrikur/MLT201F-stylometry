Stúlknabandið The Charlies hefur sungið sitt síðasta , en meðlimirnir , Alma , Steinunn og Klara ætla að halda áfram ævintýri sínu í Los Angeles .
Þar hafa þær búið saman í lítilli íbúð síðustu fimm ár og vinskapurinn hefur aldrei verið sterkari .
Frá því þær voru sem táningar valdar úr hópi hundraða til að skipa hljómsveitina Nylon hafa þær upplifað ævintýralega hluti í tveimur af stærstu borgum heimsins .
Sölvi Tryggvason solvitryggva@gmail.com Það er napurt úti þegar ég banka að dyrum í Kópavoginum snemma í janúar , enda svo sem vart við öðru að búast á þessum árstíma á Íslandi .
Viðmælendur mínir eru þó orðnir vanir annars konar veðurfari , enda hafa þeir búið í Kaliforníu síðastliðin fjögur ár .
Ég er ekki frá því að þær hafi tekið dálítið af hlýjunni þaðan með sér , enda gleymist kuldabolinn um leið og inn er komið , þar sem mér er strax mætt með brosi og hlátrasköllum .
Við stórt stofuborðið sitja Alma Guðmundsdóttir , Klara Ósk Elíasdóttir og Steinunn Þóra Camilla Sigurðardóttir .
Það er ekki ofsögum sagt að fyrir nær sléttum 10 árum hafi þær verið einhverjir þekktustu einstaklingar á Íslandi , enda leið á löngu tímabili vart vika öðruvísi en að þær væru á forsíðum blaða eða í viðtölum í sjónvarpi .
Sumarið 2004 voru þær ásamt Emilíu Björgu Óskarsdóttur valdar til að skipa stúlknabandið Nylon , sem varð strax og það kom fram á sjónarsviðið ein vinsælasta hljómsveit landsins .
Við byrjum á að rifja upp það herrans ár 2004 .
Landsfrægar á einni nóttu " Við vorum náttúrlega bara krakkar þegar þetta ævintýri fór af stað og okkur óraði ekki fyrir því hvað það ætti eftir að vinda mikið upp á sig .
Þetta átti bara að vera sumardjobb fyrir nokkrar stelpur sem gætu sungið og dansað , en varð svo aðeins meira en það , " segir Klara brosandi og stelpurnar taka undir .
Þegar áheyrnarprufurnar fyrir Nylon fóru af stað var engum tilkynnt að til stæði að setja saman hljómsveit .
Í auglýsingunni var eingöngu tiltekið að verið væri að leita að ungum stúlkum sem kynnu að syngja og hefðu áhuga á að koma fram fyrir framan fólk .
Alma , Klara og Steinunn vissu hver af annarri , en þekktust ekki mikið .
" Eftir á að hyggja er það eiginlega skrýtnast að strax fyrsta daginn í áheyrnarprufunum settumst við þrjár saman og vorum nánast óaðskiljanlegar eftir það , þó að við hefðum sama og ekkert þekkst fyrir það , " segir Steinunn og bætir við að það hafi nánast verið eins og örlög að þær myndu hittast á þennan hátt .
Alma bætir reyndar hlæjandi við : " En þú komst á rapptónleika hjá mér þegar ég var tólf ára ! " Þessi athugasemd vekur upp hlátrasköll og augljóst að ekki er verið að rifja upp skammvinnan , , hip-hop " -feril Ölmu í fyrsta sinn .
A : " En svona að öllu gamni slepptu var þetta mjög merkilegt .
Í gegnum allt prufuferlið vorum við eins og samlokur , sem endaði svo með því að eftir tvær vikur vorum við kallaðar á fund með Einari Bárðarsyni þar sem við héldumst í hendur í pínulitlum Ikea-sófa .
" K : " Þar var okkur tilkynnt þar sem við héldumst í hendur undir borði að við ættum að vera fyrsta eiginlega íslenska stelpubandið .
" S : " Munið þið hvað við vorum fáránlega spenntar að vera að fá þetta tækifæri ? Við höfðum allar beðið síðan við vorum litlar eftir að fá að standa á sviði fyrir framan fullt af fólki .
" Þegar aðeins lengra var liðið á ferlið og þær voru komnar inn í upptökur á Lögum unga fólksins var Emilíu bætt við .
Hjá stúlkunum fjórum , sem allar voru undir tvítugu var framundan risavaxið ferðalag sem þær hefðu ekki með nokkru móti getað ímyndað sér þegar fyrstu skrefin voru tekin .
Sumarið 2004 breytti lífi þeirra svo um munar og hefur í raun mótað það algjörlega síðan .
Sumarstarfið sem hefur mótað lífið S : " Það er eiginlega magnað að hugsa til þess að líf okkar allra hefur síðan þarna verið röð atburða sem tengjast þessu sumri .
" K : " Ég held að á einhvern hátt höfum við allar fundið það strax að við ættum eftir að taka þetta lengra og láta samstarfið ganga .
Við þráðum allar svo innilega að dæmið gengi upp og að með þessu værum við að leggja grunn að því að fá að vinna við það sem við elskum að gera .
" Eins og flestir muna var það Einar Bárðarson , sem í þá daga var kallaður umboðsmaður Íslands , sem átti veg og vanda af tilurð stúlknabandsins Nylon .
Það þarf ekki nema að nefna nafn hans í þessum hópi til að átta sig á því að Alma , Steinunn og Klara eru allar reglulega jákvæðar í hans garð .
Steinunn hefur fyrst orðið : , , Einar er ólíkt mörgum maður sem framkvæmir hlutina .
Hann hugsar stórt og er gríðarlega duglegur .
" Þær eru allar sammála um að það hafi verið algjört lykilatriði að hafa hann sér við hlið þegar þær urðu á einni nóttu frægustu stelpur á Íslandi , án þess að hafa neina hugmynd um hvað slíkt hefði í för með sér .
" Ég man þegar ég las fyrst einhverja gagnrýni og níð um sjálfa mig á Barnalandi nítján ára gömul .
Ég hélt að ég myndi deyja .
Ég tók það svo svakalega nærri mér , " segir Alma og bætir við að þá hafi það verið Einar sem hafi farið með henni í gegnum það ferli og kennt henni að hún gæti ekki tekið hluti svo nærri sér ef hún ætlaði að starfa á þessum vettvangi .
Það rifjast upp að á sama tíma og frægðarsól þeirra reis hæst á Íslandi var fjölmiðlaumhverfið ólíkt því sem það er í dag .
Hér og nú var í samkeppni við Séð og heyrt og DV fjallaði óhikað um einkalíf fólks .
Þær fóru ekki varhluta af því .
S : " Það var mikið fjallað um einkalíf okkar .
" A : " Hér og nú birti myndir af húsunum okkar með fyrirsögninni : " Hér eiga þær heima " , sem þýddi að aðdáendur mættu stundum heim og bönkuðu upp á og fleira í þeim dúr .
Maður hélt að þetta væri bara normið , en ég held að í dag þætti þetta skrýtið .
" K : " En sem betur fer verður þetta aldrei jafn sóðalegt og erlendis , enda myndi svona lítið land aldrei þola það .
" Allar vilja þær þó taka það fram að þær séu mjög þakklátar fyrir að hafa fengið þessa reynslu svona ungar , enda hafi það kennt þeim margt og hert þær á sinni vegferð .
Þær eiga það allar sammerkt að í raun hafi aldrei neitt annað komið til greina en að vinna við tónlist .
" Ég man fyrst eftir mér þriggja ára gamalli að ákveða að ég ætlaði að vera á sviði þegar ég yrði stór .
Síðan hefur sköpunarþráin kannski breyst og tekið á sig ólíkar myndir , en ég hef alltaf vitað að ég verð að vinna við að skapa hluti , " segir Steinunn .
Það var kannski ekki síst þessi eindregna þrá þeirra sem hjálpaði til við að stækka Nylon-ævintýrið frá skemmtilegu sumarverkefni á Íslandi yfir í miklu stærri og lengri sögu .
Út í hinn stóra heim Strax frá upphafi var ljóst að atburðarásin yrði öðruvísi en lagt var upp með í árdaga Nylon .
K : " Það varð strax hálfgert Skoppu- og Skrýtluæði í kringum okkur , sem var ólíkt því sem nokkur hafði gert ráð fyrir .
Aðdáendurnir voru upp til hópa ungir og mjög ákafir og gríðarlega margir .
" S : " En það var líka gaman að fylgjast með því að þeir sem þorðu að sýna aðdáunina voru mjög ungir , en svo kom í ljós að fólk á okkar aldri og eldra var að fylgjast vel með líka .
" Í gegnum tíðina hefur ekki beinlínis verið snobbað fyrir stráka- eða stelpuböndum í tónlistargeiranum , en stelpurnar segjast ekki á nokkurn hátt hafa viljað breyta ímyndinni eða reyna að ganga í augun á þeim sem hafa á móti þessari tegund af tónlist .
" Við elskuðum sjálfar strákabönd og það var bara stórkostlegt að fá svo að upplifa það að fara á tónleikaferðalag með Westlife og öðrum böndum sem maður hafði fylgst með úr fjarlægð , " segir Klara og bætir við að hún eigi enn eftir að hitta þann tónlistarmann sem ekki langi að spila á stappfullum Wembley-leikvanginum ! Árið 2006 höfðu stúlkurnar fjórar alfarið flust til Bretlandseyja , þar sem nú var stefnt á landvinninga á einum erfiðasta tónlistarmarkaði heimsins .
Hörkuvinna og risatónleikar " Umgjörðin í kringum okkur úti var mjög góð strax frá fyrsta degi .
Teymið var flott og hlutirnir voru í lagi .
Við vorum langt frá því að vera ríkar , en okkur var búið þannig umhverfi að við gátum lifað af tónlistinni .
Við bjuggum fyrsta árið aðallega á annars flokks hótelum og í rútu , en bara það að geta lifað af tónlistinni var algjörlega frábært , " segir Steinunn .
Ólíkt því sem margir sjá fyrir sér er líf langflestra tónlistarmanna langt frá því að vera uppfullt af glamúr og gengur miklu frekar út á mikinn aga og dugnað .
A : " Við vorum á sama tíma og við vorum í tónleikaferðalagi á svokölluðum " School tour " , til að reyna að byggja upp markhóp ungra aðdáenda , þannig að við vöknuðum fyrir allar aldir til að setja á okkur kvöldfarðann og fórum svo í breska grunnskóla og sungum og dönsuðum .
" S : " Svo komu spurningar á eftir , þaðan fórum við oftar en ekki beint á útvarpsstöðvar og ef það var ekki tónleikaferðalag í gangi fóru kvöldin í , , gigg " á smærri stöðum .
Svona gekk þetta dag eftir dag og þetta var frá fyrsta degi brjáluð vinna og ekki alveg sami glamúrinn og margir halda .
Við sáum strax að það væri lítill tími fyrir djamm eða vitleysu ef dæmið ætti að ganga upp og ég held ég geti með góðri samvisku sagt að við höfum allar verið gríðarlega einbeittar frá fyrsta degi .
" K : " Það var svo margt á þessu tímabili sem fékk mann til að sjá í fyrsta skipti fyrir alvöru hvað það væri að vera tónlistarmaður á stærri markaði .
Við fórum til dæmis fljótlega eftir að við komum til Bretlands inn á eina útvarpsstöð sem var heil bygging á stærð við turninn í Smáralind , en þjónaði samt bara litlum landshluta .
Sama daginn fór maður kannski á fimm til tíu svona útvarpsstöðvar bara í þessum tiltekna landshluta .
Þetta er töluvert annað en að fara bara á milli herbergja í Skaftahlíðinni með tónlistina sína .
" Á árunum 2006 og 2007 gekk stúlkunum í Nylon vel í Bretlandi .
Þær spiluðu til að mynda margoft á Wembley sem upphitunarband fyrir stærri sveitir og stigu á svið fyrir framan tíu til tuttugu þúsund manns kvöld eftir kvöld .
Þær fór í allar helstu borgir í Englandi , Skotlandi og Írlandi og þær segjast að mörgu leyti hafa upplifað stóran hluta æskudrauma sinna í tónlist á þessu tímabili .
Stærri hlutir virtust á næsta leiti .
A : " Þegar Losing a Friend og Sweet Dreams komu út leið okkur eins og við værum að fara að meika það .
Enda fór Sweet Dreams í efsta sæti á danslistanum í Bretlandi .
" En þegar stutt er í stóra tækifærið má ekkert út af bregða .
Í kjölfar mikilla vinsælda lagsins var ákveðið að gefa út myndband í miklum flýti .
Þegar talið berst að því hrista þær allar sem ein hausinn og spara ekki stóru orðin .
K : " Æðibunugangurinn var mikill og skipulagið ekkert og útkoman var gjörsamlega hörmulegt myndband .
Við það bættist svo að ímynd Íslands á nákvæmlega þessum tíma var ekki góð , þar sem umræðan um hvalveiðar var mjög hávær .
Vegna þess var reynt að draga úr ímynd okkar sem Íslendinga , sem hafði alltaf verið stór hluti af sérstöðunni .
Þetta tvennt ásamt samskiptaörðugleikum við breska umboðsmanninn okkar varð til þess að við náðum aldrei að taka næsta skref í Bretlandi .
" Millibilsástand Eftir að Bretlandsævintýrinu lauk var ljóst að Emilía væri á leiðinni úr bandinu og fjárhagsstaðan í fyrirtækinu var slæm eins og á fleiri stöðum í íslensku samfélagi .
" Við vissum að við værum komnar að tímamótum og þarna tókum við allar þrjár tímabundið að okkur störf í öðrum geirum en tónlist í fyrsta sinn í langan tíma .
Samt held ég að við þrjár höfum allar vitað að við myndum láta reyna á samstarfið aftur .
Frá ársbyrjun 2008 vorum við byrjaðar að safna peningum til að komast aftur út .
Þá hafði okkur verið sagt að langsterkasti möguleikinn okkar væri að taka þátt í breska X-Factor og við ákváðum að gera það um haustið og vorum búnar að skipuleggja ferð til Bretlands þegar örlögin gripu í taumana , " segir Klara Bróðir Ölmu , Daði Guðmundsson , sem er búsettur í San Francisco , hafði látið Ólöfu Valsdóttur óperusöngkonu vita af því að stelpurnar vildu halda áfram að reyna fyrir sér erlendis .
Ólöf hafði fengið geisladisk með tónlist þeirra og komið henni í hendurnar á nokkrum umboðsmönnum .
Einn þeirra , Rip Pelley , kolféll fyrir tónlistinni og vildi heyra í þeim strax .
" Við vorum staddar á hlustendaverðlaunum FM 95,7 á laugardagskvöldi , búnar að panta flugmiða til London , til að taka þátt í breska X-Factor , þegar við fengum að vita þetta .
Daginn eftir talaði ég við Pelley í síma og eftir það varð ekki aftur snúið , " segir Alma .
Þegar ljóst var að dyr væru að opnast að stærsta tónlistarmarkaði heims settu Alma , Steinunn og Klara allt á fullt .
Nú skyldi samin tónlist , þannig að þegar þær kæmu út til Los Angeles yrðu þær klárar með fullunnið efni .
Hljómsveitin var nú aðeins með þrjá meðlimi í stað fjögurra og þar sem mikið vatn hafði runnið til sjávar og áherslur breyst var ljóst að það þyrfti að skipta um nafn á sveitinni .
Í níu mánuði höfðu þær verið samskiptum við umboðsmanninn ytra án þess að hitta hann nokkru sinni og voru farnar að kalla hann Charlie sín á milli , með tílvísan í Charlies Angels .
Ofan á varð því nafnið The Charlies .
Árið 2009 komst alvöru skriður á málin og þær fóru loks út til Los Angeles , meðal annars til þess að hitta yfirmenn plötufyrirtækisins Hollywood Records .
" Við mættum þarna skjálfandi á beinunum , ein af okkur fárveik og uppfullar af stressi .
Forstjórinn sjálfur tók á móti okkur á skrifstofunni sinni , þar sem okkur var boðið upp á viskí og spurðar hvort við værum ekki klárar í slaginn .
Okkur var boðið að syngja á staðnum , sem við gerðum .
Þrírödduð lög án undirleiks og í kjölfarið var okkur boðið að skrifa undir samning á staðnum .
Okkur fannst við hafa himin höndum tekið og vorum alsælar .
En eftir á að hyggja hefði fólkið í kringum okkur átt að ráðleggja okkur betur .
Þegar þú færð samning á borðið áttu að fara með hann í öll önnur möguleg plötufyrirtæki og bíða með ákvörðun , í stað þess að skrifa strax undir eins og við gerðum , " segir Steinunn .
Í litlu stúdíói með Bruno Mars En samningurinn var orðinn að veruleika og nú var ljóst að þær þyrftu að flytjast búferlum til Bandaríkjanna og eins og þeir sem það hafa gert vita , er ekki hlaupið að slíku ferli .
Það var ekki fyrr en 8. maí 2010 sem þær fluttu endanlega út , þegar loks hafði tekist að klára að hnýta lausa enda , fá dvalarleyfi og fleira í þeim dúr .
Hið nýja líf byrjaði strax skrautlega .
, , Daginn sem við fluttum til Bandaríkjanna hafði rétt nýlega gosið í Eyjafjallajökli , þannig að við þurftum að fljúga til Glasgow , þaðan til Akureyrar , þaðan til Seattle og svo til Los Angeles , " segir Steinunn hlæjandi og rifjar það upp að þegar tekið hafi verið á móti þeim í LA til að kaupa handa þeim húsgögn hafi þær verið svo úrvinda að þær hafi vart vitað í þennan heim eða annan .
En fall er fararheill og ekki leið á löngu þar til vinnan var hafin .
" Við byrjuðum strax að vinna í stúdíói 10 tíma á dag eftir að hafa skrifað undir samningana .
Plata sem upphaflega átti bara að innihalda 4 lög varð að 10 laga plötu , " segir Klara .
Það var miklu tjaldað til og meðal annars sótt í smiðju tónlistarmanns og lagahöfundar sem menn bundu miklar vonir við .
" Plötufyrirtækið fékk Bruno Mars til liðs við okkur og við fengum 6 lög frá honum og völdum tvö af þeim .
Hann var á þessum tíma að selja lög inn í plötuútgáfur og þetta var einn af þeim samningum .
Við eyddum nokkrum dögum í litlu stúdíói með Bruno Mars og lagateyminu hans .
Það var frábær reynsla , " segir Steinunn .
Bruno Mars er í dag einn þekktasti tónlistarmaður heims og sem dæmi má nefna að einstök lög eftir hann hafa fengið meira en 600 milljón áhorf á youtube .
Þarna var hann við það að taka stökkið inn í heimsfrægð .
" Við tókum upp lögin með honum rétt áður en hann " meikaði " það .
Lagið Beautiful Girls kom út örstuttu seinna og þá var ekki aftur snúið , " segir Alma .
Erfiðleikar banka á dyrnar Það er kannski gott dæmi um hve tónlistarbransinn er flókinn að þó að vilji væri fyrir því að nota tækifærið nú og stökkva á þann vinsældavagn er ekki hlaupið að því .
Lögin eru til , en það er ekki hægt að gefa þau út án alls kyns leyfa sem erfitt yrði að fá .
Eins vel og ævintýrið í Los Angeles byrjaði leið ekki á löngu þar til vandamál stúlknabandsins Charlies fóru að láta á sér kræla .
Ólíkt því sem margir gera sér í hugarlund er tónlistarbransinn í Los Angeles algjör frumskógur og það að fá plötusamning er alls ekki ávísun á að hlutirnir gangi upp , þó að auðvitað skipti það miklu máli .
, , Hollywood Records er risafyrirtæki og innan fyrirtækisins er pólitík þar sem allir eru að reyna að koma sínu efni að .
Þannig getur þú lent í því að þeir sem eru að vinna með þitt efni verði kannski undir í þeirri pólitík og þá skipta hæfileikar litlu máli , " segir Steinunn .
" Hæfileikar skipta máli , en þeir eru bara brotabrot af því sem þú þarft í þeirri vegferð að verða vinsæll tónlistarmaður á risastórum markaði .
Þú þarft vissulega hæfileikana , en þú þarft svo margt annað líka , ekki síst að hafa rétta fólkið með þér í liði , " segir Klara .
Margir tónlistarmenn þekkja þessa stöðu .
Að halda að þeir hafi himin höndum tekið með því að fá plötusamning hjá stóru fyrirtæki , en svo tekur við eyðimerkurganga þar sem ekkert gerist .
Á sama tíma má listamaðurinn lítið sem ekkert gera án þess að fyrirtækið samþykki það .
Það er engin ein einföld skýring á því að þær náðu ekki að taka næsta skref þarna , en það náðist ekki samstaða innan fyrirtækisins um hvaða lag ætti að gefa út fyrst og smám saman fundu þær áhugann innanhúss fjara út .
Allar eru þær þó sammála um að þær hefðu náð mun lengra ef þær hefðu haft jafnöflugt teymi í kringum sig og nokkrum árum fyrr í Bretlandi .
En skemmst er frá því að segja að í janúar 2011 vissu þær að tími væri til komin að reyna að losa sig undan samningum og róa á ný mið. En þar sem þær voru með flugmiða , atvinnuleyfi og íbúð í Los Angeles voru þær staðráðnar í að gefa draumnum eitt tækifæri í viðbót .
" Ég mun aldrei gleyma tilfinningunni þegar við komum til baka út í janúar 2011 .
Okkur leið eins og við værum aleinar í heiminum og tæknilega séð vorum við ekki með neitt í höndunum þrátt fyrir alla þessa vinnu .
En við komum okkur fljótt á fætur á ný og snerum bökum saman .
Við höfðum samband við alla sem við höfðum unnið með þarna úti , fórum á fundi út um allt og enduðum loks með nýjan umboðsmann , Darryl Farmer , " segir Steinunn .
" Þarna vorum við komnar í fýlu út í allt og alla og í hálfgerðum uppreisnarham gáfum við meðal annars út lagið Monster , eat me , sem olli miklu fjaðrafoki hérna heima .
Við vissum alveg hvað við vorum að gera og höfðum eiginlega bara gaman af því að hneyksla .
En eftir á að hyggja skiljum við alveg að þetta hafi farið öfugt ofan í einhverja , " segir Klara og hlær .
Þær eru þó allar sammála um að þetta hafi verið skemmtilegt tímabil , þar sem þær unnu meðal annars með teyminu Stopwaitgo sem þær segja að hafi verið eins og bræður sínir alla tíð síðan .
Hættar sem The Charlies Segja má að frá síðari hluta árs 2012 hafi margt breyst .
Klöru bauðst að taka þátt í Eurovision árið 2013 , sem var í fyrsta skipti sem einhver þeirra hafði unnið ein allan þennan tíma .
Á svipuðum tíma féll faðir Ölmu frá og við tók tímabil sem reyndi mikið á þær allar sem einstaklinga , vinkonur og samstarfsfélaga .
Frá árinu 2013 hefur stefnt í endalok stúlknabandsins The Charlies , þó að það sé ekki fyrr en nú fyrst sem ákvörðunin liggur endanlega fyrir .
Þær hafa ákveðið að ljúka því tímabili formlega , en munu þó allar vinna áfram í tónlist og halda áfram að búa saman .
Eins segja þær nánast sjálfgefið að þær muni að einhverju marki starfa saman að verkefnum þegar þar að kemur .
S : " Það er töluvert síðan við áttuðum okkur á því að hæfileikar okkar liggja á ólíkum sviðum , þó að þeir skarist líka .
Allt þetta margra ára ferli hefur skerpt á því .
Ég hef lengi fundið að mig langar mest að vinna að því að koma tónlist á framfæri og er að fara að stofna fyrirtæki með Soffíu Kristínu Jónsdóttur .
Fyrirtækið mun heita Iceland Sync og mun meðal annars sérhæfa sig í að koma íslensku efni til Bandaríkjanna .
Við erum þegar byrjaðar að vinna með nokkrum listamönnum , en það þarf varla að taka það fram að ég mun að sjálfsögðu vilja vinna með Ölmu og Klöru í að koma þeirra efni á framfæri .
" A : " Ég vil einbeita mér að því að semja tónlist fyrir aðra , en mun líka syngja eitthvað sjálf .
Hluti af því verður tónlist sem verður væntanlega ólík því sem við höfum gert saman , en það verður að fá að koma dálítið í ljós með tímanum .
" K : " Ég mun fyrst og fremst halda áfram að syngja og er komin með drög að plötu , sem ég vona að Íslendingar fái að heyra fyrstir von bráðar .
" , , En við munum áfram búa saman og verða ráðgjafar hver annarrar á öllum sviðum .
Svo eigum við auðvitað hund saman líka , þannig að þetta er alls ekki hjónaskilnaður , " segir Alma og uppsker hlátur fyrir .
Margir kynnu að líta svo á að það sem þær Alma , Steinunn og Klara lögðu af stað með hafi ekki gengið upp og því hljóti vonbrigði þeirra að vera mikil .
En það þarf ekki langan tíma með þeim stöllum til að átta sig á að þær líta hlutina allt öðrum augum .
Ferðalagið er stóri sigurinn " Það væri auðvitað hægt að horfa á þetta út frá einhverju endatakmarki sem ekki hafi orðið að veruleika , en fyrir okkur hefur þetta fyrst og fremst verið stórkostlegt ferðalag og er enn .
Við erum búnar að halda okkur á floti í tæp 5 ár í borg sem er sennilega sú erfiðasta í heimi fyrir listamenn og við missum aldrei sjónar á því að það er stórsigur í sjálfu sér .
Við höfum búið þrjár saman í pínulítilli íbúð allan þennan tíma og vinskapurinn hefur styrkst gríðarlega á þessum árum , " segir Steinunn og Alma tekur undir : " Við erum alls ekki búnar að fá nóg eða orðnar saddar .
Okkur langar að halda þessu ævintýri áfram , þó að þessum hluta af því sé lokið .
Þetta er lífið sem við viljum og við ætlum að halda því áfram á meðan það er það sem við viljum .
" Þær segjast verða varar við það þegar þær komi heim til Íslands að mörgum finnist þær eiga að fara að eignast börn , fara í vinnu eða fara að læra .
, , Læra hvað " ? ? , segir Klara með áherslu og bætir við : , , Þetta er vinnan mín , námið mitt og það sem mig hefur alltaf dreymt að gera .
Mér hefur alltaf fundist þessi hugmynd um að skilgreina hlutina út frá " meiki " skrýtin .
Ég hef gert allt það sem mig dreymdi um að gera sem lítil stelpa og meira til .
Ef ég hefði sagt 12 ára Klöru hvað hún ætti eftir að upplifa , hvað hún ætti eftir að læra og hvar hún ætti eftir að búa hefði hún brosað allan hringinn ! En þó að þær séu alls ekki komnar að endalokum Kaliforníu-ævintýrisins , vita þær allar að það mun ekki vara að eilífu .
" Við erum búnar að vera svo rosalega nánar í það langan tíma að það er hreinlega mjög erfitt að hugsa til þess að þetta muni enda .
Ef við myndum flytja í sundur væri það bara eins og að slíta sambúð .
Tala nú ekki um að hætta að starfa saman á sama tíma .
Við erum eiginlega búnar að vera í sleepover hjá hver annarri í 8 ár , " segir Steinunn brosandi og bætir við : " Það sem segir mest er að þó að við séum að hætta sem band viljum við samt starfa saman áfram .
Það segir eiginlega allt um hvað okkur líkar vel við hver aðra .
Alma og Klara eru og verða mínir helstu ráðgjafar í lífinu .
" Klara tekur undir þetta : " Ég er núna í fyrsta skipti fyrir alvöru að fara að gefa út lög ein .
Ég er auðvitað hrædd við það að mörgu leyti og þá eru þær mínir bestu ráðgjafar sem er ómetanlegt að hafa sér við hlið .
" Rétt að lokum spyr ég þær út í það hvernig þeim líki að koma heim um jólin og hvort þær sjái Ísland í öðru ljósi eftir að hafa búið svo lengi erlendis .
, , Það er kalt , " segir Steinunn og hlær , en bætir svo við að auðvitað jafnist fátt á við að fá að vera í faðmi fjölskyldunnar .
" En við söknum þess allar að finna íslenskt sumar .
Fjarlægðin er það mikil að við höfum bara komið einu sinni á ári síðan við fluttum og þá verður þessi árstími fyrir valinu .
En ég held að við séum allar að hugsa um að koma að sumri til næst , " segir Klara .
, , En það góða við að koma um jólin er að maður nær að hitta alla og það er annars konar stemning yfir öllu , " bætir Alma við .
" Við vitum að við munum ekki búa í Los Angeles að eilífu , en samt er ég alls ekki viss um að ég vilji setjast aftur að á Íslandi strax og ég veit að stelpunum líður eins með það .
En við erum auðvitað á allt öðrum stað en þegar við bjuggum hér síðast og það hefur mjög margt breyst .
Ég held að við séum allar sammála um að okkur líði pínulítið eins og gestum í eigin landi , " segir Steinunn og Klara grípur boltann á lofti : " Fólk sem ekki þekkir okkur heldur eflaust að við séum töluvert öðruvísi en við erum í raun , því að það þekkir okkur af því sem við vorum að gera 18 og 19 ára gamlar .
, , Þú ert allt öðruvísi en ég hélt , " er setning sem við heyrum oft .
En það er bara skemmtilegt .
" 