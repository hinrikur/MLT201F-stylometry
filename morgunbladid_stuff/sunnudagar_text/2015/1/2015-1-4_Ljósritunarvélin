Sé leitað að orðinu " ljósritunarvél " á hinum stórgóða vef timarit.is kemur í ljós að elsta niðurstaðan sem fæst er frá árinu 1970 .
Ekki verður hér fullyrt um hvenær fyrsta ljósritunarvélin barst til Íslandsstranda en þó er ljóst að orðið sjálft hefur hafið innreið sína í íslenska fjölmiðla í upphafi áttunda áratugarins .
Remington-ljósritunarvélin sem auglýst var í Morgunblaðinu hinn 5. júlí 1970 var fær um að prenta allt upp í 30 eintök á mínútu og tekið var fram að hún skilaði af sér fyrsta afritinu eftir aðeins sjö sekúndur og það án nokkurrar forhitunar .
Lesendur blaðsins voru hvattir til þess að kynna sér yfirburði vélarinnar .
Faðir ljósritunarvélarinnar var Bandaríkjamaðurinn Chester Carlsson og fékk fyrsta einkaleyfi sitt fyrir vélinni árið 1938 .
Ekki þarf að óttast að hann hafi ekki vitað hvert hann átti að snúa sér í þeim efnum því svo heppilega vildi til fyrir Carlsson að hann starfaði einmitt sem lögfræðingur á sviði einkaleyfa .
Á næstu áratugum náði vélin smám saman útbreiðslu um víða veröld og hefur síðan þá auðveldað skrifstofufólki lífið þar sem hún dælir út hverju afritinu á fætur öðru á meðan viðkomandi stendur yfir henni og sötrar rjúkandi kaffi .
