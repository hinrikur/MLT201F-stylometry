Bryndís Björgvinsdóttir er tilnefnd til Íslensku bókmenntaverðlaunanna í flokki barna- og unglingabóka og Fjöruverðlaunanna fyrir bók sína Hafnfirðingabrandarann .
Bóksalar völdu síðan nýlega bókina sem bestu bókina í flokki ungmennabóka .
" Ég er þakklát fyrir móttökurnar .
Ég leit alltaf svo á að bókin væri bæði fyrir unglinga og þá fullorðnu sem eru ungir í anda – sem gildir reyndar um svo marga nú á dögum .
Þegar ég heyrði af tilnefningunum varð ég reyndar fyrst ánægð með það hversu margir virtust vera búnir að lesa hana og hafa gaman af .
Allt þetta fólk í öllum þessum nefndum og nú einnig fjöldi bóksala , " segir Bryndís .
Spurð um söguþráðinn segir hún : " Aðalsöguhetjan er Klara sem er í tíunda bekk í Víðistaðaskóla í Hafnarfirði .
Hún er fyndin , nokkuð sjálfhverf og dómhörð en um leið kvíðin og einmana í skólanum .
Hún oftúlkar hlutina og ímyndar sér hvernig þeir gætu farið áður en nokkuð gerist .
Að einhverju leyti er þetta dæmigerð unglingasaga þar sem fjallað er um einmanaleika og einelti í skólum .
Baksagan er innblásin af frænda mínum og frænku , sem voru Hafnfirðingar .
Þar er sjónum beint að því hvað það er að vera öðruvísi , fara ótroðnar slóðir og vera jafnvel talinn skrýtin .
Frændi minn sem drukknaði fyrir 55 árum hét Ingimar .
Hann var uppfinningamaður , pennavinur Dags Hammarskjöld sem var aðalritari Sameinuðu þjóðanna , var grænmetisæta , stundaði jóga og rannsakaði og skrifaði um lífræna ræktun og sjálfbæra orku .
Fólki fannst hann fást við ýmislegt virkilega furðulegt en núna finnst okkur að maður eins og hann hafi verið á undan sinni samtíð .
Í dag yrði hann líklegast fenginn til að kenna í hönnunardeild við listaháskóla .
Klara kynnist sögum af honum í gegnum ömmu sína og þá fer bókin að snúast um það hvað það er að vera skrýtinn .
Eru kannski allir skrýtnir ? Er það kannski samfélagið sjálft sem er skrýtið ? Þessar sögur af Ingimar tengjast síðan eineltinu í skólanum hennar Klöru og hvernig hún upplifir sig stundum á skjön við annað fólk .
Í raun eru allar söguhetjurnar skrýtnar á sinn hátt .
Bókin heitir Hafnfirðingabrandarinn af því að Hafnfirðingabrandarar eru um fólk sem á að vera vitlaust .
En við getum líka litið svo á að brandararnir séu um fólk sem hugsar út fyrir rammann , er haldið framkvæmdagleði og óhrætt við að prófa eitthvað nýtt .
Fyrir mér er frændi minn , sem sagan byggist lauslega á , maður sem hugsaði út fyrir rammann og þess vegna fannst fólki hann kannski skrýtinn .
Eins og ég segi stundum í gríni ; hann er kannski fyrsti Hafnfirðingabrandarinn .
" Þú ert að skrifa um alvarleg mál , hvernig kemstu undan því að vera predikunarkennd ? " Í umsögnum um bókina hefur einmitt komið fram að hún sé laus við predikunartón .
Ég er mjög hrifin af rithöfundinum Kurt Vonnegut sem nýtti húmor og grín til að fjalla um alvarleg málefni .
Til að mynda er bókin hans Sláturhús 5 mjög fyndin um leið og hún fjallar um skelfilegar eldsprengjuárásir á Dresden sem hann upplifði sjálfur .
Ég vil nú ekki vera að líkja þessum bókum saman – eða unglingsárunum við eldsprengjuárás þótt þau séu vissulega dramatísk , en í Hafnfirðingabrandaranum reyni ég engu að síður að nýta frásagnaraðferð Vonneguts og ég las hann samhliða skrifunum .
Sjálfur sagði hann að bæði hláturinn og tárin yrðu til þegar við værum örvingluð eða ráðþrota , en hann kysi að hlæja því það krefðist ekki eins mikillar tiltektar eftir á .
Þessi bók mín fjallar vissulega um ýmislegt sorglegt en ég efast um að hún muni fá lesandann til að gráta – en hann hlær vonandi mikið .
Og þá einmitt á stöðum sem snerta við tilfinningum , skapa spennu og fjalla jafnvel um erfið mál .
" 