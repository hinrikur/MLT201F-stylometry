Ljóðskáld sem aðrir listamenn geta dýpkað sýn okkar til fjarlægra heimshluta .
Í haust kom út bókin Mennska í myrkrinu með þýðingum Þórs Stefánssonar ljóðskálds á kvæðum 50 frönskumælandi skálda frá arabaheiminum .
Oddur-útgáfa gefur út bókina .
Þór hefur sinnt ritstörfum frá árinu 1989 þegar fyrsta frumsamda ljóðabók hans , Haustregnið magnast , kom út .
Í nýja þýðingasafninu geta unnendur ljóða sem aðrir lesendur kynnst skáldskap og hugmyndaheimi fólks frá þessum heimshluta , sem daglega kemur fyrir í fréttum þessa dagana vegna ófriðarástands víða um lönd hans .
" Ég hef áður gert sýnisbækur um nokkur málsvæði og þessi bók er framhald á þeirri hugmynd .
Ég var svo heppinn að fá aðstöðu í Kjarvalsstofu í París og var þar í tvo mánuði og byrjaði á því að heimsækja Stofnun arabaheimsins – Institut du Monde Arabe – þar í borg , hinum megin við Signu .
Þar er prýðilegt bókasafn sem ég byrjaði að skoða og svo gekk ég líka á milli forlaganna .
Það skilaði litlum árangri og það var ekki fyrr en ég hitti kanadíska útgefandann minn , Gaston Bellamare , sem hjólin fóru að snúast .
Hann sendi mér lista yfir skáld frá þessum heimshluta sem hann gat mælt með , netföngin þeirra fylgdu með .
Eftir það var ég í stöðugu sambandi við skáldin .
" Las Charlie Hedbo árið 1970 Skáldin í bókinni eru meðal annars frá Marokkó , Alsír , Túnis og Sýrlandi , Egyptalandi og Líbanon .
Þór segir jafnframt að skáldin í bókinni hafi brugðist afar vel við frumkvæði hans og sent honum efni sitt og ljóðabækur .
" Þau voru öll himinlifandi og spennt yfir því að fá verk sín þýdd á svona sjaldgæfa tungu .
Mörg þeirra eru búsett í Frakklandi , hafa annaðhvort hrökklast þangað frá heimalöndum sínum eða farið þangað til að leita sér menntunar og ílengst .
Ég gerði að skilyrði að ljóðin væru ort á frönsku .
" Hann segir jafnframt gaman að fá tækifæri til þess að kynna Íslendinga fyrir ljóðum frá arabaheiminum .
" Þessi heimshluti er í fréttum á hverjum einasta degi fyrir vígamennsku og skepnuskap sem teygir sig svo til nágrennis okkar eins og við sjáum á þessu atviki í París í vikunni þar sem menn eru drepnir fyrir að gera grín .
Þetta snerti mig ákaflega mikið því árið 1970 þegar ég kom fyrst til Parísar þá beið maður spenntur í hverri viku eftir að Charlie Hedbo kæmi út .
Þetta grallaralega grín var ferskur blær og hressandi .
Í arabaheiminum hvílir þessi skuggi yfir mannlífinu og árásir eins og þessar sem gerðar voru á lista- og menntafólk í París í vikunni hafa verið daglegt brauð þar án þess að komast í fréttirnar hér .
Höfundar ljóðanna í bókinni eru skáld sem eru mennsk og verk þeirra minna á það að það er mennska í þessu myrkri sem virðist grúfa alls staðar yfir núna .
Þau snerta samtímann , mannlega tilveru og þessa skelfingu sem við sjáum í kringum okkur .
" Ljóðin dýpki skilning okkar Aðspurður segist hann jafnframt vonast til þess að lestur ljóðanna geti breytt sýn Íslendinga til arabaheimsins enda sé skilningur okkar á honum oft og tíðum yfirborðskenndur .
" Það verður til dæmis að gera greinarmun á múslimum og íslamistum , sem eru einhvers konar öfgahópur með vopn í hendi , en einhvern veginn hefur tekist að búa til einn pakka hjá okkur og það kannski hvílir hjá múslimum að setja fram á öflugan hátt að þetta sé ekki þeirra trú sem þarna var t.d. á ferðinni í París .
" Að heiman í pirringi , að heimkynnum í sátt Þór lét ekki þar við sitja og gaf einnig á haustmánuðum út frumsamda ljóðabók sem nefnist Heiman .
Hann hefur reglulega sent frá sér bækur með eigin efni frá árinu 1989 .
Heiman er hluti þríleiks og er ætlunin að ljúka honum með útkomu bókarinnar Heima á næsta ári .
" Í fyrstu bókinni , sem nefndist Heim , fór ég af stað bjartsýnn en sú bók endaði eiginlega á dauðanum , sem mér fannst óhuggulegt .
Í þessari nýju bók er ég að reyna að komast burt í pirringi , burt úr þessu fangelsi hefðanna sem við höfum hér .
Í öðrum kafla er ég kominn til Ítalíu og í þriðja kaflanum er ég aftur á ferð og flugi á Íslandi enda kannski á því að finna einhvern samastað .
Ég er svo búinn að semja þriðju bókina sem kemur út á næsta ári og mun nefnast Heima .
Þar er maður kannski búinn að ná frekari sátt við lífið og tilveruna .
" 