Fyrir mig er ákveðinn léttir að þessi bók sé komin út .
Það er búið að taka til , hreinsa borðið fyrir það sem koma skal , " segir Hrafnkell Sigurðsson myndlistarmaður og bókin sem hann talar um , Lucid , liggur á borði við hlið okkar .
Í þessu fallega bókverki birtist yfirlit yfir ljósmyndaverk listamannsins frá síðustu átján árum og þar á meðal kunnar raðir verka svo sem manngerðu snjófjöllin og tjöld á fannbreiðum , verk sem sýna sorp í pokum og böggum sem sumum er stillt upp á móti íslenskri náttúru ; þarna eru samstæðu skipshliðarnar , speglaðar hraunmyndanir , nærmyndir af litríkum sjóstökkum og nú síðast sýndi Hrafnkell myndröðina Opinberun í i8 galleríinu , stór verk sem tekin eru í grængolandi dýpi af fögrum formum sem eru , þegar betur er að gáð , kúluplast sem bylgjast í vatninu .
Þau verk eru í bókinni sem og enn fleiri athyglisverðar myndraðir .
Og við sitjum og ræðum verkin á yfirlitssýningu sem nú stendur yfir á þeim í höfuðstöðvum Arion banka í Borgartúni ; úrval þeirra er því allt um kring .
Hrafnkell bætir við að hann verði í raun hálffeiminn við þá tilhugsun að nú séu þessi verk hans komin út um allan bæ , séu heima hjá hinum og þessum , þar sem þeir geti flett í bókinni og skoðað án þess að hann hafi nokkuð um það að segja .
" En hér er þetta komið , átján ár af minni vinnu , og nú má velta því fyrir sér hvernig verkin lifa , hvort þetta sé eitthvað merkilegt .
" Hann brosir .
" Listamenn með meiri reynslu en ég hafa sagt að svona bók vinni fyrir mann , og eflaust gerir hún það á löngum tíma .
Þetta er tæki sem hjálpar mér sem listamanni , tæki sem ég hef vissulega fundið að mig hefur vantað .
En nú er það komið og það verður gaman að sjá hvað það gerir fyrir verkin .
" – Mesta útbreiðsla sem verk eftir þig hefur fengið var þó líklega þegar eitt tjaldverkið þitt frá 2001 var á forsíðu símaskrárinnar , borið í hvert hús á landinu , og vakti athygli .
" Já , og fyrir vikið var það verk alls staðar sýnilegt .
Það var í raun magnað ...
" – Listamenn segjast oft þurfa að koma út bókum til að koma fargi verkanna af herðum sér , þá skapist rými fyrir önnur og ný .
" Ég finn vel fyrir því núna .
Margir nota bókina líka sem fyrstu birtingu á myndlistarverkum , og þá ekki síst ljósmyndaverkum .
Sumir hugsa jafnvel um bók áður en þeir hugsa um verkin á vegg .
Það hef ég aldrei gert en gæti núna alveg hugsað mér að skoða þann möguleika .
" Aldrei kallað mig ljósmyndara Auk verkanna er í bókinni fróðleg samantekt Jóns Proppé listfræðings um þennan þátt í listsköpun Hrafnkels .
Auk þess að vinna með ljósmyndir hefur hann notast við ýmsa miðla , gert grafík- og vídeóverk , skúlptúra og innsetningar .
Þegar spurt er hvers vegna hann hafi kosið að taka ljósmyndaverkin út úr heildinni í þessari bók segir hann það hafa gerst af sjálfu sér í vinnsluferlinu .
Unnið hefur verið um skeið að bók um verk hans en þegar þessi ákvörðun var tekin varð fókusinn strax skýrari .
" Með því að horfa aðeins til ljósmyndaverkanna varð auðveldara að búa til hreina línu gegnum ferilinn , " segir hann .
" Það getur verið ruglingslegt að blanda saman ljósmyndaverkum og síðan ljósmyndum af öðrum verkum , sem eru ekki ljósmyndaverk heldur til að mynda af innsetningum eða stillur úr vídeóverkum – sem eru þá ekki ljósmyndaverk en eru samt ljósmyndir .
Það hefði flækt málið .
Sem fyrsta bók – af mörgum ! " segir hann íbygginn , " – var betra að hafa þetta svona .
" – Þú ert ekki ljósmyndari .
" Nei , ég hef aldrei kallað mig ljósmyndara .
Ég hef aðeins lært ljósmyndun að takmörkuðu leyti , þegar ég hef þurft að klóra mig fram úr tæknilegum atriðum ef ég virkilega hef þurft þess .
Stundum fæ ég fagmann í lið með mér en oftast mynda ég sjálfur .
" – Hvað veldur því að ein hugmynd verður að ljósmyndaverki en önnur að myndbandsverki eða innsetningu ? " Það er erfitt að útskýra .
En ljósmyndin er frábær miðill .
Oft velkist hugmynd lengi hjá mér og ég hef spáð í að gera vídeó , málverk eða skúlptúr úr henni áður en ég átta mig á því að ég ætti helst að gera ljósmynd , eins og ég hafi aldrei gert það áður .
Ég hef nokkrum sinnum lent í þessu og finnst það óneitanlega fyndið .
Þegar hugmyndir eru á frumstigi er allt galopið en oftast enda þær sem ljósmyndaverk , þótt það hafi lengi vel ekki verið markmiðið .
" Upptekinn af málverkinu Það er mismunandi hvað Hrafnkell stillir miklu upp eða býr til áður en hann setur vélina upp og ýtir á takkann , og notar sér þann skráningarmiðil sem ljósmyndin er .
Hann hefur stillt tjöldunum upp , unnið speglað hraunið eftirá í tölvu ...
" ...
en þetta er allt frá því að ég einfaldlega mynda hlutina eins og ég rekst á þá , snjófjöllin og snjókögglarnir undan bílum , Autokast -serían , eru dæmi um það .
Skipshliðarnar líka .
Öðrum hlutum kem ég fyrir og þeir eiga misvel heima þar sem ég set þá , bóluplastið í vatninu er dæmi um það en ég rakst ekki á það fyrir tilviljun .
" – Svo sannarlega ekki , þú lærðir fyrst að kafa og myndaðir það síðan á miklu dýpi , og smíðarðir stálborð undir sorpbaggana .
" Sum verkin krefjast mikils undirbúnings .
Sorpbaggarnir koma svona úr vélinni en ég stillti þeim á þetta sérsniðna borð , kom inn með stúdíólýsingu og klippti þá úr sínu umhverfi þótt það sé í bakgrunni .
" – Þú vinnur þessi verk alltaf í seríum .
" Já , nær undantekningarlaust , ekki stök .
Smíð frá 2013 er tvö verk .
Ég vil taka fyrir blæbrigðin sem hugmyndin býður upp á .
" Hrafnkell segir að hingað til hafi hann alltaf séð verkin fyrir sér stór og að þau mæti áhorfandanum á vegg .
" Ég fæ frekar snemma í vinnuferlinu tilfinningu fyrir því hvernig ég vil að þau líti út og hvernig tilvera þeirra þarf að vera .
Ég hef ekki hugsað nein af þessum verkum sem frekar litlar myndir í bók , þau hafa alltaf verið hugsuð þannig að þau hafi mikla nálægð í rýminu og nálgist jafnvel virkni málverksins .
" – Já , í sumum myndröðunum ertu í talsverðu samtali við hefð málverksins .
" Það er líklega greinilegt að ég er upptekinn af málverkinu – þar liggur bakgrunnur minn í listaskóla , í grafík og málverki .
Það má segja að sem málari hafi ég frekar þróast í grafík , þannig gat ég þrykkt litunum á flötinn , og næsta skef var að þrykkja litunum á flötinn með ljósmyndaaðferðinni .
Bæði í skipshliðunum , í röðinni Hliðar , og í bóluplastverkunum , Opinberun , á ég til dæmis í þessu samtali við málverkið .
Þetta hér , " segir hann og bendir á plastið í vatninu á kápumynd bókarinnar , " er glíma við flötinn .
Þetta er hvítur flötur sem ég er bókstaflega að slást við í djúpinu og endar sem skúlptúr .
" Verkin á fleiri plönum Auðvelt er að fara út í þann lestur að í mörgum verka Hrafnkels sé hann meðal annars að fjalla um samband manns og náttúru .
Til að mynda í verkum þar sem sorp er myndefnið ; í sumum hefur hann fellt saman myndir af náttúru og sorphaugum í þrískiptum verkum sem opnast eins og gamlar altaristöflur .
Finnst honum sjálfum að þetta sé mikilvægur þáttur í verkunum , samband manns við náttúruna ? " Það liggur einhvers staðar undir niðri en ég hugsa þetta ekki á þennan hátt .
Þetta eru tilvistarlegar vangaveltur .
Það er þá frekar samband manns við náttúru en það áþreifanlega sem ég er að hugsa um .
Ruslmyndirnar eru ekki komment á neysluhyggju – þótt þær verði það alltaf .
Eins og í verkinu Fylling , titillinn vísar í margs konar fyllingu .
Það er ekki hægt að komast hjá því , ég er meðvitaður um það , þótt það sé ekki aðalinntak .
Þessi verk eru á fleiri plönum .
" – Hér eru nærmyndirnar af stökkum sjómanna , verkin sem þú kallar Áhöfn .
Í Listasafni Íslands sýndir þú árið 2009 annars konar verk af mönnum í vinnugöllum en það var myndbandsverk .
Hver er munurinn ? " Upphaflega var það vídeóverk ljósmyndastúdía , af vinnugöllunum , en á einhverjum tímapunkti lifnuðu þeir við og fóru að dansa .
Það varð einhver frjóvgun og hreyfingin varð til .
Utanaðkomandi aðstæður kölluðu þá líka á vídeóformið .
Það er langsótt að útskýra hvernig hugmyndir þróast en stundum þróast óskyldar hugmyndir innra með manni á sama tíma en áður en maður veit af fara þær að renna saman og eitthvað nýtt verður til , blöndun á sér stað .
" – En þetta sýnir líka aftur að þú ert ekkert bara ljósmyndari , ljósmyndin er bara einn miðillinn sem þú getur notað .
" Þannig finnst mér þetta vera , þótt ljósmyndin sé meginhluti þess sem ég geri .
Hugmyndirnar enda flestar sem ljósmyndir .
Eitt sem skilur ljósmyndirnar frá vídeóunum er að í þeim sjást aldrei líkamar .
Öll vídeóverkin mín fjalla hins vegar á einhvern hátt um líkamann .
Engu að síður er líkaminn nálægur í ljósmyndunum ...
Svona hefur þetta þróast .
En eins og sést í bókinni eru ljósmyndirnar samt hryggjarsúla í mínu höfundarverki , " segir Hrafnkell .
