" Ég lít svo á að sem leikstjóri sé það mitt að örva fólk , " segir Ólafur Egill Egilsson leikari með meiru sem leikstýrir nú nýju leikriti Kristínar Eiríksdóttur , Hystory , í Borgarleikhúsinu .
Hann er einnig að skrifa handrit að kvikmynd , Eiðnum , sem Baltasar Kormákur hyggst leikstýra .
Einar Falur Ingólfsson efi@mbl.is Þetta er gott verk hjá Kristínu .
Ísköld hversdagskómedía skástrik drama , " segir Ólafur Egill Egilsson leikari , leikgerðasmiður og handritshöfundur .
Nú er hann í hlutverki leikstjórans og að tala um nýtt leikrit eftir Kristínu Eiríksdóttur , Hystory , en það verður frumsýnt á Litla sviði Borgarleikhússins á föstudagskvöldið kemur , 27. mars .
Leikhópurinn Sokkabandið stendur fyrir sýningunni og fara Elma Lísa Gunnarsdóttir , Arndís Hrönn Egilsdóttir og Birgitta Birgisdóttir með hlutverkin í verkinu en tónlistarmaðurinn Högni Egilsson , bróðir Arndísar , kemur til liðs við hópinn ásamt Valdimar Jóhannssyni fjöllistamanni .
Hystory er samstarfsverkefni Sokkabandsins og Borgarleikhússins og er þriðja leikrit Kristínar sem er myndlistarmenntaður rithöfundur , hin eru Karma fyrir fugla , sem hún samdi ásamt Kari Ósk Grétudóttur , og sýnt var í Þjóðleikhúsinu , og Skríddu , sem sýnt var í Borgarleikhúsinu .
Rembast við að opna lásana " Verkið fjallar um þrjár konur rétt undir fertugu sem eru á ólíkum stað í lífinu , " segir Ólafur Egill .
" Þær voru bestu vinkonur þegar þær voru fimmtán en hafa ekki talað saman í tuttugu og fimm ár .
Eru ekki einu sinni vinkonur á Facebook .
Ein þeirra er hinsvegar gengin í mannræktarsamtök og farin að vinna í sjálfri sér , eins og það heitir , og ákveður að kominn sé tími til að " hreinsa " og kallar hinar tvær á sinn fund eina kvöldstund í þeim tilgangi .
" – Það er semsagt leyndarmál í fortíðinni ? " Svo sannarlega ...
" svarar hann íbygginn .
" Í fortíðinni , aðdragandanum að því sem við erum í dag er oftar en ekki eitthvað sem samræmist ekki þeirri mynd sem við höfum af sjálfum okkur , útvortis og innvortis .
Eitthvað sem við höfum á samviskunni og þurfum að hreinsa upp .
En hvernig ? Það er hægt að þrífa skrokkinn , skeina á sér rassgatið , en sálina , er hægt að skeina hana ? " – Er þetta nýja leikrit Kristínar ólíkt hennar fyrri verkum ? " Ja .
Þetta er örlítið jarðbundnara verk í forminu .
En samt er það svo að í þessari umræddu hreinsun fara hlutirnir dálítið úr böndunum hjá þessum ágætu vinkonum ...
" – Vannstu að verkinu með Kristínu , hvað framsetningu og leiklausnir varðar ? " Ég fékk að fylgjast með þróun þess og fékk aðeins að dramatúrgast á því ásamt Hrafnhildi Hagalín og Tyrfingi Tyrfingssyni .
Ég er mikill aðdáandi Kristínar og fannst verkið fjalla um málefni sem mér var hugleikið , leitinni að lyklunum .
Við sem erum að nálgast miðbikið , hvort sem það er mælt í lífaldri eða öðru , erum máski komin í ákveðnar skorður ; þetta starf , þessi maki , þessi börn , þessi bíll , þessi íbúð og allt það , en af hverju er allt í stáli ? Hvar eru lyklarnir að hamingjulásnum ? Ég er viss um að ég var með þá hérna einhversstaðar – og þá hefst leitin .
Það er að minnsta kosti það sem ég er sjálfur að rembast við , að opna lásana og vera eins þakklátur fyrir hvern nýjan dag eins og ég mögulega get .
Finna þessa andskotans lyklakippu .
" Útrás fyrir annað í skrifunum – Leikskáldið Kristín kemur víða við í skáldskapnum og það sama má segja um þig , hvað varðar leikhús og kvikmyndagerð , en hefurðu gert mikið af því að leikstýra ? " Ég hef leikstýrt á Herranótt og Stúdentaleikhúsinu , ég setti upp verk Jóns Atla Jónassonar , Krádplíser og alltaf stóð til að gera meira en aðrar annir hafa tafið .
Ég hef verið að skrifa töluvert og meðfram leiklistinni er það orðið mitt aðalstarf .
" – Það hlýtur að vera tímafrekt að hella sér í svona leikstjórnartörn .
" Jú , ég er auðvitað á samningi í Þjóðleikhúsinu , en blessunarlega raðaðist leikárið þannig upp hjá mér að ég hafði lausan tíma .
Ég er reyndar líka að æfa fyrir tónleikauppfærslu á Jesus Christ Superstar í Hörpu og að skrifa kvikmyndahandrit sem kallast Eiðurinn og strax eftir tónleikana og frumsýninguna nú um mánaðamótin fer ég í lokaumskrif á handritinu .
" – Þetta vinnur allt saman .
Og þú ert líka að leika , til að mynda í Sjálfstæðu fólki , þar sem þú skrifaðir líka leikgerð er það ekki ? " Jú , með Atla Rafni og Símoni Birgissyni .
Mér finnst þetta allt styðja við hvert annað , að skrifin geri mig að ögn skárri leikara og vonandi öfugt .
– Værir þú til í að sleppa einu , til að mynda því að stíga á svið og leika ? " Nei , alls ekki , eins og það er nú vel borgað og vinnutíminn fjölskylduvænn , " segir hann kíminn .
" En nei , ég nýt þess að leika og myndi sjá mikið eftir því , en ég fæ útrás fyrir annað í skrifunum og ég hef verið heppinn að ná að stunda þau meðfram leiklistinni og fyrir það er ég þakklátur .
Til dæmis fyrir þolinmæði minnar ágætu konu , Esther Talíu .
" – Hvað gefa skrifin þér ? " Hmm ...
Sem leikari vinnur maður með meininguna í orðum höfundar og reynir að koma henni til skila en í skrifunum ræður maður orðunum sjálfum , útgangspunktinum .
Í leikgerðarvinnunni fer maður svo þarna á milli .
Þá þarf að vera verki annars trúr og flytja það yfir í annan miðil og þá fær maður að vera bæði túlkandi og skapandi ; leita kjarnans og endurmóta hann að vissu marki svo hann gangi upp í nýu formi .
Það að leikstýra er í raun ólík nálgun við sama hlut , leit að kjarna og því að miðla honum – að segja sögur ! " – Þú vinnur að Eiðnum með Baltasar Kormáki .
Það hljómar spennandi .
" Já , ég var , ásamt öðrum , með í skrifunum á þáttaröðinni Ófærð sem tökum er nú að ljúka á , það var gríðarstórt verkefni og frábært höfundateymi sem vann að því undir handleiðslu Sigurjóns Kjartanssonar og Baltasars .
Eiðurinn er hins vegar fyrsta handritið sem ég vinn sem byggist á minni hugmynd og ég hef notið þess að fá að þróa það með Sigurjóni og Baltasar og innan hans fyrirtækis Reykjavík Studios .
Eiðurinn er mjög persónuleg saga , innblásturinn stóð mér nærri .
Innan vébanda fjölskyldunnar og eiginlega við og yfir sársaukamörk , en þau skrif hafa líka verið ákveðin hreinsun , og hún er ekki að virka nema maður finni til .
" Ólafur Egill segir aldrei að vita hvað gerist í heimi kvikmyndanna en mögulega fari Eiðurinn í tökur á þessu ári .
" Baltasar hefur lagt mikið til í handritsvinnunni og komið með afgerandi hætti að þróuninni , eins og í öllu sem hann leggur hönd á .
" Aðspurður játar Ólafur að það sé á stundum glíma að sinna þessum ólíku verkefnum " Maður er stundum að kljúfa sekúndur , en eru ekki flestir í því á þessu skeri , í tveimur eða þremur störfum til að ná þessum endum í námunda hvorum við annan ? " – En það er ekki verra að geta um leið fengið góða útrás fyrir sköpunarkraftinn ? " Það er auðvitað stórkostlegt .
Þá gengur maður tvíefldur til verka .
Þetta leikstjórnarverkefni er gott dæmi , það hefur verið þerapía að kafa í persónur Kristínar – og hvað notar maður í þá köfun annað en það sjálf sem manni er áskapað .
Svo kemur maður úr kafi , svona líka tandurhreinn og hress " Hann segir allt samstarfsfólkið í verkefninu vera einstaklega öflugt , leikkonurnar þrjár sem aðra aðstandendur .
" Þetta eru allt listamenn með sjálfstæða og skýra sýn .
Ég lít svo á að sem leikstjóri sé það mitt að örva fólk , fá það til að vera sem mest skapandi og stilla svo saman strengina .
Ég læt öðrum um að dæma hvernig til hefur tekist en persónulega þykir mér samhljómurinn bara nokkuð góður .
" 