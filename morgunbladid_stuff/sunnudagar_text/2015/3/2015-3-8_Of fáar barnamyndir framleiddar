KEX hostel sýnir íslensku kvikmyndina Regínu á viðburði KEX bíó á sunnudag kl. 13 .
Margir muna eflaust eftir þessari skemmtilegu barnamynd en það sem er ef til vill einna áhugaverðast við kvikmyndina er að aðalhlutverk er í höndum stúlku , einn af handritshöfundum er kona og leikstjóri myndarinnar var einnig kona .
Þrettán ár eru síðan myndin var frumsýnd sem er ekki í frásögur færandi nema fyrir það að ekki hefur verið gerð íslensk kvikmynd síðan þá þar sem konur sinna öllum þessum hlutverkum .
" Það er náttúrlega kominn tími til að breyta því , " segir Margrét Örnólfsdóttir , handritshöfundur með meiru , um það að lítið sé um kvikmyndir þar sem konur eru við stjórnvölinn en Margrét og Sjón skrifuðu handritið um Regínu saman .
" En af því að þetta er barnamynd finnst mér ekki síður áhyggjuefni hversu fáar barnamyndir hafa verið framleiddar síðan Regína kom út .
Kvikmyndasjóður er í raun skuldbundinn til að styrkja barnamynd á tveggja ára fresti og það er eitthvað sem hefur ekki gengið eftir .
Þarna mætti nú heldur betur gera bragabót á .
" Boðskapur myndarinnar er óður til lífsins og sköpunarkraftsins og mikið um gleði og kátínu .
" Regína höfðar jafnt til barna og fullorðinna í dag eins og þegar hún kom út fyrir fimmtán árum , " segir Margrét .
