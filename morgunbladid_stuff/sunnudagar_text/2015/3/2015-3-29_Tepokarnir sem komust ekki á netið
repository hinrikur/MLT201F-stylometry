Eitt af heillasporunum í lífinu var stigið þegar ég flutti í miðbæinn og fór að venja komur mínar á Kaffifélagið við Skólavörðustíg .
Fyrir utan það að bjóða upp á eitt besta kaffið á höfuðborgarsvæðinu sogar þetta kaffihús til sín hóp af smörtu fólki sem lætur sko ekkert framhjá sér fara .
Þess vegna kom það ekki á óvart að ég væri rukkuð um brjóstamynd þegar ég mætti kappklædd í mínum staðalbúnaði , brjóstahaldara og aðhaldssokkabuxum , á fimmtudagsmorguninn .
Við erum nefnilega orðin svo náin eitthvað þarna á kaffistéttinni .
Ég útskýrði fyrir þeim að heimurinn yrði líklega ekkert skárri þótt tútturnar á mér kæmust á internetið .
Tútturnar á konu sem hefur verið með tvo drengi á brjósti í samtals átta ár eiga afar lítið erindi á internetið – jafnvel þótt málstaðurinn sé góður .
Á Skólavörðustígnum spunnust auðvitað hressilegar umræður um brjóst .
Einn sagði frá því að konan hans , sem er þekkt leikkona , hefði sleppt því að setja myndir af sér á netið þar sem allir gestir Kaffibarsins væru líklega búnir að sjá á henni brjóstin .
Hún átti það nefnilega til á einu hressilegasta skeiði lífs síns að rífa sig úr að ofan þegar gleðin stóð sem hæst á Kaffibarnum .
Maðurinn hennar sagði að stundum hefði hún fengið frían bjór þegar hún gerði þetta og hló .
Karlpeningurinn á kaffistéttinni var ekki alveg að skilja þetta túttuvesen , en þeir játuðu eftir smá vangaveltur að þessi fimmtudagur hefði líklega verið einn besti dagur internetsins fyrr og síðar .
Hvaða maður segir nei við brjóstamyndum af konum – mögulega enginn .
Ég skildi hvað þeir voru að fara .
Vandamálið er bara að ég hef ekki alveg jafnmikinn áhuga á brjóstum og karlpeningurinn .
Öll unglingsár mín hataði ég þessa sístækkandi hnullunga sem létu eins og þeir væru í lyftidufti og var staðráðin í því að fara í brjóstaminnkun um leið og ég yrði fullorðin ( sem gerðist formlega í vikunni þegar ég náði 38 ára aldrinum ) .
Á þessum árum var ég ekkert að tengja brjóstastærðina við holdafarið enda hefðu brjóstin líklega verið mun nettari ef kroppurinn hefði verið í kjörþyngd en það er önnur saga .
Á meðan allar skinkur sokkabandsáranna voru í sjokköpp-sokkabuxum og wonderbra var ég í brjóstahaldara sem ýtti brjóstunum niður .
Svo virkaði alltaf mjög vel að vera bara frekar hokin í baki því þá virkuðu brjóstin minni .
Á stundum var líka gott að fela sig í stórum og víðum peysum .
Þegar ég hafði loksins efni á brjóstaminnkuninni voru synir mínir búnir að soga þetta allt í burtu .
Þetta " vandamál " leystist því tæknilega séð af sjálfu sér og ég sparaði í kringum 500.000 krónur .
Sem sönn vinkona bauð ég kaffivinum mínum náttúrlega upp á þann valmöguleika að ég myndi fletta upp um mig þarna á stéttinni því ekki getur þessi 38 ára kona verið þekkt fyrir tepruskap .
Þeir afþökkuðu boðið og ég pantaði mér bara annan latte .
martamaria@mbl.is 