Þúsundasta innslagið í sjónvarpsþættinum vinsæla Landanum í Ríkissjónvarpinu verður sent út um helgina .
Fyrsti þáttur Landans var sendur út 3. október 2010 og eru þættirnir orðnir 178 og innslögin 996 .
Þessi þúsund innslög hafa fjallað um allt milli himins og jarðar þó að nýsköpun , byggðamál , umhverfismál , menning og listir og mannlíf almennt hafi kannski verið fyrirferðarmest hvað varðar efnistök , að sögn Hildar Harðardóttur , framkvæmdastjóra samskiptasviðs RÚV .
Hildur segir þáttinn einstakan í sinni röð að því leyti að innslögin í honum séu upprunnin alls staðar að af landinu og þess ávallt freistað að hafa dreifinguna sem mesta og vel utan um hana haldið .
" Viðmælendur Landans skipta þúsundum og það sem kannski er merkilegt er að fæstir hafa komið fram oftar en einu sinni í þættinum .
Viðmælendur eru sömuleiðis á öllum aldri og sérstök áhersla er á að hlutfall karla og kvenna í þættinum sé sem jafnast .
Það sem ef er þessum vetri til dæmis eru konur 51% viðmælenda og karlar 49% , " segir Hildur .
Í tilefni af þúsundasta innslaginu hefur verið ákveðið að kynna til sögunnar Landakortið , sem er búið að vera í bígerð um nokkra hríð .
" Forsagan er sú að í hverri viku fá umsjónarmenn Landans fyrirspurnir um gömul innslög úr Landanum .
Meðal annars er töluvert um að innslög úr Landanum séu notuð í kennslu á öllum skólastigum , meðal annars í náttúru- og umhverfisfræði .
Landakortið verður á vef RÚV .
Það er kort af Íslandi þar sem innslögum úr Landanum er raðað á þá staði á kortinu þar sem þau eiga heima ! Þar getur fólk síðan horft á þau innslög sem vekja áhuga , " segir Hildur ennfremur .
