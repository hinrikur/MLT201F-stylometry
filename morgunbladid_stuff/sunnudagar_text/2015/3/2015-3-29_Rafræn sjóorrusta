Eitt mest notaða spil sem höfundur þessa pistils hefur eignast um dagana er sjóorrustuspil sem kallaðist Electronic Battleship og gekk fyrir rafhlöðum .
Ætli honum hafi ekki áskotnast spilið um tíu ára aldurinn en það naut mikillar lýðhylli á árunum í kringum 1980 – og gerir eflaust enn í uppfærðri mynd .
Undirtitill spilsins var " a computer memory game with live action and sound " .
Þar fyrir neðan hékk orðið " boom " eins og í lausu lofti .
Þið getið rétt ímyndað ykkur að tíu ára gutti hafi tekist á loft þegar þessa merkissmíð rak á fjörur hans .
Svo sem sjá má á myndinni sem fylgir skrifinu er spilið eftirlíking af haffleti .
Hvor leikmaður hefur sitt borð sem skilin eru að af spjaldi .
Báðir hafa fimm mismunandi stór skip til umráða , allt frá flugmóðurskipi niður í lítið strandgæsluskip .
Stærsta skipið nær yfir fimm reiti á borðinu og það minnsta yfir tvo .
Þeim má raða að vild , lóðrétt eða lárétt .
Upplagt er að gabba andstæðinginn með því að raða skipunum hlið við hlið eða í vinkil eftir lundarfarinu hverju sinni .
Sprengjuhljóð , " blúbb " og væl Keppendur skiptast á að skjóta hvor á annan í blindni .
Velja hnit í stjórnborðinu hjá sér og freista þess að lenda á þilfari eins af skipum andstæðingsins .
Takist það gefur spilið frá sér mikið sprengjuhljóð .
Missi skotið marks segir spilið einfaldlega " blúbb " , til marks um það að skotið hafi lent í sjónum .
Keppendur merkja samviskusamlega við hnitin sem búið er að reyna á spjaldinu sem skilur borðin að , með rauðum keilum eða hvítum , eftir því hvort skotið hæfði eður ei .
Ekki vilja menn skjóta aftur á sama staðinn .
Hæfi skot má sá leikmaður gera aftur .
Og svo koll af kolli þangað til búið er að finna öll skip mótherjans og granda þeim .
Þá gefur spilið frá sér ægilegt væl til marks um fullnaðarsigur .
Stígur þá annar keppandinn að vonum mikinn stríðsdans og híar jafnvel á hinn .
Ef þannig liggur á honum .
Höfðaði jafnt til ungra sem aldinna Electronic Battleship reyndist hin besta skemmtun og óhætt að segja að það hafi verið spilað í drep á heimili pistlahöfundar .
Árum saman .
Spilið höfðaði til leikmanna af ólíkum kynslóðum og pistlahöfundur minnist margra rimma við föður sinn og aðra fullorðna keppendur – sem yfirleitt gáfu ekki þumlung eftir .
Enginn er annars bróðir í leik .
Sterkt var í Electronic Battleship og þegar pistlahöfundur vissi síðast var spilið ennþá til í geymslunni hjá móður hans .
Eins og svo margt annað frá þessum árum .
Spilið enda framleitt á þeim tíma þegar græjur voru hannaðar til að endast .
Sú var tíð .
orri@mbl.is 