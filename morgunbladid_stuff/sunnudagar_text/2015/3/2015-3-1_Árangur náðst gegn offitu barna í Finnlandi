Nærri eitt af hverjum fimm 5 ára börnum í bænum Seinäjoki í Finnlandi var talið í mikilli yfirþyngd þegar heilsufar var kannað þar fyrir sex árum .
Nú hefur sá árangur náðst að aðeins eitt af hverjum tíu 5 ára börnum er talið vera í yfirþyngd .
Eins og greint er frá í frétt um árangurinn hjá finnska sveitarfélaginu á vef Alþjóðaheilbrigðisstofnunarinnar þá náðist hann ekki á einni nóttu .
Samstillt átak ýmissa stofnana þurfti til .
Heilsugæsla staðarins vann náið með leikskólum , skólum og skipulagsyfirvöldum á svæðinu til að allir þættir er varða daglegt líf og starf barnanna væru teknir með í reikninginn .
Ákveðið var að leitast við bæði að gera allt sem hægt væri til að auka hreyfingu og bæta næringu í daglegu lífi barnanna .
Skipulagsyfirvöld staðarins bættu leiksvæði barnanna í þeim tilgangi að gera þau þannig úr garði að þau hvetji til hreyfingar .
Aukið var við fræðslu til mötuneyta skóla og leikskóla um næringarinnihald og markvisst dregið úr sykri á öllum stöðum .
Heilsugæslan tók upp árlega heilsufarsskoðun fyrir börn þar sem foreldrar fá einnig fræðslu um næringu .
Reyndar hafa Finnar gengið lengra en aðrar þjóðir í því að samþætta heilsugæslu við aðrar stofnanir sveitarfélaga .
Þannig hefur sveitarfélögum verið gert kleift að ráða fleira heilbrigðisstarfsfólk sem starfar beint með skólum , leikskólum og veitir ráðgjöf um næringu og heilbrigðan lífsstíl til foreldra og barna .
Að sögn Oili Ylihärsila , sem hefur haft umsjón með heilsueflingunni í Seinäjoki , er mikilvægt að fá foreldrana með .
Góð næring í skólamötuneytum og hreyfing barna á skólatíma og í frístundum sé vissulega mikilvæg , en þátttaka foreldra og fræðsla til þeirra um næringu og hreyfingu sé þó algjört lykilatriði eigi að sporna við alvarlegum heilsufarsvandamálum sem stafað geta af ofþyngd barna .
Samvinna heimila og allra sem koma að vinnu með börnum sé nauðsynleg til að árangur náist .
Finnskum skólum er skylt að bjóða upp á fríar máltíðir í skólum , en fram til þessa hefur skort upp á að næringarinnihald sé nægilega gott .
Með því að fá heilbrigðisstarfsfólk sem er sérhæft á sviði næringar inn í skólana vonast Finnar til að breyta þessu og færa skólabörnum hollari mat .
