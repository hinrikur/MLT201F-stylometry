Snertiskjárinn er ein helsta tækninýjung okkar tíma , sem sést meðal annars á spjaldtölvum og fartölvum með snertiskjái sem fjölgar í sífellu .
Eitt fyrirtæki þráast þó við – engin far- eða borðtölva frá Apple er með snertiskjá og engin slík virðist í aðsigi .
Apple framleiðir þó ýmislegt með snertiskjá , iPadinn þar fremstur í flokki , en líka Apple Watch " úrið " sem kemur á markað á árinu .
Ýmsar tæknilegar nýjungar er að finna í úrinu sem sumar munu eflaust skila sér í tækni annarra framleiðenda , og þar á meðal er forvitnileg útfærsla á snertiskjánum sem gera á notkun hans eðlilegri , en sömu tækni er líka að finna í nýjustu gerð MacBook-fartölvunnar frá Apple .
Fyrirbærið kalla Apple-bændur " taptic engine " sem snara má sem snertivél , enda byggist hún á því að þegar smellt er á skjáinn þá framkallar örsmá vél í úrinu hreyfingu sem er eins og snerting á úlnliðinn .
Sama tækni er svo notuð í snertifleti fartölvunnar , " músarfletinum " , en í aðra átt ; þegar fingri er þrýst á flötinn framkallar vélin viðbragð sem blekkir heilann til að túlka það sem svo að flöturinn gefi eftir eins og hnappur .
Þetta er áþekk tækni og til að mynda í símum sem titra þegar í þá er hringt , en miklu nákvæmari og fullkomnari , enda greinir tæknin á milli snertingar eftir því hversu lengi fingrinum er haldið á fletinum , hversu fast er stutt og hvernig hann er dreginn eftir fletinum .
Við þetta bætist svo að þegar tölvan / úrið eða hvaðeina gefur frá sér snyrtilegt hljóð til að undirstrika blekkinguna þá gleymist rækilega að maður er að smella á stífa glerplötu en ekki hnappaspjald .
