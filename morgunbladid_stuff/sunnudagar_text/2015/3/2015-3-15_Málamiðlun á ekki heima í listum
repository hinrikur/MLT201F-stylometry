Jóhann Jóhannsson segir leik Eddies Redmaynes hafa veitt sér innblástur við gerð tónlistarinnar í The Theory of Everything og er sáttur við þótt þetta verði eina óskarstilnefningin sín .
Honum finnst hann í raun vera sami tónlistarmaðurinn núna og þegar hann var að leika sér að búa til hljóðvegg úr hávaða í kjallara úti á Nesi á unglingsárunum .
Tónskáldið leitar ekki endilega að innblæstri á afskekktum stöðum heldur þrífst betur á borgarorku .
Jóhann hefur haft atvinnu af tónlist í uppundir tuttugu ár og er bókaður framundir mitt næsta ár .
Inga Rún Sigurðardóttir ingarun@mbl.is Tónskáldið Jóhann Jóhannsson var staddur í stúdíói sínu í Berlín , þar sem hann er búsettur , þegar Sunnudagsblað Morgunblaðsins ræddi við hann .
Hann byrjar daginn alltaf á einum góðum kaffibolla , hvorki meira né minna , og dugar það honum þrátt fyrir að dagarnir séu oft langir og annasamir .
Jóhann varð fyrr á árinu fyrsti Íslendingurinn til að hreppa Golden Globe-verðlaun en þau fékk hann fyrir bestu frumsömdu tónlistina í kvikmyndinni The Theory of Everything .
Viðtalið fer fram á Skype þar sem Jóhann er ekki á leið til landsins í bili og hefur ekki komið í dágóðan tíma fyrir utan skottúr á Iceland Airwaves í fyrra en þá kom hann fram á hátíðinni .
Hann er bókaður langt fram í tímann , fram á mitt ár 2016 , og var mikið bókaður áður en hann hreppti þessi verðlaun og fékk óskarstilnefninguna fyrir sömu mynd .
" Þetta er búið að vera mikið ævintýri , mikill sirkus , " segir Jóhann .
Hann hefur verið í mörgum hljómsveitum í gegnum tíðina , áður en hann fór að starfa alfarið sem tónskáld .
Í fyrstu þegar ferill hans er skoðaður lítur ekki endilega út fyrir að það sé rökrétt framhald að fara úr rokkhljómsveit í kvikmyndatónlist en þegar nánar er að gáð hefðu hlutirnir vart getað æxlast öðruvísi .
Mótandi æskuár í París Jóhann ólst upp á Miðbrautinni á Seltjarnarnesi og gekk í Mýrarhúsaskóla og Valhúsaskóla fyrir utan nokkurra ára hlé þegar fjölskyldan flutti til Frakklands .
Faðir hans , Jóhann Gunnarsson , vann hjá tölvufyrirtækinu IBM frá miðjum sjöunda áratugnum og árið 1977 , þegar Jóhann var átta ára , fluttist fjölskyldan búferlum til Parísar .
" Þetta var mótandi tímabil og þessi reynsla hafði mikil áhrif á mig .
Ég var rifinn upp með rótum frá vinunum og þurfti að fóta mig í nýju umhverfi og læra nýtt tungumál .
Ég var mjög heppinn með skóla , " segir Jóhann en skólinn var alþjóðlegur með börnum víðsvegar að úr heiminum .
Kennslan fór fram á ensku þótt krakkarnir færu líka í frönskutíma á hverjum degi .
" Þarna var samankominn mjög áhugaverður hópur af krökkum .
Ég held það sé hollt fyrir börn að upplifa önnur tungumál og annað umhverfi , " segir hann en Ísland á áttunda áratugnum var mun fábreyttara og einangraðra en í dag .
Skólinn var með öfluga tónlistarkennslu og þar fór Jóhann í sinn fyrsta tónlistartíma .
" Þarna var stórt og mikið hljóðfærasafn , meðal annars risastór Moog-hljóðgervill , sem mér fannst ótrúlega áhugaverður .
Það var tónlistarstúdíó í skólanum og ég man sterklega eftir að hafa farið í heimsókn í þetta stúdíó , þetta var mótandi stund og hafði mikil áhrif á mig .
Ég byrjaði að æfa á básúnu og hélt því áfram þegar ég kom heim til Íslands og fljótlega eftir það fór ég að læra á píanó , " segir Jóhann sem kláraði grunnskólann á Seltjarnarnesinu eftir að hafa verið í fjögur ár í Frakklandi og fór svo í MR og síðar í nám í ensku og bókmenntafræði við Háskóla Íslands .
Eftir heimkomuna gekk hann í Lúðrasveit Seltjarnarness og seinna í Lúðrasveitina Svaninn .
" Pabbi var áhugatónlistarmaður og spilaði á trommur og harmonikku , og gerir enn , en hann var í Svaninum .
Ég byrjaði í Svaninum fyrir tilstilli hans og básúnukennarans míns , Skarphéðins Einarssonar .
Þetta var fyrsta reynsla mín af því að spila í hljómsveit , " segir Jóhann sem þá var þrettán fjórtán ára .
Lúðrasveitirnar fylgdu honum inn í framtíðina en tvö af hans stærstu verkum , The Miners ' Hymns og Virðulegu forsetar , eru fyrir lúðrasveitir .
" Síðan færði ég mig yfir á píanó .
Ég fékk strax mikinn áhuga á því að útsetja og vinna með hljómsveit , hvernig hjóðfæri vinna saman og hvernig eigi að búa til hljóðheim með samspili hljóðfæra .
" Áferðin á hávaðanum Síðar byrjaði hann að spila á rafmagnsgítar og samhliða þessu klassíska námi kom áhuginn á rokktónlist og því að stofna hljómsveit .
Sú fyrsta á þessu sviði var Daisy Hill Puppy Farm , stofnuð með strákum af Nesinu sem áttu margt sameiginlegt á tónlistarsviðinu .
" Við vorum að prófa okkur áfram í því að búa til hávaða úr rafmagnsgíturum og trommum .
Við bjuggum til frumsætt og minimalískt en í raun mjög melódískt pönk .
Við höfðum mjög mikinn áhuga á áferðinni á hávaðanum .
Við vorum að leika okkur að taka upp á fjögurra rása upptökutæki .
Við gerðum tvær litlar plötur sem komu út hjá bresku fyrirtæki í gegnum Dr. Gunna .
Fyrstu tónleikarnir sem við spiluðum á voru með S.H .
Draumi og við vinguðumst við Gunnar Hjálmarsson , " segir Jóhann sem var átján ára þegar þarna er komið sögu .
Aðrar sveitir í sömu senu voru til dæmis Sogblettir og Bleiku Bastarnir .
" Þetta var svolítið í kringum Smekkleysu , við spiluðum einhvern tímann með Sykurmolunum og HAM var líka hluti af þessari senu , " segir Jóhann sem spilaði síðar með síðastnefndu sveitinni .
Hann rifjar upp tímann með Daisy Hill Puppy Farm .
" Þetta voru mörg lög af gítarhávaða og við vorum að gera " feedback " -sinfóníur , " segir hann og líkir tónlistinni við " skúlptúrískan hávaðavegg " .
" Því meira sem ég eldist finnst mér ég alltaf nálgast meira og meira þennan gaur , átján ára að leika sér með gítarhávaða í einhverjum kjallara úti á Nesi .
Ég er að gera í raun alveg það sama núna .
Það er kannski aðeins fágaðra en grundvallarmarkmiðin eru þau sömu .
Mér finnst ekki svo langt á milli tónlistarmannsins sem ég var þá og þess sem ég er núna , " segir hann .
( Hvað er ein óskarstilnefning milli vina ! ) Gefandi samstarf í sköpun " Það sem mig vantaði á þessum tíma var þekking og reynsla og fljótlega eftir að Daisy Hill hætti ákvað ég að verða mér úti um sem mesta reynslu og vinna með sem flestu fólki .
Ég reyndi að finna áhugavert fólk til að vinna með og læra af .
Samstarf er mjög mikilvægt og gefandi í allri sköpun .
" Hann segir samstarfið ekki síst mikilvægt í starfi sínu nú .
" Mikið af því sem ég geri er undir mínu nafni en þetta er alltaf samvinna við tónlistarmenn , " segir hann og víkur að óskarsmyndinni The Theory of Everything .
" Þar var ég að vinna með uppundir hundrað tónlistarflytjendum .
Tónskáldið gerir voða lítið einn bara með blað og penna .
Það er háð góðu samstarfi við stóran hóp flytjenda og ég var heppinn að hafa aðgang að frábærum spilurum .
" Hvernig er það ferli að búa til tónlist við kvikmynd ? " Það mikilvægasta er samtalið við leikstjórann en það er mismunandi eftir verkefnum hvenær ég er fenginn inn .
Sumir leikstjórar tala við mig áður en þeir eru byrjaðir að taka og ég fylgist með frá byrjun , " segir hann og víkur að gjöfulu samstarfi sínu við kanadíska leikstjórann Denis Villeneuve .
Jóhann gerði tónlist við myndina Prisoners en hún vakti athygli og fékk hann ASCAP-verðlaunin fyrir tónlistina og var orðaður við óskarstilnefningu þótt hún kæmi síðar eins og þekkt er .
Vinnu við aðra mynd í samstarfi Jóhanns og Villeneuves er nú lokið en hún ber nafnið Sicario og er með Emily Blunt , Josh Brolin og Benicio Del Toro í aðalhlutverkum .
" Við erum að fara að byrja á þriðju myndinni núna í vor .
Við höfum þann hátt á að vinna saman í gegnum allt ferlið .
Ég fylgist mjög náið með því hvernig verkefnið þróast og fer á tökustað .
" Jóhann og klipparinn eru síðan þeir einu sem fá að sjá tökurnar á meðan framleiðendurnir í Hollywood þurfa að bíða .
Í vinnunni við Prisoners sendi Villeneuve Jóhanni þriggja tíma leikstjóraútgáfu af myndinni sem hann klippti alveg án tónlistar .
" Það er frábært , rosalegt frelsi og í þessu felst mikið traust en þetta er líka dálítið ógnvekjandi .
Það er mjög gaman að vinna með Denis , hann er opinn og alltaf spenntastur fyrir ýktustu hugmyndunum sem ég sendi honum .
Þetta er alveg frábært samstarf .
Þessi vinnuaðferð er líka mjög skemmtileg leið til að forðast klisjur sem kvikmyndatónlist dettur oft í .
Það gerist af því að menn eru að nota tónlist eftir aðra í klippinu sem tónskáldið horfir á .
Vandamálið við það er að menn tengjast því of sterkum böndum sem gerir það erfitt fyrir tónskáldið að gera eitthvað annað .
Með því að gera þetta svona komumst við Denis alveg framhjá þessu vandamáli .
Þetta er meira eins og var unnið hér áður fyrr þegar klipparinn klippti myndina og svo sat tónskáldið við píanóið og spilaði einhver þemu .
" Mikil breidd og heild The Theory of Everything var gerð á annan hátt .
" Ég kom seinna inn í vinnuna og þeir voru byrjaðir að klippa .
Þeir notuðu " temp " -tónlist í því verki og mikið af minni tónlist .
Þá er maður pínulítið að keppa við sjálfan sig .
Þessi mynd var að mörgu leyti mikil áskorun fyrir mig , ég hef ekki áður gert tónlist fyrir mynd sem spannar svona langan innri tíma .
Þetta er ævisaga en myndin segir frá nokkrum áratugum úr ævi Hawking-fjölskyldunnar .
Áskorunin var að fá tónlistina til að fylgja þessu og undirstrika alla þessa atburði en á sama tíma þarf tónlistin að hafa ákveðna heild .
Hún þurfti að hafa bæði mikla breidd og heild .
Ég var mjög meðvitaður um að vera ekki að vitna í einhver tímabil .
Ég vil ekki segja að hún sé alveg tímalaus en hún stendur dálítið fyrir utan tímann sem myndin gerist í ; tónlistin er í sínum eigin tíma .
Það voru ýmsar áskoranir fólgnar í því að gera þessari sögu til hæfis og gera tónlist sem undirstrikar þessar flóknu og ríku tilfinningar sem koma fram í sögunni án þess að fara út í tilfinningavellu .
Efnið er tilfinningalega hlaðið og þetta er saga sem er auðvelt að klúðra en myndin stendur og fellur með Eddie Redmayne .
Hann er hjartað í myndinni og samleikur hans og Felicity Jones , " segir hann en Redmayne fékk Óskarinn fyrir túlkun sína á Stephen Hawking .
" Það er það sem var mesti innblásturinn fyrir mig í upphafi og sérstaklega leikur Eddies og þessar flóknu tilfinningar sem honum tekst að koma í gegn í sínum leik .
Það hafði mjög mikil áhrif á tónlistina .
" Hvað á góð kvikmyndatónlist að gera ? " Hún getur haft mjög margþætta rullu .
Þegar best lætur verður kvikmyndatónlist hálfgerður karakter í myndinni .
Kommentar á og undirstrikar söguna , tilfinningar og blæbrigði .
Á sama hátt má hún ekki segja það sama og er að gerast á skerminum .
Það er rosa oft sem tónlistin er að segja það sama og þú sérð og endurtaka hluti og verður óþörf .
Tónlist er yfirleitt alltaf ofnotuð í kvikmyndum , sérstaklega í dag , það er alltof mikil tónlist í flestum myndum , ekki síst bandarískum .
Ég held að þetta sé að mörgu leyti merki um að fólk treysti ekki efninu , það notar tónlistina til að reyna að bjarga því .
Kvikmyndin er listform samstarfsins , allir þessi þættir ; leikur , kvikmyndataka , leikmyndahönnun , búningahönnun , handritsgerð og tónlist , verða að virka saman , vera í jafnvægi og hafa mjög skilgreind hlutverk , " útskýrir hann .
Hann segir The Theory of Everything vera mjög klassíska mynd .
" Hún brýtur ekki blað í kvikmyndasögunni en hún er einstaklega vel gert kvikmyndastykki .
Allir þessir þættir virka vel og hún er í góðu jafnvægi , " segir hann og hrósar leikstjóranum James Marsh og Working Title-framleiðendunum .
" Þetta er mjög fært kvikmyndagerðarfólk sem kann sitt fag .
Persónulega finnst mér skemmtilegra að vinna á tilraunakenndari hátt og vinna að kvikmyndum sem reyna að færa út formið og gera eitthvað nýtt .
Theory er bara sérstaklega vel gerð kvikmynd sem segir góða sögu vel og það er ekkert að því .
Það er virkilega gaman að hafa tekið þátt í svona verkefni .
" Grunaði þig strax að þú værir með svona gott efni í höndunum ? " Maður sá það strax í fyrsta klippinu að þetta væri mjög sterkt efni og vel gert allt saman .
En nei , maður reynir bara að gera sitt besta og fylgja innsæinu fyrir því hvað virkar og hvað ekki .
Síðan er það ekki fyrr en maður sér myndina með áhorfendum að maður fær raunverulega staðfestingu á því að þetta virki .
" Ekki í þessu fyrir partíin Þetta er sannarlega búið að vera óvenjulegt ár hjá Jóhanni .
Fyrir tónlistina í The Theory of Everything hreppti hann Golden Globe- verðlaunin og núna nýlega ASCAP Composer ' s Choice-verðlaunin .
Hann var tilnefndur til Óskarsverðlauna og BAFTA-verðlauna , auk hátt í tíu annarra smærri verðlauna .
Hvernig upplifun er að sækja allar þessar flottu hátíðir , vera tilnefndur og taka við verðlaunum ? " Það er rosalega gaman að upplifa þetta .
Þetta er mjög sérstök reynsla og fyrst og fremst gaman að vinna okkar allra sem komu að myndinni fái þessa viðurkenningu .
Ekki síst eins og með Óskarinn þar sem kollegar manns tilnefna og kjósa .
Þetta var skemmtilegt en ég er ekki í þessu fyrir partíin .
Þegar komið var að Óskarnum var þetta þriðja hátíðin í röð og ég var hálfpartinn kominn með nóg af fínum partíum og var rosalega feginn þegar þetta var allt búið og lífið komst í eðlilegan farveg , " segir hann en ítrekar að hann vilji ekki gera lítið úr þessu eða sýna vanþakklæti .
" Það er gríðarlegur heiður að vera tilnefndur og ég tala nú ekki um að fá verðlaun .
En ég lít bara á það sem hluta af vinnunni að fara í svona partí .
Ég kann miklu betur við mig í smærri hópum .
Þetta er ekki ástæðan fyrir því að ég er að þessu .
Ég væri mjög sáttur ef þetta væri í eina skiptið sem ég þyrfti að fara í gegnum þennan pakka .
Þetta ákveðna verkefni var óskarsvænt en það er fullt af frábærum myndum sem falla ekki inn í þetta mót en eru ekki síður áhugaverðar .
Flest af því sem ég hef mestan áhuga á fellur alls ekki inn í þetta mót og ég á fastlega von á að þetta hafi verið eitt stakt tilvik og muni aldrei gerast aftur .
" Tvær kraftmiklar rokksveitir Þótt Jóhann hafi nú öðlast frægð sem kvikmyndatónskáld er hann ekki síður frægur hjá blaðamanni fyrir að hafa verið í HAM og Orgelkvartettinum Apparati .
" Báðar þessar hljómsveitir hafa haft mikil áhrif á mig .
HAM var alveg rosalega kraftmikil tónleikahljómsveit og kenndi manni hvernig á að semja fyrir rokkhljómsveit og hvernig á að búa til kraftmikið rokkband .
HAM var hópur af mjög sterkum karakterum og það var reynsluríkt að finna sitt pláss inni í þeim hópi .
Þetta eru mjög skapandi og skemmtilegir menn sem eru enn í dag góðir vinir mínir .
" Hann segir lærdóminn úr HAM hafa komið sér vel um hvernig eigi að búa til kraft á sviði .
" Þótt fátt sé líkt með Apparati og HAM sameinar þessi kraftur þær .
Apparat var samstarf fimm tónlistarmanna og við sömdum allt saman og þetta var mjög lýðræðisleg hljómsveit .
Allar ákvarðanir voru teknar í sameiningu , samstarfið var mikið og skapandi en það getur verið erfitt og tímafrekt að finna leiðir sem eru ásættanlegar fyrir alla en ekki bara einhver málamiðlun .
Málamiðlun á ekki heima í listum .
" Annað skref á milli rokksviðsins og hvíta tjaldsins hjá Jóhanni var að semja tónlist við sviðsverk .
" Ég var búinn að semja tónlist við nokkur leikverk á undan Englabörnum en það var það fyrsta sem vakti athygli .
Englabörn var mikilvægt verk fyrir mig , " segir hann og vísar til plötunnar með sama nafni en verkið á uppruna sinn í leikverkinu , sem Hafnarfjarðarleikhúsið setti upp , en hann endursamdi það fyrir plötuna .
" Hún vakti fyrst athygli á mér erlendis sem tónskáldi og lagði grunninn að því sem ég er að gera núna .
" Eimaði hugmyndir í Englabörnum Hann segist hafa lítinn áhuga á því að endurtaka sig .
" Ég hef ríka þörf fyrir að prófa eitthvað nýtt með hverju verkefni og það þarf alltaf að vera einhver ný áskorun í hverju verkefni þannig að það verði alltaf einhver framþróun .
En með Englabörnum fann ég mína rödd sem tónskáld .
Í því verki eimaði ég alla reynsluna frá áratugnum á undan og þær hugmyndir sem ég hafði verið að leika mér með í mörgum ólíkum verkefnum .
Síðan hef ég verið að byggja á þessum grunni og það er búið að byggja við hann , " segir hann en Englabörn kom út árið 2002 .
Jóhann hefur ekki búið á Íslandi frá árinu 2006 .
Hann bjó í Kaupmannahöfn í sjö ár en er núna búsettur í Berlín .
" Ég er búinn að hafa atvinnu af tónlist í uppundir tuttugu ár .
Misgóða reyndar ; þetta hefur verið erfitt á tímabili og maður þurfti að temja sér mikla nægjusemi til að geta einbeitt sér eingöngu að tónlistinni .
Ég vann lengi í Bóksölu stúdenta ; það var ákveðið akkeri hjá mér .
Ég vann þar hálfan daginn og gat einbeitt mér að tónlistinni restina af tímanum .
En upp úr 1997 má segja að ég hafi einvörðungu unnið við tónlist .
" Hann segir Berlín góða borg til að starfa við skapandi listgreinar .
" Þetta er skapandi borg og hér eru margir spennandi listamenn í tónlist , myndlist og kvikmyndum .
Það er mikill kraftur hérna , minnir mig dálítið á Reykjavík þótt orkan þar sé alveg sérstök , en hér er mikið af skapandi fólki að gera spennandi hluti .
" Jóhann býr og starfar í Kreuzberg .
" Ég er yfirleitt kominn í stúdíóið um tíuleytið , " segir hann en það er í um tíu mínútna göngufjarlægð frá heimili hans .
" Þegar ég er að vinna vinn ég yfirleitt langa daga , " segir Jóhann sem vinnur stundum tíu til sex og tekur kvöldin í eitthvað annað en kýs oft að hella sér í verkefnin .
" Ég kann rosalega vel við það að hella mér í verkefnin og vinna frá tíu um morguninn til tvö eftir miðnætti , fara heim og sofa nokkra tíma og halda svo áfram .
Auðvitað er ekki hægt að gera það nema í stuttan tíma í einu en sérstaklega á síðustu metrunum í verkefnum eru dagarnir oft svona ; kannski í tvær vikur í senn býr maður bara í stúdíóinu .
" Honum finnst gott að skipta um umhverfi til að semja og hefur leigt sér kofa í Normandí í Frakklandi og á Ítalíu rétt fyrir utan Róm til að dvelja í til að fá hugmyndir og semja tónlist .
" Síðan reyni ég líka að búa til tíma til að fara á tónleika , listasöfn og að fara í bíó , " segir Jóhann sem er mikill kvikmyndaáhugamaður og hefur unun af kvikmyndahátíðum .
Mörg spennandi tilboð En hefurðu tíma fyrir persónulegt líf ? " Maður finnur sér alltaf tíma fyrir það .
Mér finnst ég vera á stað í lífinu þar sem vinna er mjög mikilvæg , hún er stór þáttur af lífinu núna og fókusinn er mikið þar .
En auðvitað finnur maður tíma fyrir fjölskylduna og fólkið í kringum mann sem manni þykir vænt um .
En ég held að það viti það allt að vinnan er mjög mikilvæg og ég er mjög heppinn með það að fólkið í kringum mig lætur þetta eftir mér , " segir Jóhann .
Hann reynir að sinna kvikmyndatónlistinni og sínum eigin verkefnum jöfnum höndum .
" Það er mjög freistandi að hella sér alveg í kvikmyndatónlistina .
Það er alveg nóg af tilboðum , mjög spennandi tilboðum , verkefnum sem eru heillandi og freistandi á alla vegu en mér finnst mjög mikilvægt að halda jafnvægi á milli kvikmyndaverkanna og minna eigin og reyni að halda þeim hlutföllum nokkuð jöfnum þótt ég viti ekki hvort ég get alltaf staðið við það .
" Eins og áður segir fer í gang í vor vinna við þriðju myndina sem hann gerir með Denis Villeneuve .
" Þetta er spennandi verkefni .
Mynd sem heitir Story of Your Life , " segir hann en þetta er vísindatryllir með Amy Adams og Jeremy Renner í aðalhlutverkum .
" Amy Adams er tungumálasérfræðingur sem er fenginn til að vera túlkur í samskiptum við verur frá geimnum sem lenda á jörðinni .
" Mikill Reykjavíkurmaður Úr geimnum til Íslands , átt þú uppáhaldsstað á Íslandi ? " Ég kann rosalega vel við mig í Reykjavík .
Ég hef gert dálítið af því að fá lánuð stúdíó hjá vinum mínum þegar ég kem til landsins og öll mín fullorðinsár búið í 101 eða Vesturbænum á meðan ég bjó á Íslandi .
Ég er mikill Reykjavíkurmaður .
" Hann fær innblástur frá iðandi borgarlífi .
Í Kaupmannahöfn bjó hann á Istedgade og var með stúdíó í Kødbyen .
" Þar var mikið mannlíf og eins hér í Berlín en ég er á Oranienstraße , sem er lífleg gata .
Ég kann vel við að vera í svona umhverfi .
Ég þarf ekki einhverja ídyllíska fegurð í kringum mig til að búa til tónlist .
Ég kann betur við að finna fyrir lífi þegar ég er að labba heim klukkan þrjú að nóttu .
" Næst á dagskrá er önnur stórborg en Jóhann er á leiðinni til New York til að frumflytja verk fyrir kór og strengjakvartett .
Verkið heitir Drone Mass og verður flutningurinn í Metropolitan Museum of Art þriðjudaginn 17. mars .
" Þetta er mjög spennandi ungur kór sem heitir Roomful of Teeth og fékk Grammy-verðlaun á síðasta ári og strengjakvartettinn ACME , American Contemporary Music Ensamble , sem er mjög spennandi hópur líka .
Sem tónskáld er maður háður flytjendunum , flutningurinn verður að vera góður og stór hluti af því er að finna rétta fólkið til að vinna með , flytjendur sem eru opnir fyrir hugmyndum .
Það getur verið erfitt að finna fólk sem er á sama reki og þú sem tónskáld .
Ég hef verið heppinn og maður þróar smám saman með sér nef fyrir því að finna fólk sem er gott að vinna með og hefur tilfinningu fyrir því sem maður er að gera .
" Hann játar því að það sé mikið haft samband við hann þessa dagana og er hann bókaður á nokkra fundi í New York .
" Jú , það er mikið af tilboðum núna og alls konar hlutir eru að detta inn en ég var í rauninni búinn að ráðstafa árinu áður en tilnefningarnar og verðlaunin komu til sögunnar .
Það er fullt af spennandi verkefnum í boði , sem maður getur því miður ekki tekið að sér .
Það hefur lengi verið nóg að gera hjá mér , það er ekkert nýtt , það hefur verið brjálað að gera hjá mér í tíu ár .
En það sem breytist með þessum verðlaunum er að maður getur valið úr fleiri og stærri verkefnum .
" Í snjókomunni í Reykjavík vaknar ein spurning að lokum : Er komið vor í Berlín ? " Það kom bara í gær ! Þetta er ekki búinn að vera kaldur vetur , frekar mildur , en í gær kom allt í einu þessi fallegi vordagur , hlýtt og sólbjart , " sagði Jóhann í upphafi vikunnar og sólargeislarnir teygja sig vonandi bráðum norður til okkar á Íslandi .
Nýtt verk á gamla tölvu Foreldrar Jóhanns eru Jóhann Gunnarsson og Edda Þorkelsdóttir .
Þau eru bæði á eftirlaunum núna og eru búsett í Hveragerði .
Móðir hans var lengi húsmóðir en starfaði einnig á skrifstofunni hjá Raunvísindastofnun Háskóla Íslands .
Faðir hans starfaði hjá IBM , bæði á Íslandi og í Frakklandi , en var síðar forstöðumaður Reiknistofnunar Háskólans og vann einnig hjá fjármálaráðuneytinu .
" Hann vann við fyrstu tölvuna sem kom til Íslands sem var líka kveikjan að verki sem ég gerði fyrir um tíu árum sem heitir IBM 1401 – A User ' s Manual og var þriðja sólóplatan mín .
Hún var byggð á upptökum á tónlist sem hann bjó til ásamt kollegum sínum á þessa fyrstu tölvu sem kom til Íslands á sjöunda áratugnum .
Það var gerð upptaka af þessum hljóðum þegar tölvan var tekin úr umferð árið 1971 við hálfgerða kveðjuathöfn .
Þegar hann sagði mér frá þessum upptökum fannst mér þetta mjög áhugavert .
Þetta er eitt af fyrstu dæmunum um tölvugerða tónlist á Íslandi ef ekki á öllum Norðurlöndunum , " segir hann .
" Við erum á kafi í tölvuöldinni núna og hún virðist vera að gleypa okkur .
Þetta voru aðrir tímar og saklausari þegar þessar fyrstu fjöldaframleiddu tölvur voru að koma fram .
Þetta er einhver svona nostalgía og requiem fyrir heim sem við þekkjum ekki lengur en byggjum á .
" Jóhann er núna með nýtt verkefni í gangi varðandi IBM 1401 .
" Við komumst í samband við menn sem hafa verið að endurbyggja og gera upp tvær IBM 1401-tölvur í Kísildalnum í Computer History Museum í Mountain View í Kaliforníu .
Ég ætla að semja nýja tónlist fyrir þessar uppgerðu tölvur og við erum líka að vinna að kvikmynd sem við ætlum að gera byggða á þessari forsögu tölvunnar og tölvunarfræðinnar .
Það þarf að hlúa að þessari arfleifð .
Núna lítum við á tölvur sem frekar einnota fyrirbæri , sem úreldist mjög fljótt .
En þarna eru karlar á eftirlaunaaldri að gera upp tölvur frá 1965 .
Þær eru í raun gagnslausar í dag og tækið sem við erum öll með í vasanum er milljón sinnum öflugra en þessi tölva , en það er einhver ljóðræna í þessu sem mér finnst heillandi .
" 