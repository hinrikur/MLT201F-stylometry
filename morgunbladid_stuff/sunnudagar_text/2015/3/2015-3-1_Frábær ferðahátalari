Eins og ég nefni hér fyrir ofan þá er Marantz M-CR610-magnarinn ekki með innbyggt Bluetooth og ekki hægt að nota slíka hátalara við hann nema maður kaupi sérstakan sendi , sem kostar reyndar engin ósköp .
Legíó er til af slíkum sendum og hátölurum , en það er líka til fjöldinn allur af Bluetooth-ferðahátölurum .
Flestir eru ætlaðir fyrir vasann , eða til að hafa í handfarangri , en í sömu búð og ég rakst á Marantz-magnarann , Hljómsýn , fann ég forvitnilega Bluetooth-ferðahátalara , sem eru ekki bara fyrir augað heldur líka fyrir eyrað .
Um er að ræða tvær gerðir hátalara frá einum framleiðanda .
Framleiðandinn er Thodio og annarsvegar svonefndir A-Box hátalarar og svo iBox .
A-box-hátalararnir eru felldir í skotfærakassa úr stáli og nánast skotheldir , en iBox-hátalararnir eru í viðarkassa sem sjá má á meðfylgjandi mynd ( nema EcoBox-hátalarinn sem er úr pressuðum hveitihálmi – einkar umhverfisvænt ) .
Hljómur í viðarboxútfærslunni er afskaplega fínn , mono-útgáfa af Norvegian Wood hljómaði til að mynda frábærlega og eins lag með Killah Priest og annað með Frank Zappa , en þegar komið var út í Deafheaven og ámóta ólæti heyrðust brestir .
Lykilatriði við allt saman er þó að þau eru með innbyggðum rafhlöðum og skila miklum og hljómfögrum hávaða .
Thodio-boxin eru misdýr , fer eftir stærð og gerð þeirra og eins eftir stærð og gerð hátalara og kosta frá 78.000 kr. Í stærri iBox-hátalaranum eru tveir 6,5 " hálatarar og 2 x 100 vatta Tripath TK2050 magnari .
Í grunngerðinni er rafhlaða sem dugir í 12 tíma , en líka hægt að fá 26 eða jafnvel ríflega 46 tíma hleðslu , en fer vitanlega eftir notkun , hitastigi og hversu hátt er spilað til að mynda .
Hægt er að fá græjuna með Apple-tengingu fyrir iPhone eða iPod og á honum er inntak fyrir hljóðsnúru , en svo má einfaldlega nota Bluetooth-tenginguna til að streyma músík .
Ekki má svo gleyma því að hægt er að fá boxið með rafgítartengi .
Þau eru misþung eftir rafhlöðuútfærslu , frá átta upp í níu kíló .
