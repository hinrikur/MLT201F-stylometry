Við leggjum upp með hlutleysi og tökum ekki sjálfir afstöðu með eða á móti íslensku krónunni .
Á hinn bóginn leiðum við fram fjölmörg sjónarmið og tölum við fólk sem hefur fastmótaðar skoðanir .
Stjórnmálamenn , hagfræðinga , heimspekinga , fólk í atvinnulífinu , sjómenn , bændur og fólkið á götunni .
Það gleymist stundum að almenningur hefur líka skoðanir .
Þá er í myndinni sögumaður sem útskýrir hagfræðileg hugtök og annað slíkt á afar aðgengilegan hátt .
Þessi mynd fjallar fyrst og fremst um krónuna sem samfélagslegt fyrirbæri .
" Þetta segir Garðar Stefánsson , leikstjóri heimildarmyndarinnar Íslenska krónan , sem frumsýnd verður í Bíói Paradís 7. mars næstkomandi .
Myndin er sextíu mínútur að lengd .
Hvað er gjaldmiðill ? Garðar lauk BS-prófi í hagfræði frá Háskóla Íslands árið 2008 og meðan á því námi stóð fékk hann þá hugmynd að gaman gæti orðið að gera heimildarmynd um íslensku krónuna , ætlaða almenningi .
" Gjaldmiðill er tæki sem maðurinn hefur búið sér til í því skyni að auðvelda sér viðskipti og þetta langaði mig , á grundvelli náms míns , að útskýra fyrir fólki .
Hvað er gjaldmiðill og hvers vegna þurfum við á honum að halda ? " Garðar fékk félaga sinn , Atla Bollason bókmenntafræðing , til liðs við sig og skrifuðu þeir handritið í sameiningu .
" Hagfræðin er oft þurr upptalning á orðum og staðreyndum sem fæstir hafa leitt hugann að og þess vegna þótti mér upplagt að fá bókmenntafræðing að verkefninu til að horfa á það úr annarri átt .
Við köllum þetta gallabuxnahagfræði .
Þeir sem tala um og útskýra hagfræði eru oftast nær í jakkafötum en við erum bara í gallabuxunum og útskýrum málið fyrir fólki á sama plani .
" Hann segir þetta einmitt vanda hagfræðinnar sem fræðigreinar .
" Eins skemmtileg og hagfræðin er þá hefur hún verið sett í svo leiðinlegan búning að almenningur forðast umræðuna .
Hagfræði er í senn heimspeki , stjórnmálfræði og stærðfræði .
Hún kemur okkur öllum við .
" Garðar og Atli fengu styrk frá Nýsköpunarsjóði námsmanna til að þróa handritið sumarið 2008 og voru komnir vel af stað þegar Geir H. Haarde forsætisráðherra birtist brúnaþungur í sjónvarpinu og bað Guð að blessa Ísland .
Urðu að byrja upp á nýtt " Allt breyttist og við sáum strax að við yrðum að byrja upp á nýtt .
Eftir á að hyggja var það alls ekki slæmt enda hefur tíminn sem liðinn er frá hruni verið ótrúlega tíðindamikill í gjaldmiðilsmálum .
Einn daginn var krónan baggi á þjóðinni en þann næsta átti hún að bjarga henni .
Fleira hefur gerst , svo sem gjaldeyrishöftin , hremmingar evrunnar , dómsdagsspár um Evrópusambandið og stafrænir gjaldmiðlar , eins og Bitcoin komnir fram á sjónarsviðið .
Myndin hefur því þróast mikið og í dag má segja að hún snúist um að útskýra hvað peningar eru og hvert peningar eru að stefna .
Við rekjum söguna , tenginguna við gullið , og komum inn á verðtryggingu , verðbólgu , stýrivexti , hlutverk seðlabanka og þar fram eftir götunum .
" Garðar kveðst hafa fundið það vel við vinnslu myndarinnar að fjölmargir Íslendingar bindast krónunni tilfinningalegum böndum .
" Það er ekkert óeðlilegt .
Íslenska krónan hefur verið með okkur lengi og hvers vegna ættum við ekki að bindast henni tilfinningalegum böndum , alveg eins og Hallgrímskirkju ? " Vill opna umræðuna Spurður um væntingar sínar til myndarinnar segir Garðar tilganginn fyrst og fremst að opna og færa út umræðuna um peningamál .
" Til að geta tekið þátt í umræðunni þarf fólk að vita um hvað þetta apparat , peningar , snýst .
Hvað þýðir það að hafa krónu hér en ekki einhvern annan gjaldmiðil ? Hvað þýðir það þegar seðlabankinn hækkar stýrivexti ? Við þurfum að lyfta umræðunni upp á þægilegra plan og fá fram nýjar hugmyndir , ekki síst frá almenningi .
Það er mikilvægt að auka peningalæsi fólks .
Það auðveldar okkur að taka ákvarðanir um framtíð íslenskrar peningastefnu .
Með fullri virðingu fyrir hagfræðingum , þá hafa þeir ekki alltaf rétt fyrir sér .
" Garðar segir stefnt að því að sýna Íslensku krónuna sem víðast .
Eftir frumsýningu fer myndin í almennar sýningar í Bíói Paradís .
Þá hefur náðst samkomulag við Ríkissjónvarpið sem mun sýna myndina síðar á þessu ári .
Myndin er styrkt af Kvikmyndamiðstöð Íslands , EUF – Evrópu Unga fólksins og atvinnuvega- og nýsköpunarráðuneytinu .
Íslenska krónan er þriðja heimildarmynd Garðars .
Fyrst gerði hann Sófakynslóðina ásamt Áslaugu Einarsdóttur , sem fjallar um aktivisma á Íslandi og er aðgerðarsinnum fylgt eftir .
Fyrir þá mynd fengu þau verðlaun á Skjaldborgarhátíðinni .
Önnur myndin er Ísland-Úganda sem hann gerði með félaga sínum Rúnari Inga Einarssyni .
Þar var gerður samanburður á Íslendingum og Úgandamönnum , fólki á svipuðu róli í lífinu .
Sjómönnum , leiklistarnemum og frumkvöðlum .
Garðar er sjálfmenntaður í kvikmyndagerð en hefur lengi haft áhuga á greininni .
Allt frá menntaskólaárum sínum .
Hann er framkvæmdastjóri og einn af stofnendum Norðursalts á Reykhólum .
" Ég er bara kvikmyndagerðarmaður á kvöldin og um helgar .
" Þjóðmál Orri Páll Ormarsson orri@mbl.is Með fullri virðingu fyrir hagfræðingum , þá hafa þeir ekki alltaf rétt fyrir sér .
Garðar Stefánsson kvikmyndagerðarmaður .
