Íslendingum fjölgar ört og meðalaldurinn verður sífellt hærri .
Árið 2026 er gert ráð fyrir því að fjórðungur þjóðarinnar verði á ellilífeyrisaldri .
Á sama tíma fækkar heimilislæknum jafnt og þétt , stétt sem best er til þess fallin að meðhöndla allskyns heilsukvilla með hagkvæmum og fyrirbyggjandi hætti .
Ekki verður unað við þessa þróun , að sögn Þórarins Ingólfssonar , formanns Félags íslenskra heimilislækna , snúa þarf vörn í sókn – hið bráðasta .
Orri Páll Ormarsson orri@mbl.is Hver er heimilislæknirinn þinn ? Hver kannast ekki við að hafa fengið þessa spurningu ? Sífellt færri Íslendingar geta nú svarað henni með vissu .
Þeir eru einfaldlega ekki með fastan heimilislækni .
Þetta á við um þrjátíu þúsund manns .
Heimilislæknum hefur fækkað um fimm á höfuðborgarsvæðinu frá árinu 2010 , úr 106 í 101 , og skorturinn löngu orðinn áþreifanlegur , að dómi Þórarins Ingólfssonar , formanns Félags íslenskra heimilislækna .
Þórarni reiknast til að þrjátíu heimilislækna vanti á höfuðborgarsvæðinu og tuttugu á landsbyggðinni eigi þjónustan að uppfylla lágmarkskröfur .
Samkvæmt reglugerð frá árinu 2007 skal hver einstaklingur eiga rétt á skráningu á heilsugæslustöð í sinni heimabyggð , að jafnaði þeirri stöð sem er næst heimili hans .
Einstaklingur skal að jafnaði skráður sem skjólstæðingur tiltekins heilsugæslulæknis á heilsugæslustöð og skal heilbrigðisstofnunin sem heilsugæslustöð tilheyrir leitast við að tryggja það .
Ef ekki reynist unnt að skrá einstakling sem skjólstæðing tiltekins heilsugæslulæknis á heilsugæslustöð skal þess þó gætt að hann njóti sambærilegrar þjónustu á stöðinni og aðrir .
Við núverandi aðstæður segir Þórarinn útilokað fyrir heimilislækna að sinna þessu sem skyldi og þannig sé verið að grafa undan læknis-sjúklingssambandinu og þjónustunni sem veitt er .
Að áliti Þórarins eru það sjálfsögð mannréttindi að eiga fastan heimilislækni en því miður sé ekki hægt verða við því á Íslandi árið 2015 .
Það sé sorglegt .
Skapar ekki fyrirsagnir " Yfirfullar bráðamóttökur og erfiðleikar með að útskrifa fullmeðhöndlaða sjúklinga hafa beint sjónum fólks að vanda heilsugæslunnar .
Þjónusta heimilislækna er almennt þjónusta sem fer lágt og skapar ekki fyrirsagnir .
Sjúklingar sem ekki fá þar þjónustu vegna undirfjármögnunar , skipulagsleysis og manneklu leita annað .
Þeir leita á læknavakt , á bráðamóttökur sjúkrahúsa og til sérgreinalækna á stofum .
Það er ósanngjarnt gagnvart sjúklingum að mati okkar heimilislækna að heilsugæslan vísi þannig frá sér sjúklingum á þjónustu sem ekki er viðeigandi , sem er dýrari og í versta falli skaðleg , " segir Þórarinn .
Að ekki sé talað um biðina , fólk getur þurft að bíða klukkustundum saman eftir meðhöndlun á bráðamóttökunni , sé það ekki þeim mun veikara .
" Þeir sem vinna á spítölunum eiga ekki að sinna þér nema þú nauðsynlega þurfir að vera þar .
Þess utan er teymisvinna mun betur leyst í heilsugæslunni en á spítölunum , til dæmis gagnvart öldruðu veiku fólki , " segir Þórarinn .
Samkvæmt upplýsingum frá Landspítalanum hefði mátt sinna um 13.000 heimsóknum á bráðamóttökuna á heilsugæslustöðvum á síðasta ári .
Ný heilsugæslustöð hefur ekki verið opnuð á höfuðborgarsvæðinu í níu ár .
Síðast var það Heilsugæslan Glæsibæ árið 2006 og Heilsugæslan Fjörður þegar Heilsugæslunni í Sólvangi var skipt upp .
Síðan hefur Íslendingum fjölgað um tæplega þrjátíu þúsund .
Risastór hverfi í Reykjavík hafa risið , t.d. Grafarholtið , sem er án heilsugæslustöðvar og fólki þar er vísað á undirmannaða stöð í Árbænum .
Þá segir Þórarinn fleiri stöðvar löngu sprungnar og undirmannaðar , svo sem í Grafarvogi , Garðabæ , og Mjódd .
Úrbætur þoli enga bið .
Þórarinn leggur áherslu á , að vandinn snúi fyrst og fremst að læknaþætti heilsugæslunnar .
Hin stoðin , hjúkrunin og heilsuverndin , sé í mjög góðu lagi og raunar eins og best verður á kosið .
Allir sem þurfi á þeirri þjónustu að halda fái hana – hratt og örugglega .
Æpir á aðgerðir Íslensku þjóðinni fjölgar ekki bara ört , hún er líka að verða eldri .
Árið 2026 er útlit fyrir að fjórðungur Íslendinga verði á ellilífeyrisaldri .
Ef að líkum lætur munu fáir finna meira fyrir þessu en heimilislæknar .
Þórarinn segir þessa staðreynd æpa á aðgerðir af hálfu stjórnvalda .
Ekki dugi að " slumpa á einhverja summu í fjárlögum " .
" Erlendir sérfræðingar hafa bent á , að verði heilsugæslan áfram undirfjármögnuð muni það kalla á tvisvar sinnum stærra sjúkrahús en búið er að teikna , " segir Þórarinn .
Heimilislæknar á Íslandi hafa lengi kallað eftir úrbótum .
Í kjölfar harðrar kjaradeilu undirritaði þáverandi heilbrigðisráðherra viljayfirlýsingu síðla árs 2002 þess efnis að hann myndi beita sér fyrir því að gerður yrði samningur um störf heimilislækna á læknastofum .
Ekki dró þó til tíðinda fyrr en á vordögum 2007 er ný ríkisstjórn Sjálfstæðisflokks og Samfylkingar tók við völdum í landinu .
Þá var ráðist í að gera rammasamning við heimilislækna varðandi sjálfstæðan rekstur .
Markmiðið var margþætt .
Það var að gera þverfaglegri vinnu og eftirfylgd með langvinnum sjúkdómum hátt undir höfði .
Það var að stuðla að skráningu allra íbúa landsins hjá sínum heimilislækni .
Það var að gera heimilislæknum kleift að skipuleggja sjálfir sína þjónustu við almenning og hafa bein áhrif á starfsaðstöðu sína og starfsánægju .
Þá var opnað fyrir möguleika á sérþjónustu við íbúana eftir þörfum mismunandi hópa .
Eftir mikla vinnu af hálfu fulltrúa heimilislækna og í ráðuneytinu var undirritaður rammasamningur sumarið 2008 um þau atriði sem nefnd voru hér að ofan .
Auknar skyldur voru lagðar á herðar læknum og réttindi notandans höfð að leiðarljósi .
Þá var ný heilsugæslustöð í Grafarholti komin til umræðu .
" Þetta var tímamótasamningur að mati beggja aðila sem gerði ráð fyrir breyttum og auknum verkefnum heilsugæslunnar til langrar framtíðar , " segir Þórarinn .
" Vandamálið er hins vegar það að engum hefur verið leyft að starfa samkvæmt honum enn .
" Sópað út af borðinu Skýringin er vitaskuld sú að haustið 2008 hrundi efnahagskerfi landsins og þessum áformum var sópað út af borðinu .
Ráðist var í flatan niðurskurð í heilbrigðiskerfinu sem Þórarinn segir hafa gert mikla skráveifu .
" Erfitt verður að vinda ofan af því .
Ég minni hins vegar á að okkur tókst að klára Hörpuna , hvers vegna gátum við ekki klárað nauðsynlegar endurbætur á heilsugæslunni ? " Hann segir engan skort hafa verið á skilningi meðal ráðamanna fyrst eftir hrun en svarið var alltaf það sama : Engir peningar eru til .
Í febrúar 2009 var heimilislæknum hjá ríkinu síðan gert að taka á sig 15% launalækkun ellegar hverfa frá störfum .
Þessi kjaraskerðing hefur ekki verið leiðrétt .
Seinna var samningi við sjálfstætt starfandi heimilislækna og Læknavaktina sagt upp og fram komu hugmyndir um að sameina ríkisreknu heilsugæslustöðvarnar enn frekar .
" Það var þannig ráðist gegn þessari þjónustu þegar brýn þörf var að styrkja hana .
Mikill tími og orka okkar heimilislækna á árunum 2009 og 2010 fóru í að verjast þessum árásum á grunnþjónustuna .
" Að dómi Þórarins voru þær vanhugsaðar .
" Heimilislæknar vilja minnka einingar , ekki stækka , eins og tilhneigingin hefur verið undanfarin ár og veita þannig persónulegri og betri þjónustu .
Flestir sem nýta sér þjónustu heimilislækna óska eftir að hafa nafngreindan lækni sem þeir treysta og hafa aðgang að þegar þörf krefur .
Við teljum fullreynt með að skipuleggja heimilislæknaþjónustu í miðstýrðu stofnanaumhverfi .
" Heilsugæsla höfuðborgarsvæðisins rekur fimmtán heilsugæslustöðvar og það fyrirkomulag er of þunglamalegt , að mati Þórarins .
Tvöfalt heilbrigðiskerfi ? Þórarinn hefur lengi talað fyrir einkarekstri í heilsugæslunni að norrænni fyrirmynd en segir heilbrigðisyfirvöld hafa staðið gegn þeim hugmyndum eins og klettur í hafinu .
Nánast allir Íslendingar , og þar með taldir stjórnmálamenn , séu sammála um að heilbrigðiskerfið skuli rekið af sameiginlegum sjóði landsmanna og allir skuli eiga jafnan rétt á góðri heilbrigðisþjónustu án tillits til efnahags .
Þegar ríkið kaupi þessa þjónustu af læknum heyrist gjarnan þær raddir að nú sé verið að " einkavæða " og um sé að ræða einhvers konar ójöfnuð .
" Það er alrangt .
Öll kaup ríkisins eru með samningum sem tryggja öllum jafnan aðgang að þjónustunni og leggja skyldur á herðar læknanna , " segir hann .
Þeim sem tala um hættu á tvöföldu heilbrigðiskerfi bendir Þórarinn á , að við búum þegar við slíkt kerfi .
" Annars vegar erum við með fólk sem fær þjónustu og hins vegar fólk sem fær ekki þjónustu , " segir hann .
Þórarinn minnir á að einkarekstur sé engin nýlunda í íslensku heilbrigðiskerfi .
Nú séu Salastöð og Lágmúlastöð til að mynda einkareknar , auk þess sem tólf heimilislæknar starfi sjálfstætt .
Ánægja fólks með þjónustuna á þessum stöðum er mikil , ef marka má mælingar .
" Fái fólk góða þjónustu skiptir rekstrarformið það engu máli .
Ég efast til dæmis um að allur þorri þess fólks sem kemur á Salastöðina eða Lágmúlastöðina geri sér grein fyrir því að þær séu einkareknar , " segir Þórarinn og bætir við að þjónustan sé ekki dýrari á þessum stöðum .
Þórarinn tekur fram að hann sé ekki að tala fyrir því að allar heilsugæslustöðvar verði einkareknar , sumar verði áfram ríkisreknar .
Milli þessara stöðva myndi ríkja heilbrigð samkeppni , báðum til hagsbóta og ekki síst sjúklingum .
Noregur fyrirmynd Þórarinn starfaði lengi í Noregi og horfir fyrst og fremst þangað og til Danmerkur eftir fyrirmynd að einkarekstri .
Þar hafi það fyrirkomulag verið lengi við lýði með góðum árangri .
Ánægja með kerfið sé mikil , bæði meðal lækna og almennings .
" Árið 2001 hrintu norsk heilbrigðisyfirvöld í framkvæmd heimilislæknakerfi með fastskráð samlag á hvern lækni .
Í því felst að allir íbúar Noregs eiga rétt til þess að velja sér heimilislækni og fá þannig aðgang að lækni sem þekkir til sjúkrasögu hvers og eins og oft fjölskyldunnar allrar .
Þessi kerfisbreyting var svar við mikilli manneklu og lélegri nýliðun í heimilislækningum og heppnaðist vel , " segir hann .
Þórarinn segir aðalatriðið að bjóða öllum landsmönnum að skrá sig hjá heimilislækni .
Sé heilsugæslustöð undirmönnuð skrái menn sig bara á ósetna stöðu heimilislæknis í staðinn .
Þannig sé mönnunarþörfin sýnileg en ekki falin eins og í dag .
Samningur yrði gerður við þá lækna sem óska eftir að reka sínar stöðvar sjálfir á sömu forsendum og ríkið rekur sína þjónustu .
Fjármagnið myndi svo fylgja sjúklingnum .
Spurður hvort ekki gæti skapast hætta á því að læknar skráðu sig fyrir fleiri sjúklingum en þeir geta annast , til að tryggja sér rýmra fjármagn , segir Þórarinn enga hættu á því , nauðsynlegt sé að fylgja ákveðnum viðmiðum sem samningurinn skilgreinir .
Þetta viðmið sé 1.500 sjúklingar á lækni í fullu starfi á Norðurlöndum .
Það er einmitt viðmið Félags íslenskra heimilislækna um eðlilegan fjölda skjólstæðinga í samlagi heimilislæknis .
Þetta er þó breytilegt eftir sjúkdómabyrði og með góðri teymisvinnu getur heimilislæknir sinnt fleirum .
Hverfi eru líka misjafnlega samsett .
Því hærri sem meðalaldur íbúanna er þeim mun meiri líkur á að þeir þurfi oftar að leita til heimilislæknis .
Að sögn Þórarins blasir við að taka þetta líka með í reikninginn .
" Að sjálfsögðu verður þetta vel skilgreindur samningur .
Það skráir sig enginn fyrir 2.000 sjúklingum og fer svo bara í frí , " segir hann léttur í bragði .
Ennþá verri staða úti á landi Sé ástandið vont á höfuðborgarsvæðinu er það ennþá verra á landsbyggðinni .
Þar byggjast heimilislækningar meira og meira á verktöku .
Fyrir tuttugu árum voru allar stöður setnar en nú vantar um tuttugu lækna á landsbyggðinni .
Mörg byggðarlög þurfa að treysta alfarið á verktaka að sunnan sem skiptast á að sinna þessari þjónustu .
Nýliðun í faginu hefur líka verið heimilislæknum áhyggjuefni að undanförnu .
Síðastliðið haust voru tvær námsstöður auglýstar og enginn sótti um .
Að áliti Þórarins eru heimilislækningar ekki nægilega stórt fag í læknadeild Háskóla Íslands og því þurfi að breyta .
Hann telur einkarekstur geta hjálpað hvað þetta varðar , það muni hvetja unga lækna til dáða að hafa möguleika á að reka eigin stofur .
Málið snýst líka um að endurheimta reynslumikla heimilislækna sem stóðu upp úr stólum sínum eftir hrun og fóru að starfa erlendis .
Að sögn Þórarins hefur stéttin verið að eldast undanfarin misseri og nú er svo komið að helmingur allra heimilislækna í landinu er 55 ára og eldri .
Ríflega þriðjungur heimilislækna verður sjötugur á næstu tíu árum og um 60% ná 65 ára aldri .
" Það er óheppileg þróun .
" Hljóta að vilja bæta heilsugæsluna Þórarinn segir heimilislækna lengi hafa talað fyrir daufum eyrum .
Stjórnmálamenn hafi svo sem skilning á þörfinni en þegar komi að því að forgangsraða mæti heilsugæslan iðulega afgangi .
Ef til vill stafi það af því að starfsemin þar er ekki eins afgerandi og á spítölum , þar eru ekki framkvæmdar aðgerðir upp á líf og dauða og þar liggja sjúklingar ekki á göngum vegna plássleysis .
" Stjórnmálamenn hljóta að vilja bæta heilsugæsluna og ég bind miklar vonir við núverandi heilbrigðisráðherra , Kristján Þór Júlíusson .
Hann hefur sýnt málaflokknum áhuga og yfirlýst markmið hans um skráðan heimilislækni fyrir alla landsmenn og einkareknar heilsugæslustöðvar hafa fært mér aukna bjartsýni .
Sama má segja um viljayfirlýsingu ríkisstjórnarinnar og Læknafélags Íslands , þar sem sérstaklega er kveðið á um eflingu heimilislækninga og fjölbreytt rekstrarform .
Hvort tveggja hljómar eins og músík í mínum eyrum , " segir Þórarinn .
Hann segir ekki eftir neinu að bíða .
Veita þurfi fjármagni í heimilislækningar eins og viljayfirlýsingin gefur til kynna .
Spýta þurfi í lófana og æskilegt sé að opnaðar verði nýjar heilsugæslustöðvar strax um næstu áramót , helst fyrr .
" Biðin er orðin alltof löng , íslenska þjóðin á skilið að heilsugæslukerfið sé lagað .
Heppnist þessi áform ekki hjá Kristjáni Þór er mikil hætta á því að staðan versni til muna .
Það er þungur hugur í heimilislæknum og án úrbóta gætum við átt eftir að sjá undir iljarnar á mörgum .
Gangi þessar úrbætur ekki eftir mun ég alla vega snúa mér að öðru .
Því get ég lofað .
" 30 þúsund 55 ára 