" Það er svo mikilvægt að vekja fólk til meðvitundar um gildi þessarar tónlistar , um grunninn , " segir Hlíf Sigurjónsdóttir fiðluleikari um verk J.S .
Bachs sem hún hefur hljóðritað og leikur næst í tónleikaferð um Danmörku , auk nýrra verka .
Hlíf hefur ákveðnar skoðanir á menningarlegu uppeldi og segir móður sinni að þakka að safnið merka um verk föður hennar varð til .
Einar Falur Ingólfsson efi@mbl.is Á dögunum kom út í Bandaríkjunum nýr einleiksdiskur Hlífar Sigurjónsdóttur fiðluleikara , Dialogus , með verkum fyrir einleiksfiðlu sem samin hafa verið fyrir hana gegnum árin .
Verkin eru eftir Jónas Tómasson , Karólínu Eiríksdóttur , Svisslendinginn Alfred Felder , bandarískan kollega hans , Merrill Clark , Rúnu Ingimundar og Hróðmar Inga Sigurbjörnsson .
Haustið 2012 hóf Hlíf röð sex tónleika til heiðurs fiðlu- og tónmenningu Suður-Þingeyinga , tónleikaröð sem lauk vorið eftir en hún kom fram í fimm kirkjum í sýslunni og lék meðal annars á öllum þeirra verk eftir J.S .
Bach og frumflutti tónverk sem hljóma á diskinum nýja .
Árið 2008 sendi Hlíf frá sér tvöfaldan disk þar sem hún flytur einleiksverk Bachs fyrir fiðlu á glæsilegan hátt .
Hún segist líta svo á að þessi tónlist hans sé stofninn í vestrænni tónlist og önnur vestræn tónlist sé greinar út frá honum .
Og með útgáfunni vildi hún minnast kennara síns , Björns Ólafssonar konsertmeistara .
" Fyrsta fiðlan kemur í Þingeyjarsýslurnar árið 1851 , í farteski Voga-Jóns þegar hann kom frá smíðanámi í Kaupmannahöfn , " segir Hlíf þar sem við sitjum í hinni notalegu kaffistofu í Listasafni Sigurjóns Ólafssonar á Laugarnesi , safninu sem stofnað var utan um verk föður hennar , myndhöggvarans snjalla .
" Þá hófst hið mesta æði og vildu helst allir spila á fiðlu .
Fiðluæðið þar varaði í tæp hundrað ár , " segir hún .
Í skrá sem sett var saman vegna tónleikaraðar Hlífar fyrir norðan má sjá kort þar sem með punkti er sýnt á hvaða bæjum var til fiðla ; þeir voru ótrúlega margir , skipta tugum .
Hlíf bendir á þessi forvitnilegu menningartengsl milli Íslands og Danmerkur , sem birtast meðal annars í komu fiðlunnar norður .
Hún er sjálf afkomandi slíkra tengsla , Sigurjón og dönsk kona , Birgitta Spur , felldu hugi saman , gengu í hjónaband , eignuðust börn og eftir lát Sigurjóns stóð hún að stofnun þessa merka safns um líf og list Sigurjóns .
" Ég er heilluð af makalausu sambandi þessara tveggja þjóða , " segir Hlíf , eitt barna hjónanna .
" Þjóðirnar fengu svo mikið hvor frá annarri .
" Á dögunum minntist hún þessara tengsla í hugvekju í tali og tónum í safninu , í tengslum við einstaklega áhugaverða sýningu í Listasafni Sigurjóns á teikningum sem Daninn Johannes Larsen vann sumrin 1927 og 1930 hér á landi fyrir danska útgáfu Íslendingasagnanna – þar er annað dæmi um forvitnilega samvinnu og tengsl þjóðanna .
Næst á dagskrá Hlífar er röð einleikstónleika í Danmörku og í Berlín .
Þeir fyrstu verða í Husby kirkju á Fjóni 12. apríl næstkomandi .
Hlíf kallar þá " Rætur " enda var móðurafi hennar prestur í kirkjunni í þrjá áratugi .
Í kjölfarið verður hún með tónleika í Sønderborg á Jótlandi , í nýja Norðuratlantshafshúsinu í Óðinsvéum , í bústað íslenska sendiherrans í Kaupmannahöfn og loks í norrænu sendiráðsbyggingunni í Berlín .
Áhugi hverfur með kynslóðunum Hlíf segir sögu af dönskum verkfræðingi , miklum unnanda samtímatónlistar og flutnings hennar , sem fékk hana til að koma til Danmerkur til að leika verk Jónasar Tómassonar , Vetrartré , í sjötugsafmæli sínu .
" Annar vildi síðan fá mig til að leika verk eftir Bach í Danmörku og það endaði á því að ég mun flytja þessi verk á tónleikunum í íslenska sendiráðinu í Kaupmannahöfn og kynni þá einnig nýja diskinn , " Hlíf ítrekar þá skoðun sína að Bach sé undirstaðan í vestrænni tónlist , undirstaða sem Björn Ólafsson hafi haldið að henni og frætt um þegar hún var að læra hjá honum .
" Það er svo mikilvægt að vekja fólk til meðvitundar um gildi þessarar tónlistar , um grunninn , " segir Hlíf .
" Og það er mikilvægt að halda grunninum við .
Við Íslendingar höfum svo mikið fallið inn í það ferli að vilja vera fræg og rík eins og skot , og hunsa þessa undirstöðu , menntun og þjálfun .
Mér finnst að tónlistarskólarnir hafi helst staðið sig í þessu .
Sem dæmi finnst mér að í myndlistinni hafi uppeldisstefnan byggst á því að fólk eigi bara að vera nógu sniðugt og geta gert eitthvað nýtt sem enginn þarf að hafa kunnað áður .
Auðvitað á það líka rétt á sér en ekki á kostnað undirstöðunnar sem byggt er á .
" Í haust sem leið hélt Hlíf norður í land ásamt Árna Heiðari Karlssyni píanóleikara að leika á þrennum tónleikum , í Þorgeirskirkju , Skjólbrekku og á Galtalæk .
Hún segir áheyrendur hafa verið þakkláta og glaða en þeir hafi verið fáir .
" Ég sá að þessi kynslóð sem ólst upp við að hlusta á þessa tónlist sem við fluttum , það er tónverk eftir fiðluleikarann Fritz Kreisler , er að hverfa , " segir hún .
" En þetta var tónlistin sem útvarpið miðlaði á árum áður .
Nú heyrir það til undantekningar að heyra þessa ljúfu tóna á öldum ljósvakans .
En hvað er til ráða ? Þetta snýst um uppeldið í landinu og það er stórpólitískt mál , hvernig menningu við viljum hafa í þessu landi .
Áhuginn hverfur með kynslóðunum nema við höldum honum við .
Það sem búið er að byggja upp er svo fljótt að glatast .
" Ég hef ekkert val Hlíf fékk á dögunum starfslaun listamanna til þriggja mánaða , vegna tónleikaferðarinnar um Danmörku og í Berlín og er þakklát , segir þau létta sér lífið .
" Maður getur haldið haus sem manneskja , " segir hún .
Það hlýtur að vera krefjandi að mæta áheyrendum ein á sviðinu .
Á það vel við hana ? " Ég hef ekkert val .
Þegar ég stóð á þessari frábæru sýningu , Spor í sandi , sem var sett upp með verkum föður míns hér og í Listasafni Íslands , síðastliðið sumar , þá uppgötvaði ég ákveðnar tengingar milli þess sem faðir minn gerði og þess sem ég er að fást við .
Það krefst frjórrar hugsunar að túlka nýsamin tónverk og um leið eru þetta forréttindi .
Ég tekst á við þessi spennandi verk sem hafa verið samin fyrir mig og mitt bákn , allar sólósónöturnar eftir Bach .
Björn Ólafsson leit á þær sem biblíu fiðluleikarans og innrætti mér það en sumir líta á þær sem torf .
Þegar ég kom til framhaldsnáms í Bandaríkjunum uppgötvaði ég að ég hafði það fram yfir hina að ég kunni þessi verk öll sömul .
Hinir nemendurnir undruðust það .
Þau höfðu annað sem ég hafði kannski ekki eytt tíma í , eins og meiri fingrahraða , en það var bara spurning um að læra tæknina .
" Hlíf stóð sjálf straum af kostnaði við útgáfu disksins með verkunum eftir Bach , sótti margoft um styrk hér til þess en var hafnað .
Það situr í henni , þó vissulega hafi það verið sárabót að erlendir rýnar hafi hrósað útgáfunni og leik hennar í hástert .
" Ég fékk engan styrk , verkefnið þótti ekki áhugavert .
Ég var reið og þótti miður að þeir sem eiga að ákveða hvað sé menningarlega áhugavert , hafa ekki betri þekkingu en þeir sýndu með vali sínu .
" Hún vísar aftur í verk Sigurjóns , föður síns .
" Pabbi gerði aldrei myndir fyrir fólk til að setja í gluggakistur hjá sér , hann vann alltaf stórt , og þegar ég stóð á sýningunni með verkum hans sá ég svo vel að ég verð að gera eins og pabbi og fylgja minni köllun .
Hún er að leika á þetta hljóðfæri og komast að öllum leyndarmálum þess .
Til að ég nái að túlka allt sem mig langar , þá fyrst verð ég frjáls .
Eins og listamenn vita þá velur maður sér verkefni sem ögra , sem maður getur lært af og gera mann betri .
Vissulega getur verið erfitt að æfa sig endalaust en það er nauðsynlegt , maður byggir sig upp og verður að horfast í augu við allar efasemdir .
Ég er jafn nakin gagnvart sjálfri mér og áhorfendum þegar ég stend ein á sviðinu með hljóðfærið .
" Hlíf hefur einnig komið fram á samstarfsdiskum , til að mynda tveimur með Duo Landon sem hafa fengið góðar viðtökur , og þá var hún um tíma í Sinfónuhljómsveit Íslands , þar sem hún var meðal annars formaður starfsmannafélags hljóðfæraleikaranna .
En Hlíf hætti í hljómsveitinni árið 1999 .
" Þrátt fyrir að það væri eini vinnustaðurinn hér þar sem ég gat fengið greitt fyrir að spila á hljóðfærið varð ég að velja og hafna , ég hélt utan í framhaldsnám .
Ég veit ekkert ljúfara en að spila með öðrum , ég hef oft haft tækifæri til þess en stundum strandar það á tímaleysi .
Ég er örugglega ekkert auðveld í samskiptum ; þegar maður vinnur mikið einn , þá vill maður oft verða óþolinmóður við aðra .
Það þola ekki allir .
" Hún hlær .
Ekki dans á rósum Það verður gaman fyrir Hlíf að leika í kirkju afa síns á fyrstu tónleikunum á Fjóni .
" Já , þar fer ég aftur í ræturnar og eflaust mæta einhverjir þeirra sem ég kynntist þar sumarið þegar ég var 15 ára og dvaldi hjá afa mínum .
Birgitta móðir mín kom úr ríkulegum menningarlegum jarðvegi .
Í fjölskyldu hennar eru meðal annars skáldin J.C .
Hostrup , sem samdi Ævintýri á gönguför , og B.S .
Ingemann .
Í september sl. voru 65 ár liðin síðan hún steig upp í flugvél á leið til Íslands , þá var hún 17 ára prestsdóttir frá Fjóni , búin að ráða sig til starfa sem au pair hjá virðulegu fólki í Reykjavík .
En þá hitti hún Íslendinginn Sigurjón Ólafsson og flutti svo hingað sjö árum síðar , með tvö ung börn .
Lífið sem beið hennar var ekki dans á rósum , það var að minnsta kosti nóg af þyrnum .
Sem unglingur spurði ég mömmu hvers vegna hún hefði ekki farið til baka , enda var pabbi ekkert auðveldur , að reyna að lifa af sem listamaður í þessu erfiða menningarumhverfi " Stoltið ! " sagði hún þá .
Fjölskylda hennar var heldur ekki hrifin af ráðahagnum .
Mamma var einangruð en hélt þetta út , og hélt sönsum .
Þá hjálpaði menningin sem hún ólst upp við .
Henni fannst svo mikið spunnið í Sigurjón , þennan góða myndlistarmann ; hún var hugfangin af listaverkum hans .
Annars vegar var þetta ástin til mannsins , hins vegar til hugverkana og þess að standa vörð um þau .
" Hlíf segir að Birgitta hafi mætt mikilli velvild eftir að Sigurjón lést , í desember 1982 .
" Veturinn á eftir var hrikalega erfiður .
Mamma var þá hér með 300 verk , sannkallaðar þjóðargersemar , en það var enginn markaður fyrir þau .
Pabbi lét byggja vinnustofu yfir braggann árið 1963 en hún var illa einangruð og 20 árum seinna orðin hriplek .
Mamma var þá á besta aldri og hvað átti hún að gera við þetta allt saman ? Hún bar ábyrgð á verkunum og arfleifð Sigurjóns .
Nú getum við horft til baka og verið henni þakklát fyrir það hvað henni þótti vænt um þennan mann og verkin .
Annars hefði ekki orðið menningarsetur hér .
" Gaf ríkinu safnið Birgitta stofnaði Listasafn Sigurjóns Ólafssonar árið 1984 og var það rekið sem sjálfseignarstofnun til ársins 2012 .
" Ég kom heim frá Sviss 1987 en þá var kærasti minn og lífsförunautur , Geirfinnur Jónsson , þegar kominn móður minni til aðstoðar .
Þessi tvö stóðu að rekstri þessarar glæsilegu menningarstofnunar öll þessi ár , " segir Hlíf .
" Eftir hrun þyngdist róðurinn fjárhagslega og móðir mín leitaði samninga við stjórnvöld , sem lauk þannig að hún gaf íslenska ríkinu safnið .
Það er von mín og ósk að hér verði áfram öflugt og lifandi starf í anda þess sem þau hafa staðið fyrir .
Hér er list Sigurjóns aðgengileg vegna þess að konunni hans stóð ekki á sama um hvað yrði gert með hana .
Það er ekkert nýtt að menningarstofnanir hér hafi úr ótrúlega litlu að moða .
Á ráðstefnu um framtíð Listasafns Íslands á dögunum benti Andri Snær Magnason á það að safnið hefði aðeins 20 milljónir á ári til að kaupa íslenska myndlist .
Hvað er hægt að fá fyrir þá upphæð ? Einn Range Rover-jeppa ! " Hlíf hlær og hristir höfuðið .
" Útlendingar sem koma hér reka upp stór augu og uppgötva einn færasta portrettlistmann tuttugustu aldar í Evrópu , þótt ekki séu biðraðir fyrir utan .
Forstöðumaður listasafns Asgers Jorn var mjög hrifinn þegar hann kom hér í haust og sagði þetta vera frábært höggmyndasafn og algjöra perlu á einstökum stað .
Á Íslandi vantar skilning á því að það þarf að fjárfesta í menningunni til að hún skili arði .
Og það má ekki bara reikna arðinn út frá peningum , heldur þarf að reikna út frá húmanískum gildum .
Að hverju viljum við hafa aðgang ? Í hvers konar samfélagi viljum við búa ? Hvers konar samræður viljum við ? En hvar byrjar þetta : menning , tónlist , myndlist , bókmenntir ? " – Hlíf bankar í borðið til áréttingar .
" Þetta byrjar á heimilunum .
Foreldrar , afar og ömmur þurfa að fara með börnin á sýningar , tónleika , leikhús , þurfa að segja hvað þurfi að sjá , hvað sé forvitnilegt að heyra .
Það þarf að skilja hvað það er sem gerir list lifandi , að það er fólkið sem miðlar henni og svo þeir sem koma að fá upplýsingar , upplifun , miðlun .
Sem tónlistarmaður er ég ekkert án áheyrenda minna ...
Ég myndi vilja sjá öll börn læra á hljóðfæri í grunnskóla , sjá þau í söng , í kórum , í lúðrasveitum , en því fer fjarri að öllum sé boðið upp á það .
Það á að vera jafn mikilvægt og stærðfræðinám , tónlistin er á sama stað í heilanum .
Svo þarf að fara á söfn og foreldrar þurfa aðstoð við að horfa og skilja .
Hér í þessu safni er til afar mikið efni á netinu , þar má meðal annars nálgast öll listaverk sem Sigurjón hefur gert um ævina .
Og á heimasíðu safnsins geta kennarar sótt tilbúin fræðsluverkefni fyrir nemendur sína .
" Þjóðir þurfa fyrirmyndir Hafið er rétt fyrir utan glugga kaffistofunnar þar sem við sitjum og Hlíf segir þetta heillandi umhverfi hafa mótað sig .
" Líttu á hafið , " segir hún .
" Þegar ég bjó erlendis var ég alltaf með heimþrá eftir þessum stað .
Í dag er þetta menningarstofnun og sýningarsalir en þetta var líka heimili listamanns sem leit svona út .
Þegar ég ólst upp var þetta braggahverfi á Laugarnesi og hér var fullt af krökkum , fullt af lífi , frábær bernska .
Sigurjón var einn fremsti listamaður á sínu sviði og allar þjóðir þurfa fyrirmyndir , allan skalann , ekki bara poppgoð heldur líka klassísku goðin .
Þrotlaus vinna mömmu gerði það að verkum að þetta merka safn varð til .
Þetta var fyrsta safnið á landinu sem gerði alla safneignina aðgengilega á netinu , hér hefur farið fram gríðarlega mikil rannsóknarvinna , með útgáfu bóka um listamanninn og tímarita með viðbótarupplýsingum .
Hefði þetta ekki verið gert hefði mögulega farið fyrir minningu Sigurjóns eins og Bach , sem gleymdist í tvær aldir .
" 