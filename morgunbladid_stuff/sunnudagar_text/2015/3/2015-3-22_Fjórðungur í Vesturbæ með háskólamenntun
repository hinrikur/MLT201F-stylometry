Um 80% íbúa í Vatnsendahverfinu í Kópavogi eru á vinnumarkaði en ekki nema um 65% í Laugardal í Reykjavík .
Þetta kemur fram í manntali Hagstofu Íslands sem gert var í árslok 2011 en endanlegar niðurstöður þess voru birtar fyrir nokkrum dögum .
Ætla má , miðað við birtingu , að tölur þessar séu enn marktækar og leiða þær margt forvitnilegt í ljós .
Hvað varðar framansagt um atvinnuþáttöku má benda á að ungt fólk er áberandi meðal Vatnsendabúa , en í Laugardal býr gjarnan roskið fólk sem komið er á lífeyrisaldur .
Getur það sennilega – og að hluta – útskýrt hve staðan milli svæða er ólík .
Rangæingar og Skaftfellingar í sveitinni Þegar könnunin var gerð var atvinnuleysi mest í Reykjanesbæ , Njarðvíkum , Ásbrú og Höfnum ; 14,2% .
Minnst var það í Vestmannaeyjum , 1,9% .
Einnig kom í ljós að menntunarstig var mjög misjafnt eftir talningarsvæðum .
Hlutfall háskólamenntaðra var hæst í vesturbæ Reykjavíkur , eða rúmlega 50% meðal fólks eldra en 25 ára .
Lægst var hlutfall háskólaborgara á Suðurnesjum , að frátöldum Reykjanesbæ , aðeins 12,5% .
Á höfuðborgarsvæðinu var þetta hlutfall yfir 25% á öllum svæðum nema í Breiðholti , aðeins 18,6% .
Hlutfall innflytjenda og afkomenda þeirra , það er þeirra sem hvorugt foreldri er fætt á Íslandi , né heldur afi og amma , var hæst í Breiðholti .
Þar eru um 20% íbúa innflytjendur .
Lægst á landsvísu var þetta hlutfall á Brekkunni á Akureyri , tæplega 3% .
Alls bjuggu 93,8% þjóðarinnar í þéttbýli í árslok 2011 .
Með þéttbýli er átt við staði þar sem íbúarnir eru 200 eða fleiri .
Þetta hlutfall var yfir 60% á öllum talningarsvæðum nema tveimur , Þingeyjarsýslum þar sem það var 55,4% og Skaftafells- og Rangárvallasýslum þar sem það var 56,9% .
Alls voru 60 þéttbýlisstaðir á landinu í lok árs 2011 , það er byggðakjarnar þar sem íbúar voru 200 manns eða fleiri .
Flestir þéttbýlisstaðirnir höfðu færri en 1.000 íbúa .
Alls voru taldir 35 slíkir staðir , þar af 22 á norðursvæðinu .
Lægstur meðalaldur í Vallahverfi Meðalaldur þjóðarinnar var 36,4 ár í desemberlok 2011 .
Meðalaldurinn er mjög breytilegur milli talningarsvæða .
Yngstir voru íbúar á Völlunum í Hafnarfirði , þar sem meðalaldurinn var 27,6 ár .
Elstir voru hins vegar íbúar á austurhluta Laugardalssvæðisins í Reykjavík , það er að jafnaði 41 árs .
Alls voru 118.565 einkaheimili á landinu þegar talningin var gerð .
Að meðaltali voru 2,6 einstaklingar á hverju heimili .
Örlítill munur var á höfuðborgarsvæði og landsbyggð .
Í Reykjavík og nágrenni hennar voru 2,5 manns að meðaltali á heimili en 2,7 úti á landi .
Fjölmennustu heimilin voru í Setbergi og Áslandi í Hafnarfirði , það er barnahverfum , þar sem voru 3,2 einstaklingar að jafnaði á hverjum heimili .
Hin fámennustu voru í miðborg Reykjavíkur þar sem að jafnaði 1,8 manns voru á hverjum bæ .
sbs@mbl.is 