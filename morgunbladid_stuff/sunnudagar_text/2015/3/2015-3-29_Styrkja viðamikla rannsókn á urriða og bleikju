Orkurannsóknasjóður Landsvirkjunar mun styrkja umfangsmikla rannsókn á urriða- og bleikjustofnum á vatnasviði Efra-Sogs , en um er að ræða verkefni undir stjórn prófessors Sigurðar S. Snorrasonar við líffræðiskor Háskóla Íslands .
Þetta kom fram í erindi Sveins Kára Valdimarssonar , líffræðings hjá Landsvirkjun , á málstofu Continental Trout Conservation Fund ( CTCF ) í Háskólabíói á fimmtudag .
Sveinn Kári segir að ítarlegra rannsókna sé þörf , áður en ákveðið verði hvort grafa eigi fyrir fiskvegi framhjá Steingrímsstöð , milli Úlfljótsvatns og Þingvallavatns .
Steingrímsstöð var byggð á árunum 1954-1959 af Sogsvirkjunum ( samstarf ríkis og Reykjavíkurborgar ) .
Byggingin hafði áhrif á urriðann í Efra-Sogi og kemur í veg fyrir að fiskur eigi afturkvæmt úr Úlfljótsvatni upp í Þingvallavatn .
Hefur Össur Skarphéðinsson , líffræðingur og þingmaður , talað fyrir því að opnað verði milli vatnanna tveggja með fyrrnefndum fiskvegi .
Meginmarkmið verkefnisins verður að fá skýra mynd af stofnerfðabreytileika og erfðatengslum stofna urriða og bleikju á vatnasviði Efra-Sogs .
Margt er óljóst um möguleg áhrif fiskvegar á lífríkið .
Hugmyndir um fiskveg voru endurvaktar árið 2012 og voru Gunnar Orri Gröndal hjá Verkís og Áslaug Traustadóttir hjá Landmótun fengin til að hanna mögulegan fiskveg .
Hönnunarforsendur voru að hann félli vel að umhverfinu , nýttist að hluta til sem hrygningarsvæði fyrirr urriða , flytti nægt vatnsmagn til að uppfylla skilyrði um lágmarksrennsli í Efra-Sogi og væri fær stærri urriða úr Efra-Sogi í Þingvallavatn .
