Einn af forsvarsmönnum Sansaire er Scott Heimendinger sem hélt úti matarblogginu seattlefoodgeek.com þar til hann hellti sér út í tækjasmíði .
Hann var uppfinningasamur í meira lagi og nægir að benda á myndband af vefsetri hans þar sem hann kennir hvernig búa má til kandífloss eða sykurull með rafknúnum mjólkurfreyðara ( sykur er hitaður með smá vatni upp í 125-150 gráður á selsíus , freyðaranum dýft í sykurlöginn og síðan er honum haldið yfir stórri skál og kveikt á honum ) .
Annars eru á síðunni aðallega uppskriftir , en innan um þær er meðal annars að finna ítarlegar leiðbeingar um hvernig hægt er að smíða sous vide-maskínu heima hjá sér fyrir innan við 10.000-kall .
Það " eina " sem þarf er plastkassi , hitaelement , fiskabúrsdæla , PID-hitastillir , hitamælir , rofar , leiðslur og tilheyrandi , en síðan þarf maður að hafa aðgang að lóðbolta , bor og stingsög til viðbótar við skrúfjárn og hamra og ámóta , en líka slatta af handlagni .
Á myndinni hér til hliðar , sem fengin eru af bloggsíðu Heimendinger , sést sous vide- " potturinn " og þó hann sé ekki mikið fyrir augað þá gerir hann sitt gagn .
Svo má líka gera sous vide-tilraunir með því til að mynda að nota bakaraofninn , enda er hann með hitastilli – setja matinn í pokum í vatn í stálpotti og stilla svo ofninn á réttan hita , þó aldrei verði það eins nákvæmt og með sérstöku sous vide-apparati .
