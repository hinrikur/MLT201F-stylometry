Bretar eru brjálaðir í skandinavíska tónlist sem aldrei fyrr að því er segir í vefútgáfu breska dagblaðsins The Independent og raunar allt sem skandinavískt er .
Blaðamaður blaðsins veltir vöngum yfir því hvað það sé við tónlistina sem heilli svo , ef til vill sé það hinn myrki og kaldi hljómur tónlistarinnar sem þó sé hlýlegur um leið .
Sérstaklega sé það íslensk tónlist sem komi út úr heillandi einangrun og sé afsprengi einstakrar náttúru .
Í greininni er spjallað við Ninu Finnerud sem rekur næturklúbb í London en ákveðin kvöld koma hljómsveitir fram og spila lifandi tónlist , frá Íslandi , Svíþjóð , Danmörku , Finnlandi og Noregi og þótt hljómsveitirnar séu ekki neitt þekktar seljist alltaf upp á þá tónleika .
Með greininni fylgir listi yfir tónlistarmenn sem sagðir eru næsta kynslóð skandinavískra tónlistarmanna á eftir Björk og Sigur Rós og eru lesendur hvattir til að kynna sér tónlist Ásgeirs eins og hann er kallaður ytra , Ásgeirs Trausta Einarssonar .
Þeir sem ekki þekki til tónlistarmannsins eru hvattir til að byrja á að hlusta á lag hans Dýrð í dauðaþögn eða In the Silence .
