Í lífinu eru það stundum litlu sigrarnir sem skipta máli .
Allir berjast við að bæta sig , verða að betri manneskjum , borða hollari mat , koma betur fram við aðra og svo framvegis .
Það getur hins vegar reynst þrautin þyngri að veita lífi sínu fyllingu og öðlast hamingju .
Ætlunin með nýju appi sem kallast Momentum er að hjálpa fólki að safna saman þessum stundum þegar okkur líður eins og við höfum náð árangri , þó ekki sé nema örlitlum .
Það hvetur notendur til þess að setja inn myndir og athugasemdir , safna þeim saman og merkja þær sem Hamingju , Sigur , Hugljómun eða Þakklæti .
Hugsunin er sú að appið hvetji fólk til þess að hugsa um og meta þær stundir sem gefa lífinu jákvæða merkingu .
Appið grundvallast á þeirri myndlíkingu að tilveran sé eins og ferðalag í loftbelg ; eftir því sem fleiri jákvæðum augnablikum er safnað , því hærra svífur loftbelgur sem birtist á skjánum í appinu .
