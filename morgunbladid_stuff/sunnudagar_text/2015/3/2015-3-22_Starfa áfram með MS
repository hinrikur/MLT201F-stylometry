Fulltrúar Mjólkursamsölunnar og Íþrótta- og heilsufræðifélag Íslands ( ÍHFÍ ) undirrituðu á dögunum samning um áframhaldandi samstarf til næstu þriggja ára .
Samstarf þetta , sem þótt hefur vera farsælt , hefur staðið frá 1994 og hefur verið unnið að ýmsum málum í krafti þess .
Samkvæmt því samkomulagi sem gert var nú í vikunni útvegar Mjólkursamsalan um 500 starfandi íþróttakennurum víðs vegar um landið peysur merktar Íþrótta- og heilsufræðifélagi Íslands .
Það voru Guðný Steinsdóttir , markaðsstjóri MS , og Guðrún Valgerður Ásgeirsdóttir , fyrir hönd stjórnar ÍHFÍ , sem undirrituðu samstarfssamninginn að viðstöddum hópi af íþróttakennurum landsins .
" Markmið þessara tveggja aðila fara mjög vel saman , m.a. það að minna grunnskólabörn og foreldra þeirra á mikilvægi holls mataræðis .
Næringarríkt mataræði er grundvöllurinn að góðri heilsu og tryggir þeim fjölbreytt vítamín og steinefni en að sama skapi er regluleg hreyfing , uppbyggilegar æfingar og hvers kyns íþróttir nauðsynlegar öllum , " segir í tilkynningu , haft eftir Guðýju Steinsdóttur .
Starfsemin er stéttinni mikilvæg Samkvæmt félagatali ÍHFÍ eru 500 íþróttakennarar skráðir í félagið í dag en fjöldi þeirra sveiflast nokkuð milli ára og á ári hverju útskrifast um 50 nýir kennarar .
Starfsemi félagsins er sögð stéttinni mikilvæg og snýr hún meðal annars að endurmenntun og ýmsum sameiginlegum hagsmunum félagsmanna .
" Það er óhætt að segja að íþróttakennarar landsins , sem margir hverjir eru afreksfólk í íþróttum , gegni afar mikilvægu starfi og séu fyrirmyndir grunnskólabarna um allt land .
Okkur er því ánægjulefni að leggja þessu starfi lið , " segir Guðný Steinsdóttir .
sbs@mbl.is 