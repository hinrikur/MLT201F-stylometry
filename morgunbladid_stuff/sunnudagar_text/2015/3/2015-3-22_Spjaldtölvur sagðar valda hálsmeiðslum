Á mörgum heimilum eru spjaldtölvur orðnar jafnsjálfsagður hlutur og veski eða snjallsími en svo virðist sem notkun á slíkri tölvu geti valdið umtalsverðu álagi á háls þess sem á henni heldur .
Niðurstöður nýrrar rannsóknar leiða í ljós að tæki á borð við iPad hafi í för með sér allt að því þrefalt meira álag á hálsvöðva okkar en það að sitja við hefðbundna borðtölvu .
Þetta álag getur svo leitt af sér bakverki og ýmis önnur vandamál , segja sérfræðingar .
Fyrri rannsóknir hafa jafnframt bent til þess að það að beygja höfuðið að 60 gráðu horni setji þrýsting upp á 27 kíló á hálshrygg , þann hluta hryggjarins sem er fyrir ofan axlirnar .
Það er svipað því að vera með sjö ára gamalt barn á herðunum .
Spjaldtölvunotkun hefur aukist gríðarlega á síðustu árum þótt sölutölur bendi til þess að dregið hafi úr sölu þeirra .
Í fyrra áttu um 42% bandaríska ungmenna undir 18 ára aldri spjaldtölvu og meira en helmingur þeirra á aldrinum 35-49 ára notaði slíkar tölvur reglulega .
Í rannsókninni , sem birt var í tímaritinu Ergonomics , sagði að " spjaldtölvunotkun krefjist þess að höfuð og háls beygist og það geti mögulega leitt til hálsmeiðsla fyrir notendur " .
Þá sagði að fyrri rannsóknir hefðu sýnt fram á tengsl milli sársauka og þess að beygja höfuð og háls í auknum mæli .
Rannsóknin var framkvæmd við Washington-háskóla og fól í sér að fylgst var með 33 háskólanemum og starfsfólki sem notar spjaldtölvur .
Þátttakendur voru látnir nota tölvurnar í ýmsum stellingum á meðan þeir lásu og skrifuðu í um 2-5 mínútur .
Röntgenmyndir voru svo teknar til þess að greina álag á háls og höfuð á meðan tölvan var í notkun .
