Brotthvarf hljómplötuverslunarinnar Skífunnar af markaði markar fyrst og fremst endalok ákveðins tímabils í plötusölu á Íslandi .
Þetta er skoðun Eiðs Arnarssonar , framkvæmdastjóra Félags íslenskra hljómplötuframleiðenda .
Sögulega hafi Skífan mjög sterka stöðu en undanfarin ár hafi hlutur hennar í heildarsölu á tónlist farið jafnt og þétt minnkandi og aðrar verslanir og verslanakeðjur , svo sem Hagkaup , Bónus og jafnvel Penninn , gegnt stærra hlutverki í magnsölu .
Þær hafi þó aldrei boðið upp á eins mikið úrval og sérverslanir eins og Skífan .
" Vægi Skífunnar í sölu vinsælustu platna hefur minnkað jafnt og þétt , " segir Eiður .
Spurður hvað endalok Skífunnar þýði fyrir íslenska tónlistarmenn segir Eiður það ekki þurfa að vera svo stórkostlega mikið til að byrja með .
Eftir sitja á markaði sérverslanir með plötur á borð við Smekkleysubúðina , 12 tóna og Lucky Records í miðbænum og Eiður gerir ráð fyrir að þær muni nú taka meira til sín og auka sitt úrval .
Eins keðjurnar sem áður voru nefndar .
" Eftirspurnin er ennþá til staðar , þó að rekstrarforsendur Skífunnar sem sérverslunar hafi brugðist .
Salan sem átti sér stað í Skífunni færist eflaust bara annað .
Ætli mesta þýðingin sé ekki sú að úrvalið mun minnka og það eru út af fyrir sig slæm tíðindi , " segir Eiður .
Hann segir þetta ekki síst eiga við um erlenda tónlist en langmest framboð hafi verið af henni í Skífunni .
Náði hámarki um aldamót Eiður segir hljómplötusölu hafa náð hámarki í heiminum um aldamótin en síðan hafi hallað jafnt og þétt undan fæti .
Á sama tíma hafi stafræn neysla aukist verulega .
" Markaðurinn mun alltaf finna jafnvægi og engin hætta á því að tónlistarmenn hætti að senda frá sér efni .
Þetta er í raun og veru ekkert annað en formatbreyting .
Einu sinni breyttist formatið úr vínyl yfir í CD og núna er það að breytast úr CD yfir í stafrænt .
" Eiður segir stafræna sölu á tónlist hafa verið um 30% á Íslandi á síðasta ári .
Vínyllinn , sem hefur verið að sækja í sig veðrið , var með um 7-8% .
Geislaplatan afganginn , það er yfir 60% .
" Þrátt fyrir margtugginn dauða geisladisksins er hann ennþá með yfir helming markaðarins .
Staðan er ekki alvarlegri en það .
" Eiður viðurkennir þó að erfiðara sé að verja þessa stöðu á litlum markaði eins og hér á landi .
" Hér náum við fyrr þeim mörkum að útgáfa í föstu formi hreinlega borgi sig ekki .
Núna eru stærri markaðir úti í heimi meira að horfa á minnkandi sölu en forsendubrest .
Það er styttra í forsendubrestinn hér nema að stafræni hlutinn komi þeim mun öflugri upp á móti .
Það er þó erfitt að sjá það gerast , þar sem aðalvandinn á næstu árum verður fjármögnun á nýrri hljóðritun .
Stafrænu tekjurnar standa mjög illa undir henni enda þótt þær séu í mörgum tilvikum ágætis viðbót .
Enn sem komið er ekki meira en það .
Á þessu þarf að finna lausn , opinbera hjálp eða annað .
" Eiður safnar upplýsingum um plötusölu út úr verslunum í viku hverri fyrir félagið og hún er að jafnaði á bilinu 15 til 17 hundruð eintök .
Mun meira í nóvember og desember .
Nýr markaður hefur risið á umliðnum árum – erlendir ferðamenn .
Að sögn Eiðs kaupa þeir sífellt meira af plötum hér á landi og nær eingöngu íslenskt efni .
" Við sjáum það á sölutölum frá viku til viku að ferðamenn eru orðnir stór hluti af sölunni í dag .
Plata eins og Dýrð í dauðaþögn með Ásgeiri Trausta er ennþá á topp tíu enda þótt erfitt sé að finna Íslending sem á eftir að kaupa hana .
Það sést varla erlend plata á topp þrjátíu .
Fyrir neðan það er erlent efni mun atkvæðameira .
" Stíla inn á ferðamenn Plötuútgefendur eru í vaxandi mæli farnir að stíla inn á ferðamenn með útgáfum eins og This is Icelandic Indie Music eða Hot Spring-plöturnar frá Senu , Acoustic Iceland og annað slíkt .
" Þetta efni er á bilinu 30-50% af heildarsölunni á topp þrjátíu stóran hluta ársins , " segir Eiður .
Núorðið er hægt að finna nær allt á tónlistarmiðlunum á netinu eins og Spotify og upp að vissu marki tónlist.is .
Fyrir vikið tengir yngra fólkið ekki með sama hætti við plötuverslanir og þeir sem eldri eru .
Það er að segja upplifunina , að fara í plötubúð og verja þar tíma .
Hlusta , skoða og kaupa .
" Samt sem áður er maður alltaf að rekast á fólk sem er harðir tónlistarunnendur og vill þessa gömlu góðu snertingu , " segir Eiður .
" Það á ekki síst við um vínylinn .
Hann er í tísku í dag og þykir töff .
Plötumenningin er ekki horfin .
" 