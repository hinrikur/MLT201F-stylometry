Bragi Óskarsson dó ekki ráðalaus þótt hann væri of seinn að panta þar til gerða húfu fyrir útskrift úr Verkmenntaskólanum á Akureyri .
Hann smíðaði sér eina slíka , enda völundur á ferð og að ljúka námi í húsgagnasmíði .
" Það gekk ágætlega , en ég þurfti reyndar að gera nokkrar tilraunir .
" Ári síðar kláraði hann húsasmíði og gerði sér þá aðra húfu ; þessa með húsinu , sem hann skartar á myndinni .
" Það lá beinast við að gera húfu með húsi fyrst ég var að ljúka þessu námi og átti mótið frá því árið áður .
Ég á það til að fara svolítið yfir strikið og gerði það sennilega þarna ...
" Hann segist hafa stungið í stúf við útskriftina .
" Ég var eins og svarti sauðurinn .
" Braga þótti gaman að smíða í grunnskólanum heima í Ólafsfirði á sínum tíma , en það var ekki fyrr en löngu seinni að hann fetaði þessa braut .
" Ég varð stúdent af félagsfræðibraut frá VMA , áður en ég áttaði mig á því að hægt væri að læra húsgagnasmíði ! Ég kláraði svo tölvufræðibraut og íþróttafræðibraut , fór eftir það í húsgagnasmíði og svo húsasmíði .
Allt í Verkmenntaskólanum .
" Hann lauk meistaranámi í báðum smíðagreinunum frá sama skóla og fékk svo kennsluréttindi í Háskóla Íslands .
" Ég var töluvert í fjarnámi með vinnu og kunni því ágætlega , " segir Bragi sem nú rekur eigið verkstæði og fæst aðallega við innréttingasmíð fyrir einstaklinga .
Smíðar nær eingöngu húsgögn fyrir eigin fjölskyldu .
Lokaverkefni Braga í húsgagnasmíðinni , árið 2009 , má sjá á myndunum að ofan .
" Ég vildi búa til sófaborð með eldstæði og endaði í þessu flippi ! " segir hann og hlær .
Sló þar tvær flugur í einu höggi .
Langaði í arin en er illa við sótið .
" Ég hafði auðvitað séð ethanólstæði í vegg en vildi prófa að setja svoleiðis í borðið .
Það bæði hlýjar og svo er mjög gott að geta grillað sér sykurpúða ! " Borðið er úr hnotu , sem er í uppáhaldi hjá Braga , og lirfusýktum birkispón .
Þegar borðfjölinni er rennt í sundur kemur í ljós steinflís , Bragi lét vatnsskera í hana gat þar sem loginn stendur upp úr og þá lét hann sandblása mynd af drekum í flísina og þeir eru sprautaðir í nokkrum litum .
Bragi hefur unnið sjálfstætt í nokkur ár , sem fyrr segir , og kveðst búa við lúxusvandamál .
" Það er brjálað að gera og hefur verið frá fyrsta degi .
" 