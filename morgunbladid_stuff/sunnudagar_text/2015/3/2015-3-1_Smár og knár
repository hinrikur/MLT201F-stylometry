Sambyggðar græjur þóttu henta vel sem fermingargjafir og líka í stofunni þar sem þær máttu heyrast en ekki sjást .
Oftar en ekki var hljómur úr þeim þó óttalega lélegur , en það eru líka til afbragðs smágræjur , eins og til að mynda Marantz M-CR610 sem getur að auki streymt ( nánast ) hverju sem er hvaðan sem er .
Í eina tíð var enginn maður með mönnum nema græjurnar fylltu heilan vegg , magnararnir áttu að vera svo miklir og þungir að marga þyrfti til að lyfta þeim , plötuspilarar eins og geimskip og hátalarar á stærð við túristaíbúð í miðbæ Reykjavíkur .
Svo hætti hljómur að skipta máli og þá varð allt sambyggt og pinkulítið , svo lítið að ekki komust almennilegar rafrásir fyrir inni í græjunum , ef græjur skyldi kalla , og hjómurinn var ömurlegur eftir því .
Fyrir vikið er ég alltaf tortrygginn þegar ég skoða sambyggðar græjur ; sumpart þar sem ég tók fyrstu græjuskrefin í lampaheimi , en svo líka vegna þess að dótið sem varð allsráðandi á þessu sviði var svo billegt hvort sem litið var til verðs eða verðleika .
Að þessu sögðu þá kom sambyggð græja frá Maranzt mér mjög á óvart , Marantz M-CR610 Melody Media heitir það apparat , skilar það afbragðs hljómi og er að auki hægt að spila í gegnum flest ef ekki allt sem manni dettur í hug .
Margir þekkja Marantz-græjur og margir hafa eflaust átt slíkar græjur , enda voru þær vinsælar hér á landi á níunda áratugnum .
Reyndar var ég ekki spenntur fyrir Marantz-mögnurum , en fyrirtækið framleiddi fína hátalara og afbragðs geislaspilara , sem kemur ekki á óvart þegar litið er til þess að Philips átti Marantz-merkið um tíma og Philips var frumkvöðull geisladiskatækni .
Stofnandi Marantz var Bandaríkjamaður , en fyrirtækið varð japanskt snemma á tíunda áratugnum .
Radiobúðin flutti Marantz-græjur inn á sínum tíma , en Hljómsýn í Ármúla 38 tók við keflinu undir lok tíunda áratugarins og flytur enn inn Marantz-tæki auk fleiri merkja .
Þar í búðinni rakst ég einmitt á Marantz M-CR610 Melody Media-magnarann sem hér er gerður að umtalsefni og skoðaði hann í kjölfarið .
Eins og sjá má á meðfylgjandi myndum er græjan ekki mikil um sig , en á myndinni af bakinu má sjá að það er nóg af tengjum .
Glöggir hafa náttúrlega tekið eftir USB-tengjunum á magnaranum , einu að framan og einu að aftan , og Ethernet-tenginu sem er neðst til hægri á bakinu og vísbending um að þetta er ekki venjulegur magnari .
Málið er nefnilega að hann er með innbyggðan stuðning fyrir WiFi og eins Ethernet-tengi fyrir netsnúru , enda er þetta ótrúlega fjölhæft apparat .
Víst er hægt að nota hann til að spila músík af geisladiskum og líka af USB-lykli ( hann spilar MP3 , WMA , AAC , LPCM , WAV og FLAC ) , en einn aðalkostur hans fyrir nútímamenn er að það er hægt að streyma tónlist yfir net , hvort sem það er úr farsíma eða yfir netið ( hann styður AirPlay úr iOS-tækjum eða DLNA úr Android-tækjum eða bara öllum tækjum öðrum en Apple – svo framarlega sem þau styðja DLNA yfirleitt ) .
Líka er hægt að spila skrár af CD-R eða CD-RW diskum , af NAS ( sem styður DLNA ef af PC-tölvu sem styður DLNS , nema hvað ) .
Líka má tengja utanáliggjandi harðan disk við tækið Til viðbótar við þetta er svo hægt að streyma tónlist yfir netið , hvort sem það er úr netútvarpsstöðvum ( sem skipta þúsundum ) eða Pandora eða Spotify svo algengustu þjónusturnar séu nefndar .
Sá sem treystir á Spotify hefur þá aðgang að þrjátíu milljón lögum sem hægt er að streyma í 320 kb á sek. gæðum ( Ogg Vorbis-þjöppun ) sem er býsna gott ( þess má geta að í þessu þrjátíu milljón laga safni eru ríflega fimm milljón lög sem enginn hefur hlustað á – það er nóg að uppgötva ! ) .
Líka er hægt að tengjast Last.fm í magnaranum og ekki má gleyma því að hann er líka með útvarpsmóttakara og því hægt að hlusta á FM-rásir og líka stafrænar útsendingar ( DAB & DAB + ) .
Marantz M-CR610 kostar 134.990 kr. í Hljómsýn í Ármúla .
Eins og sést á neðri myndinni eru á magnaranum tengi fyrir tvö hátalarasett , Optical-tengi , tvö hliðræn tengi , SW-tengi og áðurnefnd USB-tengi og tengi fyrir netsnúru ( Ethernet ) .
Ekkert phono-tengi er á magnaranum og því þarf formagnara ef nota á plötuspilara .
Árni Matthíasson 