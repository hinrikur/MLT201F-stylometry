Sýning helguð Björk Guðmundsdóttur var opnuð í Nútímalistasafninu í New York , MoMA , í vikunni eins og greint er frá á öðrum stað í blaðinu .
Af því tilefni var gefið út safn rita um Björk og verk hennar , Björk : Archives , sem fæst nú í Eymundsson .
Í safninu eru fjórir bæklingar og ein bók og selt saman í kassa , en í kassanum er einnig veggmynd með límmiðum þar sem sjá má allar útgáfur Bjarkar á árunum 1993 til 2011 .
Í Björk : Archives er fjallað um sólóskífur Bjarkar frá því sú fyrsta , Debut , kom út 1993 og fram til Biophiliu sem kom út 2011 .
Sýningastjóri MoMA og Bjarkarsýningarinnar , Klaus Biesenbach , ritaði einn bæklinganna sem er inngangur að verkinu og jafnframt sýningaskrá fyrir sýninguna í New York .
Annar bæklingur , Björk Creating : Myths of Creativity and Creation , er eftir tónlistarfræðinginn Nicola Dibben , sem fjallar um samruna hins mannlega og manngerða í verkum Bjarkar frá femínísku sjónarhorni .
Bandaríski tónlistargagnrýnandinn Alex Ross fjallar um tónsmíðar Bjarkar í bæklingnum Beyond Delta : The Many Streams of Björk .
Ritlingurinn This Huge Sunlit Abyss From The Future Right There Next To You birtir tölvupósta sem fóru á milli Bjarkar og heimspekingsins Timothy Morton .
Veigamesti hluti þessa ritasafns og sá lengsti er síðan Bjarkardrápa eftir Sjón , sem fjallar um tónlistarlegt ferðalag hennar frá því Debut kom út 1993 og fram til Biophiliu .
Sú heitir Triumphs of a Heart : A Psychographic Journey Through the First Seven Albums of Björk og er ríkulega skreytt myndum af Björk frá árunum tuttugu og tveimur betur sem liðin eru frá því stúlka nokkur " söng og dansaði / á palli pallbíls " eins og segir í upphafi ljóðsins .
