Nordic Affect-tónlistarhópurinn heldur tónleika undir yfirskriftinni HÚN ! / SHE ! í Salnum í Kópavogi á morgun , sunnudag , klukkan 16 .
Tónleikarnir verða sendir út í mörgum löndum af Sambandi evrópskra útvarpsstöðva .
Í tilkynningu segir að þegar kom að vali efnisskrár leitaði hópurinn í gullkistu British Library í London en í tilefni af því að öld er liðin frá því að konur á Íslandi hlutu kosningarétt munu öll verk tónleikanna varpa ljósi á hina fjölbreyttu aðkomu kvenna að tónlist á barokktímanum .
Við sögu koma því m.a. tónskáld , útgefendur , hljóðfæraleikarar og verndarar lista úr röðum kvenna .
Flytjendur á tónleikunum eru þau Halla Steinunn Stefánsdóttir og Tuomo Suni fiðluleikarar , Georgia Browne þverflautuleikari , Guðrún Hrund Harðardóttir víóluleikari , Hanna Loftsdóttir sellóleikari og Guðrún Óskarsdóttir semballeikari .
