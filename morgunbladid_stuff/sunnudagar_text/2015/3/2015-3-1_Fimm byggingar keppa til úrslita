Þrjár íslenskar nýbyggingar voru í hópi þeirra 420 bygginga í Evrópu sem voru tilnefndar til hinna virtu Mies van der Rohe-arkitektúrsamkeppni sem Evrópusambandið veitir verðlaun í annað hvert ár , fyrir athyglisverðustu bygginguna sem risið hefur í Evrópu árin tvö á undan .
Tónlistarhúsið Harpa hreppti þau fyrir árið 2013 .
Hverfisgata 71a , viðbygging hönnuð af Studio Granda við gömul hús við Hverfisgötu , komst síðan í úrval fjörutíu bygginga .
Nú hefur verið tilkynnt að fimm byggingar standi eftir í keppninni og er engin af þeim íslensku þar á meðal .
Hins vegar er íslenskur arkitekt , Jórunn Ragnarsdóttir , sem er meðeigandi arkitektastofunnar þýsku LedererRagnarsdóttirOei , einn höfunda nýbyggingar listasafnsins í Ravensburg sem er ein bygginganna fimm sem keppa til úrslita .
Menningarhús eru áberandi í úrslitunum í ár en þau eru þrjú .
Fyrir utan listasafnið í Ravensburg eru það nýja danska Sjóferðasafnið , sem er á Helsingjaeyri , og sannkölluð tónleikahöll Fílharmóníuhljómsveitarinnar í Szczecin í Póllandi .
Hinar byggingarnar eru annars vegar athyglisverð nýbygging á Antinori-vínekrunni , sem er skammt frá Flórens á Ítalíu , og hins vegar stúdentamiðstöðin Saw Swee Hock við London School of Economics í Lundúnum .
Dómnefnd , sem skipuð er virtum sérfræðingum á sviði akitektúrs og skipulags , mun á næstu vikum skoða allar byggingarnar og verður síðan tilkynnt um val þeirra í byrjun maímánaðar .
Verðlaunin eru kennd við þýsk-bandaríska arkitektinn Ludwig Mies van der Rohe , sem var einn áhrifamesti arkitekt liðinnar aldar .
