Við sjálf , foreldrar , ömmur , afar , jafnvel langömmur og langafar höfum mörg hver verið í megrun á einu eða öðru tímabili ævinnar .
Til þess hafa ýmsar leiðir verið prófaðar og til margra þeirra er enn gripið .
Júlía Margrét Alexandersdóttir julia@mbl.is Vinnan dugði sem líkamsrækt Strax fyrir 100 árum var talið að hægt væri að baða fólk og nudda það grannt .
Á þeim tíma taldist hálsinn ómetanlegur fegurðarauki og ef hann var of feitur þótti til dæmis ráð að nudda hann mikið til að minnka fituna samkvæmt leiðbeiningum í Vísi árið 1914 .
Strax á þessum tíma sættu aðferðir sem þessar þó gagnrýni en blaðamaður Morgunblaðsins skrifaði að hungur , pillur eða megrunarböð væru oftast heilsuspillandi og hefðu skammvinn áhrif .
Að léttast var oftast tengt við sjúkdóma og það þótti ekki ákjósanlegt að tálga af sér aukakílóin nema fólk þjáðist af offitu .
Þótti samhengi milli of mikils kjötáts og offitu , að það vantaði korn og brauð á borðið .
Litið var á leikfimi sem leið til að varðveita og efla krafta , heilsu og fegurð og auka liðleika en þó var talið að vinnan , sem sjaldnast var kyrrsetuvinna , dygði oftast fólki .
Feitlagið fólk , sem vinnan dygði ekki til , átti helst að ganga í 1-2 klst. á undan morgunverði og þá þótti knattspyrna og sund góð megrunarmeðöl samkvæmt heilsugúru blaðsins Árvakurs árið 1914 .
Í kringum 1915 skapaðist umræða á Íslandi um að offita væri fylgifiskur vínnautnar .
Drykkjumenn væru oft ístrubelgir og voru uppi getgátur um að það væri vegna eiturverkana vínsins á eggjahvítuefni líkamans .
Valtýr Guðmundsson skrifaði í Eimreiðinni að áfengisneysla gerði menn lata og seina í öllum hreyfingum .
Suss ...
ekki tala um megrunina Það þótti ekkert sérlega fínt að vera eitthvað að tala um megrunaraðgerðir sínar .
Það sagði greinarhöfundur í Heimilisritinu í það minnsta árið 1945 sem gaf þessi megrunarráð : Leggðu þig ekki á daginn ! Starfaðu eitthvað , sem þú þarft að vera á hreyfingu við , að minnsta kosti fimmtán mínútur eftir hverja máltíð .
Gerðu leikfimiæfingar heima fyrir opnum glugga .
Ekki er sniðugt að drekka of mikið af vatni , aldrei drekka meira en 2 lítra á dag af vatni og ef þú drekkur það skal blanda það með ávaxtasafa .
Aldrei borða sykur fyrri part dags , þá er hann mest fitandi .
Bara ávaxtasafi og kaffi er besti morgunverðurinn .
Ekki tala um megrunina .
Þegar kunningjarnir spyrja : " Ertu nokkuð að grennast ? " Þá skaltu svara ósköp látlaust : " Já , já , og mér líður líka miklu betur .
" Og svo skaltu breyta um umræðuefni .
Gættu þess að nudda andlitið og hálsinn daglega og á réttan hátt , því að öðrum kosti áttu á hættu að svipur þinn fái ekki hinn rétta , lífræna blæ , þegar þú hefur megrað þig .
Fyrsta líkamsræktarstöðin 1924 ? Frá Danmörku barst tískubylgja í líkamsrækt í kringum 1925 - æfingakerfi J.P .
Müller .
Æfingakerfi sem eru vinsæl í dag þar sem unnið er með eigin líkamsþyngd , eru ekkert ósvipuð því sem Müller lagði til , nema að Daninn vildi ekki að fólk æfði lengur en 15 mínútur í einu og þess vegna bara 5-7 mínútur .
Margir gerðu æfingarnir naktir .
Fyrir utan íþróttafélögin er svokallaður Müller-skóli , sem stofnaður var hérlendis af óþekktum manni , Jóni Þorsteinssyni frá Hofstöðum , ein fyrsta líkamsræktarstöðin en skólinn var til húsa í Pósthússtræti um miðjan 3. áratuginn .
Bað- og húðstrokur þótt æskilegar á eftir með einföldum áhöldum , það er að segja vatnskönnu , skál og handklæði .
Á svipuðum tíma fór að bera á auglýsingum í blöðum þar sem snyrti- og hárgreiðslustofur auglýstu megrunaraðferðir og nuddstofa systranna Gróu og Steinunnar Sigmundsdætra var opnuð í Kirkjustræti og bauð upp á ýmiss konar meðferðir en á stofunni var fólk meðal annars nuddað í form .
Heilsuræktin heim í pósti Heilsuræktarkerfin " Verið ung " fyrir konur og " Aflraunakerfi Atlas " fyrir karlmenn nutu talsverðra vinsælda á 6. áratugnum .
Karlmenn áttu að grennast og stælast og konur fengju fallegan vöxt og bústinn barm .
Æfingatíminn var fimm mínútur á dag og það besta var að kerfið kom heimsent í pósti .
Á sama tíma var soðið vatn talið geta hjálpað til við megrunina en í nokkrum dagblöðum og tímaritum þess tíma var fjallað um gildi þess að sjóða vatnið .
Í Vikunni er það rökstutt svo að það að drekka soðið vatn , 1-2 lítra á dag , " varni því að fitan hlaðist upp " .
Sveiflaðu staf Margar tískubylgjur í líkamsrækt komu frá Danmörku .
Á 5. áratugnum voru æfingar Müllers teknar lengra en voru ekki ósvipaðar í grunninn nema að nú rifu líkamsfrömuðir upp staf .
Æfingakerfið var kennt við Kaptajn Jespersen , morgunleikfimismann danska ríkisútvarpsins í 25 ár , og á dönsku var það einfaldlega kallað stavgymnastik .
Dæmi eru um að Íslendingar hafi lært tæknina ytra í kringum 1936 en æfingarnar voru ekki almenningsmiðaðar hér fyrr en um 10 árum seinna .
Meðal þeirra sem kenndu æfingarnar var Snyrtistofan Heba , á 4. hæð í Austurstræti 14 , þar sem Kaffi París er meðal annars nú .
Árið 1948 voru öll pláss uppbókuð langt fram í tímann .
Sveppurinn sem gekk á milli ísskápa Á 10. áratugnum naut nýtt töframeðal mikilla vinsælda hér á landi , svokallaður mansjúríusveppur sem samanstóð af ediksýrubakteríum og gersvepp sem myndaði samofna breiðu .
Sveppurinn þótti bæði allsherjar heilsubótalyf og einnig átti hann að koma lagi á meltinguna og hjálpa fólki við að grennast .
Svo fór að lokum að Hollustuvernd ríkisins ákvað að rannsaka sveppinn en erlendis voru dæmi þess að fólk veiktist af neyslu hans og komst að þeirri niðurstöðu að hann væri í lagi ef fyllsta hreinlætis væri gætt .
Sveppurinn minnti helst á slepjulega þykka pönnuköku en fólk geymdi hann í ísskáp í vatns- , te- og sykurblöndu í íláti í rúma viku þar sem allt gerjaðist í drykk sem síðan var drukkinn .
Sveppurinn fékkst ekki í verslunum heldur var fluttur hingað frá útlöndum og gengu afleggjarar af honum milli manna , einkum milli leikara og Steinunn Ólína Þorsteinsdóttir og Gunnar Eyjólfsson sögðu meðal annars frá þessum sveppadrykk sem þau útbjuggu í viðtali við Helgarpóstinn 1995 .
Trimmgallarnir Skipulögð hreyfing , oft í viku , tilheyrði lengi framan af starfsemi íþróttafélaga og sjaldgæfara að sjá fólk eitt úti að skokka að eigin frumkvæði .
Í kringum 1970 fór fólk að sjást eitt á skokki og var þá farið að nota hugtakið " að trimma " um skokk og alls kyns slíkt þramm .
Og þá komu sérstakir trimmgallar fljótlega til sögunnar en einn sá fyrsti úr joggingefni fékkst árið 1979 í versluninni Adam .
Síðan þá hefur staðlaður líkamsræktarbúnaður verið þarfaeign og gengið í gegnum ýmis tískuskeið .
Sama má segja um form líkamsræktarinnar ; við höfum stundað eróbik , farið í pallatíma , kickbox , spinning , tabata , zumba en trimmið og trimmgalli er orðið heldur lummó orð yfir þetta sem fáir nota .
Í dag á stór partur Íslendinga kort í líkamsræktarstöð og hreyfing þykir sjálfsagður þáttur í að auka lífsgæði og heilsu .
Við erum þó enn að innbyrða megrunarduft , nota krem og nudd til að grenna okkur og kaupa pillur í apótekum , sem eiga að minnka matarlyst .
Megrunartæki og -tól Megrunar- og vöðvatækið Slendertone kom á markað hérlendis í kringum 1973 og var hægt að kaupa það til einkanota .
Leiðslur úr tækinu voru festar með blöðkum á " vandræðastaði " á líkamanum til að þjálfa slappa vöðva með rafbylgjum og vinna á fitu .
Tækið gekk fyrir rafhlöðum og gat fólk þá allt eins legið á sólarströnd eða heima hjá sér í rúminu og látið tækið sjá um líkamsræktina .
Bumbubaninn svokallaði var seldur í Sjónvarpsmarkaðnum um 1990 en með því að nota tækið fimm mínútur á dag átti fólk að geta misst nokkur kíló .
Einnig var til álíka gerð af lærabana .
Sjónvarpsmarkaðurinn var einkum ætlaður fólki sem var ekki á mikilli hreyfingu og þar fengust fleiri tæki til að grennast án fyrirhafnar svo sem megrunarplásturinn Le Patch .
Íslensk kona sagðist í þættinum hafa misst sex kíló á 25 dögum .
Megrunarkaramellurnar Í kringum 1970 rann upp frábær tími fyrir sælkera því þá varð fáanlegt sælgæti og súkkulaðikex í úrvali í verslunum sem var sagt grennandi .
Margir muna eftir svokölluðum Ayds-megrunarkaramellum og LIMMITS-súkkulaðikexið var þá vinsælt .
Áttu vörurnar að minnka matarlyst og vera hitaeiningasnauðar og mætti gjarnan neyta þeirra í stað máltíða .
Eða það hélt fólk .
Neytendablaðið birti grein 1975 þar sem það staðhæfði að til að mynda LIMMITS-vörurnar , kexið og súkkulaðið væri síður en svo hitaeiningasnauðara en venjulegt súkkulaði , það væri einungis ríkara af vítamínum og steinefnum .
Megrunarduftið kom , sá og sigraði Í maí árið 1961 rifu landsmenn út megrunarlyf í duftformi úr lyfjaverslunum og biðraðir mynduðust .
Beðið hafði verið eftir duftinu í dósunum með eftirvæntingu en vestanhafs var fjallað um það sem uppfinningaundur 7. áratugarins sem jafnaðist á við sjónvarpið og ljósaperuna .
Duftið , með nokkrum bragðtegundunum var hrært út í vatni en einnig var hægt að kaupa forblandað .
Ýmist át fólkið duft í öll mál eða borðaði mat á móti til helminga .
Hægt var að fá " lyfið " frá nokkrum framleiðendum en þau voru gjarnan nefnd Metrecal eftir amerísku heiti þessara lyfja .
Í dag eru duft sem þessi enn notuð , til dæmis Herbalife og Build up sem einnig er notað fyrir fólk sem þarf að byggja sig upp og bæta á sig .
