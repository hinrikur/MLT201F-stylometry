Sala á plötum hefur dregist mikið saman á síðustu árum og nánast horfið á sumum sviðum – það er ef viðkomandi plata var geisladiskur eða stafræn .
Sala á tónlist í gegnum streymi , til að mynda Spotify eða tónlist.is , hefur aftur aukist jafnt og þétt og reyndar líka sala á tónlist á vínyl – vínylplatan selst æ betur um allan heim , en þá vantar græjur til að spila – plötuspilara .
Forðum var aðalfermingargjöfin græjur , magnari , plötuspilari og hátalarar og jafnvel tvöfalt kassettutæki .
Þá spáðu menn líka mikið í hljómgæði , en þegar sambyggðu tækin komu á markað , sem voru alla jafna mun ódýrari og hentugri , dvínaði áhugi á slíku , enda var ekki bara verið að spara í snúrum , heldur náðist líka sparnaður með því að nota ódýrara innvols í tæki og ekki síst í að vera með ódýrari hátalara , stundum svo ódýra að þeir kostuðu nánast ekki neitt þegar dæmið var reiknað .
Vínyll var málið á þeim tíma og miklu skipti að vera með góðan plötuspilara og með gott pickup .
Síðan tók geisladiskurinn við og plötuspilarar hurfu af heimilum og plötusafnið smám saman líka .
Blómaskeið geisladisksins náði hámarki 2004 , en skarpt dró úr sölunni – á áratug hefur salan minnkað um meira en helming og greinilegt að diskurinn er feigur – það er svo miklu einfaldara að sækja tónlist á netið eða þá að streyma henni sem er að verða ríkjandi leið til að hlusta á tónlist .
Kunnugleg saga ekki satt – þetta hafa væntanlega allri séð sem spáð hafa í tónlist og tónlistarflutning á annað borð , en það sem færri hafa hugsanlega gert sér grein fyrir er að vofa gengur nú ljósum logum um heiminn – vofa vínylsins .
Sumir gefa þá skýringu að tónlist hljómi betur af vínyl en geisladiski , hvað þá ef henni er streymt , en alla jafna er ekki hægt að greina á milli tónlistar sem spiluð er af órispaðri vínylplötu og af geisladiski , hvað sem hver segir .
Í takt við það að tónlist verður óefnisleg verður eftirsóknarverðara að eiga tónlist á vínyl , sem er meiri gripur og eigulegri en geisladiskur , hvað þá sem Spotify-straumur eða kippa af mp3- eða flac-skrám .
Samstarfsmaður minn nefndi það á dögunum að dóttir hans hefði fengið nokkuð af vínylplötum í afmælisgjöf , sem sýnir kannski að yngri kynslóð hefur hrifist af vínylnum , en til að spila plötur þá þarf líka plötuspilara , nema hvað , og þar er komin fermingargjöf sem vit er í .
Ekki er svo langt síðan að erfitt var að fá spilara , nema þá handgerðar græjur úr úrvalsvið og eðalmálmum sem kostuðu á við japanskan smábíl .
Á síðustu árum hefur ódýrum plötuspilurum , sem sumir eru býsna góðir , hinsvegar fjölgað umtalsvert og hægt að fá slíka í Elko , Sjónvarpsmarkaðnum og MAX-raftækjum , svo dæmi séu tekin .
Það er líka hægt að fá dýrari plötuspilara víða , en ódýrir spilara eru vanalega á 15-20 þúsund , en dýrari 30-60 þúsund og þaðan af dýrari , stundum miklu dýrari .
Eitt þarf að hafa í huga þegar keyptur er spilari og það er að úttakið á spilurum er alla jafna svonefnt Phono-merki sem varpa þarf í Line Level ( sumir kalla það Aux ) merki til að hægt sá að nota það .
Til þess þarf formagnara , en á árum áður voru þeir almennt innbyggðir í magnara ( þá er sérstakt Phono-tengi ( RCA-tengi ) aftan á magnaranum ) .
Eftir því sem plötuspilarar hurfu af heimilum sáu magnaraframleiðendur sér leik á borði og slepptu Phono-inntakinu og því þarf annað tveggja : Að kaupa sérstakan formagnara , eða spilara með innbyggðan formagnara sem þeir eru allmargir með .
Ekki klikka á þessu og gætið líka að því að það sé almennilegur útgangur á spilaranum ( RCA-tengi ) .
Sem dæmi um hvort tveggja , ódýra en þó prýðilegan spilara og annan dýrari nefni ég spilara sem ég rakst á í Hljómsýn í Ármúlanum ; annars vegar Voxoa T30 , sem kostar 20.000 kr. , og Pro-Ject Elemental , sem kostar nokkuð meira , 44.495 kr. með formagnara og 37.995 kr. án hans .
Hægt er að fá báða spilarana með innbyggða formagnara og báða með USB-tengi , en nokkuð skilur á milli í gæðum eins og verðmunurinn gefur til kynna .
Voxoa T30 er kínversk framleiðsla , alsjálfvirkur spilari með tveimur hraðastillingum , 45 og 33 ¹ / ³ .
Á baki spilarans er hnappur til að skipta á milli Phono- eða Line-úttaks ( kveikja á formagnaranum ) .
Hann er 350 x 348 x 95,4 mm að stærð með loki .
Hljóðdósin í honum ( pickup ) er frá Audio-Technica ( AT3600LAX ) og þokkaleg sem slík .
Til er dýrari Voxoa-spilari , T50 , sem kostar 38.800 .
Pro-Ject Elemental er austurrískur og öllu meiri spilari og einnig skemmtilegri útlits , þó að það sé í sjálfu sér kostur að vera með loka á spilaranum ( hægt verður að kaupa lok á hann sérstaklega ) .
Hann er líka beltisspilari og mjög hljóðlátur .
Flökt í honum er mun minna en í Voxoa-spilaranum , enda er náttúrusteinn í botninum til að fyrirbyggja titring .
Tengi eru gullhúðuð , ef þér finnst það skipta máli , og innbyggði magnarinn er heldur betri , hljómur hreinni .
Ekki er hægt að skipta á milli Line- eða Phono-útgangs á þeirri týpu sem er með innbyggðan magnara .
Hljóðdósin í honum er Ortofon OM 5E , sem er býsna góð .
Allmargir ódýrir plötuspilarar eru líka með USB-tengi , sem er þá ætlað til að afrita plötur inn á tölvu , en engan þekki ég sem hefur not af slíku , þó þeir séu kannski til sem eiga svo mikilvægar vínylplötur að þeir vilja gera af þeim léleg stafræn afrit með tilheyrandi umstangi og eftirvinnslu ( klippa niður í lög og tilheyrandi ) .
Árni Matthíasson 