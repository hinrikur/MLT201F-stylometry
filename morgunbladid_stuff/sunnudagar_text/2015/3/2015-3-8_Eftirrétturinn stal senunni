Ég bauð saumaklúbbnum mínum heim , stelpum sem flestar hafa verið vinkonur mínar frá því að við vorum í níu ára bekk og svo er ein þeirra frænka mín og ein vinkona mín síðan í menntaskóla svo að þetta er orðin áratugalöng vinátta milli okkar allra , " segir Ragnhildur Þórðardóttir , betur þekkt sem hinn drífandi heilsuorkubolti Ragga Nagli .
Ragnhildur hefur að vísu eytt meiri tíma í störf sín sem sálfræðingur en þjálfunarstörf undanfarið en hún rekur eigin stofu í Kaupmannahöfn þar sem hún býr og starfar .
Í staðinn fyrir fjarþjálfun er hún farin að bjóða uppá fjarsálfræði fyrir skjólstæðinga hér á landi í gegnum Skype og tölvupóst .
" Þegar ég kem til Íslands hittumst við vinkonurnar alltaf en ég kem hingað reglulega , meðal annars til þess að halda matreiðslunámskeið .
Þar kenni ég fólki að baka og elda hollustugómsæti en námskeiðin fara fram í gamla Lækjarskólanum í Hafnarfirði , " segir Ragnhildur en námskeiðin hafa notið mikilla vinsælda og pláss á þau hafa oft selst upp á nokkrum mínútum .
" Síðast aðeins átta mínútum í gegnum heimasíðuna mína , " segir Ragnhildur en fyrir áhugasama er slóðin ragganagli.wordpress.com / matreidslunamskeid-roggu-nagla .
" Ég borða mikið af fisk , kjúklingi og kjöti , kartöflum og hrísgrjónum og hef alltaf glás af grænmeti og girnilegar hollar sósur með svo að matseðillinn í boðinu var í þeim anda .
Ég reyni að útbúa mat sem inniheldur fá hráefni .
Mér finnst miklu betra að leika mér með þessi fáu hráefni en ekki dunda mér í langan tíma með mörg , því líkt og margir hef ég aldrei tíma í mikið maus , " segir Ragnhildur .
Ragnhildur var dugleg að bjóða heim í mat en hefur verið mjög upptekin undanfarið svo að hún segist þurfa að taka sig aðeins á í þeim efnum .
Bæði flýgur hún á milli Kaupmannahafnar og Íslands til að halda matreiðslunámskeið og halda fyrirlestra og einnig var hún að gefa út Heilsubók Röggu Nagla sem fjallar um varanlega breytingu á lífsstíl , út frá heilsu , líðan og útliti en fyrst og fremst með hugann að vopni .
Þar má einnig finna uppskriftir af öllu tagi .
En hvernig heppnaðist boðið ? " Þetta var ofsalega gott og gaman og þær voru hæstánægðar með matinn en eftirrétturinn , hnetusmjörsskyrtertan , stal líklega senunni og sló í gegn .
Að setja matseðilinn saman var svolítil áskorun því ein þeirra er á lágkolvetnamataræði , ein er með vægt mjólkuróþol og tvær þeirra borða ekki fisk svo að ég var smátíma að finna út úr þessu .
En allir voru sáttir og gátu borðað flest sem borið var fram .
Mér finnst mikilvægt að sýna fram á að það megi moða svo margt girnilegt og gómsætt í hollri matargerð .
Það á nefnilega alltaf að vera gaman að borða og máltíðirnar þurfa að gleðja bæði líkama og sál .
" Nokkur heilsuheilræði úr fórum Röggu nagla – Lykillinn að langtímaárangri er að tileinka sér það hugarfar að þetta sé lífsstíll en ekki átak með síðasta söludag .
– Þú borðar hollt megnið af tímanum af því þetta er lífsstíll .
Það þýðir að þú getur fléttað nokkur " sukk " inn í planið með góðri samvisku því við getum ekki verið í fangelsi þurrelsis í mataræði meðan náunginn úðar í sig kræsingum með súkkulaðitaum út á kinn .
Það er partur af prógrammet að taka þátt í gleðinni í afmælum , árshátíðum og brúðkaupum en með hófsemi sem leiðsögumann .
– Settu þér hegðunarmarkmið frekar en að einblína eingöngu á útkomumarkmið .
Tileinkaðu þér heilsuhegðun eins og að kaupa hollustu , borða heilsusamlegar máltíðir , minnka skammtana ef þú vilt grennast , sleppa sykruðum gosdrykkjum og sælgæti og mæta á allar æfingar vikunnar .
Hnetusmjörsskyrterta með horaðri súkkulaðisósu Súkkulaðibotn 100 g möndlumjöl 1 msk .
NOW ósætt kakó 6-8 dropar NOW Better Stevia Caramel drops skvetta af Isola eða annarri möndlumjólk Hrærið allt saman í skál með skeið þar til áferðin verður að þéttum massa .
Skiptið massanum niður í botn .
Skiptið massanum niður í 5-6 hvítvínsglös og þrýstið honum niður í botninn á hverju glasi .
Geymið í kæli á meðan fyllingin er útbúin .
Hnetusmjörsfylling 1 stór dós kotasæla 100 g laktósafrítt skyr 90 g eggjahvítur 2 msk .
erythritol , stevia eða annað sætuefni 2 msk .
gróft hnetusmjör , Monki eða annað Hrærið allt saman með töfrasprota þar til blandan er orðin flauelsmjúk og kekkirnir farnir úr kotasælunni .
Setja 2-3 msk .
af fyllingu yfir möndlumjölsbotninn í hvert glas .
Geyma í kæli í a.m.k 2 klst. Horuð súkkulaðisósa Naglans 2 msk .
NOW ósætt kakó 1 msk .
NOW hot chocolate m / Stevia 100 ml möndlumjólk Hrærið öllu sem fara á í kremið vel saman eða þar til kakóið hefur blandast vel saman við mjólkina .
Fylltar kjúklingabringur með spínati og sveppum Fyrir 6-8 6-8 kjúklingabringur 1 stór dós kotasæla 2 lúkur spínat 1 box sveppir ólífuolía til steikingar sjávarsalt og pipar eftir smekk gott kjúklingakrydd Hrærið kotasæluna með töfrasprota til að ná kekkjunum út og jafna hana .
Skerið sveppi niður í þunnar sneiðar og steikið á pönnu upp úr ólífuolíu og kryddið með salti og pipar og setjið sveppina út í kotasæluna í skál .
Steikið þá spínatið á pönnunni og bætið því líka saman við kotasælusveppablönduna og kryddið til .
Kryddið bringurnar með kjúklingakryddi , skerið vasa í þær og fyllið með kotasælublöndunni og lokið loks með tannstöngli .
Bakið í eldföstu móti í ofni við 180°C í 30-40 mín .
Berið fram með salatblöndu sem í er ½ haus jöklasalat , 1 box kirsuberjatómatar , 1 box jarðarber , ½ rauðlaukur , allt smátt skorið .
Sáldrið þá léttfeta og létt ristuðum furuhnetum yfir áður en borið er fram .
Hvítlauksbrokkólí 500 g brokkólí 1 hvítlauksrif ólífuolía nokkrar msk .
furuhnetur sjávarsalt og pipar Skerið brokkólíið í bita og gufusjóðið í 10 mínútur .
Merjið hvítlauk og steikið í ólífuolíu á pönnu þar til hann er gullinbrúnn .
Skellið brokkólíinu þá á pönnuna og snöggsteikið í nokkrar sekúndur .
Sáldrið furuhnetur yfir áður en brokkólíið er borið fram .
Ostapoppsblómkál 1 stórt blómkálshöfuð , skorið í blóm naturata-næringarger 1 tsk .
ólífuolía sjávarsalt og svartur pipar Skerið blómkálshöfuðið niður og setjið það , næringarger , ólífuolíu , salt og pipar í nestispoka með rennilás .
Hristið vel þar til allt hefur blandast vel saman .
Bakið í eldföstu móti í ofni við 200°C í 45 mínútur eða þar til blómkálið er gullinbrúnt á köntunum .
Hrærið nokkrum sinnum í blómkálinu á meðan það er í ofninum svo það bakist allt jafnt .
Graslaukssósa 1 dós 5% sýrður rjómi frá Mjólku 2 msk .
laktósafrítt skyr frá Örnu handfylli graslaukur , smátt klipptur 2 hvítlauksrif , marin sjávarsalt og svartur pipar eftir smekk Hrærið saman sýrðum rjóma og skyri .
Klippið graslauk smátt og merjið hvítlauksrif og blandið saman við .
Saltið og piprið eftir smekk og blandið vel .
Gestir frá vinstri : Katrín Bjarney Guðjónsdóttir , Elín Viola Magnúsdóttir , Anna María Axelsdóttir , Ingunn Þorkelsdóttir , Elsa Annette Magnúsdóttir og loks gestgjafinn sjálfur Ragnhildur Þórðardóttir .
