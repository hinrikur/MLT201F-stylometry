Þrír stærstu skemmtigarðar Disney eru staðsettir í Bandaríkjunum og Evrópu .
aðgangsmiðar í garðana eru síður en svo ódýrir en þó er misjafnt eftir görðum hvað kostar .
Ef fjölskyldan er í Disney-hugleiðingum er snjallt að finna út hvert er hagstæðast að fara á hverjum tíma .
Gunnþórunn Jónsdóttir gunnthorunn@mbl.is Óhætt er að segja að það sé líklega draumur flestra fjölskyldna að heimsækja paradís allra helstu teiknimyndapersóna í heimi , Disney World .
Faðir Disney og höfundur Mikka mús og félaga , Walter E. Disney , opnaði fyrsta skemmtigarðinn í Kaliforníu í Bandaríkjunum 18. júlí árið 1955 og hótel fyrir gesti garðsins var svo opnað um haustið sama ár .
Faðir Disney lést árið 1966 en hjarta hans hélt áfram að stækka og breiða úr sér og í dag eru garðarnir orðnir fimm um víða veröld en verða brátt sex .
Árið 1971 var annar Disney-garður opnaður í grennd við Orlando eða í Lake Buena Vista í Florida sem er sá allra stærsti í dag eða rúmlega 10.000 hektarar að stærð .
Þriðji Disney-garðurinn var opnaður í Tókýó árið 1983 og sá fjórði í París árið 1992 .
Þá opnaði Disney fimmta skemmtigarðinn í Hong Kong árið 2005 og um þessar mundir er verið að byggja Disney-garð í Shanghai í Kína sem er áætlað að verði opnaður árið 2016 .
Hér verður fjallað um þrjá stærstu Disney-garðana , þessa tvo í Bandaríkjunum og þann í París en algengara er að Íslendingar geri sér fremur ferð þangað heldur en alla leið til Asíu .
Verðmunur er á görðunum og einnig getur verðmunur verið mismunandi eftir árstíð , en það er nokkuð ljóst að miðinn er ekki beinlínis gefins .
Það huggar þó að minningar eftir svona frí í faðmi fjölskyldunnar eru góðar og lifa lengi , bæði í hjörtum barnanna og foreldranna .
París Þegar Disney-garðurinn í París var opnaður árið 1992 hét hann Euro Disneyland .
Nafnið Euro átti að hljóma spennandi í eyrum Bandaríkjamanna en í ljós kom að Evrópubúar tengdu nafnið við eitthvað viðskiptalegs eðlis og gjaldmiðil .
Nafninu var þá breytt árið 1994 og frekar tengt við eina rómantískustu borg heims .
París var hins vegar ekki fyrsta borgin sem kom til greina að byggja skemmtigarðinn í .
Svæði í Toulon í suðurhluta Frakklands var skoðað en þar kom í ljós að jarðvegurinn var of harður og hentaði ekki vel fyrir byggingu garðsins .
Þá var svæði í grennd við Alicante á Spáni skoðað en það þótti of vindasamt .
Disneyland í París er um 19 ferkílómetrar að stærð og á svæðinu eru tveir þemagarðar , sjö Disney-hótel , sex önnur hótel , golfvöllur og lestarstöð .
Kastalinn sem blasir við í Disney-garðinum í París er mun ýktari í litum og útliti heldur en í öðrum Disney görðum í heiminum .
Ástæðan er sú að í Frakklandi ríkir kastalamenning og þykja kastalar í sveitum daglegt brauð .
Var því ákveðið að gera Disney-kastalann í París töluvert ævintýralegri .
Kastalinn er úr ævintýrinu um Fríðu og dýrið .
Meðalverð á dagspassa óháð dagsetningum : $109 eða 14.500 kr. fyrir 10 ára og eldri $101 eða 13.500 kr. fyrir 3-9 ára Frítt fyrir 3 ára og yngri Meðalverð á dagspassa með völdum dagsetningum : $95 eða 12.700 kr. fyrir 10 ára og eldri $87 eða 11.600 kr. fyrir 3-9 ára Frítt fyrir 3 ára og yngri Kalifornía Disney-garðurinn í Anaheim í Kaliforníu var byggður árið 1955 undir stjórn og leiðsögn Walt Disney .
Herra Disney fékk hugmyndina að byggja stóran skemmtigarð í kringum teiknimyndasköpun sína eftir að hafa boðið dætrum sínum í Grittith Park í Los Angeles í kringum árið 1935 .
Frá því að garðurinn var opnaður hefur hann gengist undir miklar breytingar og stöðuga endurnýjun og viðgerðir .
Í dag samanstendur Disneyland af átta þemagörðum sem allir hafa sitt sérsvið .
Það sem ef til vill fáir vita en þykir afar falleg saga er að þegar Disneyland opnaði hafði Walt Disney skrifstofu sína í Disney-garðinum .
Þegar hann þurfti að vinna frameftir vissi starfsfólk garðsins ávallt af því vegna lítils ljóss í glugga skrifstofunnar .
Eftir að herra Disney lést var ákveðið að halda ljósinu logandi öll kvöld , svo að enn virðist sem hann sé að vinna á kvöldin .
Fram að árinu 1982 var aðeins hægt að kaupa miða fyrir hóp í garðinn en síðan var því breytt í stakan miða .
Verðið á miða hefur hins vegar hækkað töluvert frá árinu 1982 þegar miðinn kostaði 12 dollara sem í dag væru tæpar 1.600 íslenskar krónur .
En í dag kostar miðinn í kringum 100 dollara sem er rúmlega 13.000 krónur .
Meðalverð á dagspassa : $99 eða 12.700 kr. fyrir 10 ára og eldri $87 eða 11.600 kr. fyrir 3-9 ára Frítt fyrir 3 og yngri Florida Stærsti Disney-garðurinn er staðsettur í Lake Buena Vista í Florida , rétt utan við Orlando og heitir Disney World .
Svæðið er rúmlega 10.100 hektarar að stærð og á því svæði eru 34 dvalarstaðir og hótel en 28 þeirra eru í eigu Walt Disney .
Disney World í Lake Buena Vista skiptist í fimm garða , Magic Kingdom , sem er elsti og svona aðalgarðurinn , Epcot , Animal Kingdom og Disney ' s Hollywood Studios .
Þá eru tveir vatnsrennibrautagarðar og fjórir golfvellir .
Þegar Disneygarðurinn í Lake Buena Vista var byggður var hugmyndin sú að gera svæðið að sjálfstæðu fyrirmyndarsamfélagi með um 20.000 íbúum , verslunum og skrifstofum .
Upprunalegu heimilin urðu hins vegar að hótelum .
Þegar gengið er inn í Magic Kingdom blasir við stór kastali og er það kastalinn úr ævintýrinu um Öskubusku .
Aðeins er hægt að ganga í gegnum kastalann , eins og stór undirgöng , en ekki fara inn í hann .
Það sem fáir vita hins vegar er að inni í kastalanum er hótelsvíta .
Svítuna getur enginn bókað og er aðeins notuð í sjaldgæfum tilvikum eins og í kynningarherferðum .
Meðalverð á dagspassa : $105 eða 14.000 kr. fyrir 10 ára og eldri $99 eða 13.200 kr. fyrir 3-9 ára Frítt fyrir 3 ára og yngri 