Nudd gerir okkur flestum afar gott og margir fá bót sinna meina eftir nokkra góða nuddtíma .
Þetta á einnig við þau allra yngstu .
Hrönn Guðjónsdóttir útskrifaðist sem heilsunuddari og ungbarnanuddkennari árið 2001 frá Boulder College Massage Therapy í Colorado , Bandaríkjunum .
" Ég kenni foreldrum að nudda barnið sitt .
Við kennsluna nota ég dúkku og þannig læra þau réttu handtökin af sýnikennslu , " segir Hrönn .
Kennslan sem Hrönn býður upp á er byggð á fræðum Vimala Schneider McClure .
McClure stofnaði alþjóðleg samtök og skóla í ungbarnanuddi en þar starfa leiðbeinendur sem mennta aðra í ungbarnanuddi ýmist í Bandaríkjunum eða í Evrópu .
Námskeiðin standa yfir í um fjórar vikur , einu sinni í viku og klukkutíma í senn .
Æskilegur aldur barna er frá eins mánaðar upp í tíu mánaða .
Eykur tengslamyndun Hrönn segir að margir foreldrar leiti til hennar ef börn þeirra eru óróleg og ekki er ljóst hvað það er sem hrjáir þau .
Sumir sækja í nuddið þegar börn eiga erfitt með svefn á meðan aðrir einfaldlega óska eftir tengslamyndun .
Hrönn segir að ungbarnanuddið bæti vafalaust svefn ungbarna og þau nái meiri slökun .
Nuddið örvi alla starfsemi í líkamanum og hún segir að margir foreldrar hafi haft orð á því að nuddið hjálpi til við ýmsa kvilla .
" Þetta eykur tengslamyndun alveg gríðarlega mikið .
Foreldrar tala um að þeir fari að þekkja barnið sitt betur og skilningur í garð barnsins verður meiri , " segir Hrönn .
Auk þess getur nuddið bætt svefn , dregið úr magakrömpum , aukið blóðflæði , styrkt ónæmiskerfið og fleira .
Þá hafa mæður sem þjást af þunglyndi eftir fæðingu haft mikið gagn af nuddinu , að sögn Hrannar .
Þyngjast og þroskast fyrr " Rannsóknir hafa auk þess sýnt fram á að börnin þroskast og þyngjast fyrr en önnur .
Slíkar rannsóknir eru samanburðarrannsóknir þar sem hópur barna fær ungbarnanudd daglega í svolítinn tíma á meðan hinn hópurinn fær það ekki .
Niðurstöður hafa sýnt fram á gríðarlegan mun á þessum börnum .
" Hrönn upplifði sjálf mun á sínu barni eftir ungbarnanudd .
" Ég eignaðist seinna barnið mitt eftir að ég lærði ungbarnanuddið .
Dóttir mín gekk í gegnum hraða fæðingu og var alltaf rosalega óörugg .
Ég gat t.d. ekki baðað hana því henni leið ekki vel og var mjög óörugg .
Það tók mig töluverðan tíma að venja hana á nuddið , en ég þakka því hvað hún breyttist fljótt og fór að njóta þess að fá nudd og varð öruggari og leið betur .
Í dag er hún á 12 ári og elskar að láta nudda sig , einnig er hún orðin mjög góður nuddari .
Börn læra það sem fyrir þeim er haft .
" Hrönn leggur mikla áherslu á að vera með litla hópa og notalegt andrúmsloft á námskeiðunum .
Hrönn býður einnig upp á nálastungur , heilsu- og meðgöngunudd og kennslu fyrir maka / fæðingarfélaga á meðgöngu og í fæðingu .
Frekari upplýsingar má nálgast á www.nalarognudd.is en Hrönn er til húsa í Kjörgarði , Laugavegi 59 .
