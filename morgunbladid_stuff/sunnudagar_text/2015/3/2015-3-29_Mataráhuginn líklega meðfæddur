Nanna Rögnvaldardóttir man vel eftir matarlýsingum í bókum sem hún las sem barn en man lítið sem ekkert eftir öðrum köflum .
Það telur hún vera eitt af merkjum þess að mataráhuginn hafi verið til staðar lengi .
Nanna hefur sent frá sér nýja matreiðslubók sem inniheldur tugi uppskrifta að réttum sem margir ólust upp við og fengu hjá mömmu eða ömmu , en eru nú sjaldséðir .
Gunnþórunn Jónsdóttir gunnthorunn@mbl.is Nönnu Rögnvaldardóttur , matreiðslubókarhöfund með meiru , þekkja flestir .
Nanna er landsþekkt fyrir skrif sín um mat og matargerð en hún hefur skrifað á annan tug matreiðslubóka .
Ný bók hefur nú litið dagsins ljós , Ömmumatur Nönnu .
Bókin inniheldur um 80 uppskriftir að ekta íslenskum ömmu- og mömmumat , maturinn sem við þekkjum öll og notalegt er að snæða .
Mataráhugann telur hún vera meðfæddan en hún hafði alltaf gaman af því að fylgjast með í eldhúsinu og taka þátt í matargerð og bakstri frá blautu barnsbeini .
" Mamma átti enga matreiðslubók en ég las fjölrituðu blöðin sem hún hafði fengið í húsmæðraskólanum á Löngumýri , af miklum áhuga – man ennþá hvað mér fundust lýsingar á ísgerð í fötu spennandi – og ég hef áttað mig á því að flest það sem ég man best úr bókum sem ég las þegar ég var barn tengist mat eða matargerð , " segir Nanna .
" Einu sinni rakst ég á gamlan reyfara í sumarbústað þegar mig vantaði lesefni og las aftur í hann miðjan , kannaðist ekki við neitt .
Svo var farið að lýsa veislu og veitingum í henni ítarlega , þetta náði yfir heila opnu , og allt í einu lá við að ég gæti lokað augunum og þulið lýsinguna utanbókar .
Þá hafði ég lesið þessa bók einhvern tímann fyrir tíu ára aldur en mundi ekkert eftir henni fyrr en kom að matarlýsingunni .
" Nanna segist hafa lært að elda " ömmumat " með því að fylgjast með móður sinni í eldhúsinu , fyrst í sveit og síðar í kaupstað .
" Ég lærði snemma að elda marga þessa hefðbundnu rétti og þegar ég var fjórtán ára eldaði ég hádegismatinn heima heilan vetur , ofan í sex manna fjölskyldu og stundum þrjá kostgangara .
Ég var að vísu ekki góður kokkur , það breyttist ekki fyrr en löngu seinna .
En ég gat nú gert flest þetta hefðbundna , kannski ekki alveg skammlaust , en fólk var svangt , " segir Nanna og hlær .
Spurð um sinn uppáhalds hefðbundna íslenska rétt segir hún að erfitt sé að gera upp á milli en nefnir þó einn sem ekki er í bókinni , þó að báðir hlutar réttarins séu vissulega þar .
" Það er grjónagrautur með saltkjöti .
Ég hafði þetta ekki með því þessi samsetning er held ég mjög lókal , ég þekki hana bara út Blönduhlíðinni þar sem ég ólst upp .
Og svo er þetta nú kannski eitthvað sem maður þarf að hafa vanist á barnsaldri til að kunna að meta , " segir Nanna .
" Fyrir nokkrum árum , þegar ég var í heimsókn hjá foreldrum mínum einu sinni sem oftar spurði mamma mig hvort ekki væri eitthvað sérstakt sem mig langaði í .
Ég var svolítið hissa , hún var ekki vön að spyrja , en allt í einu langaði mig svo í saltkjöt og grjónagraut , sem ég hafði ekki fengið í yfir 40 ár .
Hún eldaði graut og sauð saltkjöt fyrir mig , ég brytjaði kjötið smátt , setti út í grautinn og stráði dálitlum kanilsykri yfir .
Þetta borðaði ég með bestu lyst og það var allt í einu eins og ég væri orðin átta ára aftur .
Þetta var síðasta máltíðin sem mamma eldaði fyrir mig .
" Nanna gefur lesendum Sunnudagsblaðs Morgunblaðsins uppskrift að kótelettum .
