Stofnun Evrópusambandsins er merkileg tilraun , um það geta allir orðið sammála , þótt deila megi um margt af því sem síðar hefur komið til .
Heimsmynd og hugmynd Hugmyndir um nánara samstarf ríkja álfunnar er fremur notaleg og það er auðvelt að hrífast með .
Ýmsir atburðir evrópskrar sögu ýta næstum því ósjálfrátt undir vinsamleg viðbrögð við málflutningi um að efla skuli gott og heilbrigt samstarf ríkja á því svæði , því það er með nokkrum ólíkindum hve oft evrópskar þjóðir , þjóðarbrot , kynkvíslir , ættbálkar og furstadæmi af ýmsum stærðum og gerðum hafa getað flogist á með illindum síðustu tvö árþúsundin .
Óþarft er þó og villandi að láta eins og slíkt sé einstætt fyrir Evrópu og því verði sérstakar íþyngjandi reglur að gilda þar , svo þjóðirnar fari sér ekki að voða .
Þjóðir og þjóðabrot á steppum Rússlands , víðlendasta ríkis heims , hafa heldur betur fengið að svippa í gegnum tíðina .
Hvíti maðurinn , með herraþjóðarkomplexinn , skipti Afríku í lönd eða ríki að geðþótta , einkum til að gæta arðránsjafnvægis á milli evrópuríkja .
Eftir tvær heimsstyrjaldir og vaxandi samviskubit tóku nýlenduveldin loks að tygja sig heim .
Heimamenn voru illa í stakk búnir til að taka við valdataumunum .
Spilling , græðgi og miskunnarleysi fengu hinar nýfrjálsu þjóðir margar í vöggugjöf og löng bið verið eftir vænlegri gjöfum .
Í Afríku eru tugþúsundir myrtar af hernaðarhetjum á hverju ári , og nær það þó furðu sjaldan inn í heimsfréttir , nema þá helst þegar það hendir að erlendur ferðamaður villist inn í skothríðina .
46 ára framlenging Ríki Suður-Ameríku eru mörg hver völlur átaka , þótt ekki geisi orrustur á milli einstakra ríkja .
Síðasta ríkjastríðið var " fótboltastríðið " svonefnda , 14. júlí 1969 .
Það fylgdi í kjölfar óeirða vegna þriggja leikja keppni um sæti á heimsmeistaramótinu í fótbolta .
Fræðimenn telja þó að rætur stríðsins hafi verið dýpri en átökin um boltann .
El Salvador réðst fyrirvaralaust nokkra kílómetra inn í Hondúras og loftárásir voru gerðar á báða bóga .
Stríðið stóð í hundrað klukkustundir , uns vopnahlé tók gildi 20. júlí .
Friðarviðræður stóðu lengi en samningar hafa enn ekki náðst .
En vopnahléið hefur haldið í nær 46 ár .
Þetta fótboltastríð örgeðja Suður-Ameríkuþjóða er stundum haft í flimtingum .
En eins og önnur stríð átti það sína dökku hlið .
Talið er að nærri 3000 manneskjur hafi fallið .
Óbreyttir borgarar voru þar í miklum meirihluta , m.a. vegna loftárása og hundruð þúsunda manna komust á vergang um lengri eða skemmri hríð .
En þótt stríð blossi sjaldan upp á milli ríkja í Suður-Ameríku , loga víða eldar , og stjórnleysi og óáran tefur framfarir , en tryggir viðvarandi fátækt og misskiptingu .
Yrði friðvænlegra þar syðra settu menn nákvæmar reglur um sams konar ljósaperur handa öllum , eða að tryggt væri að sveitarfélag í Síle væri skuldbundið til að bjóða út snjómokstur sinn í Mexíkó og á Haíti ? Úrskurðarnefnd hér norður við heimskautsbaug taldi nýverið , að bjóða yrði út snjómokstur í sveitarfélagi þar , svo að þeir sem eru fremstir í þeirri grein á Sikiley , Kranafélagið á Corleone , mætti njóta jafnræðis við aðra verktaka .
Úrskurðarnefndin leit svo á , að með samningnum um EES hefði heilbrigð skynsemi verið tekin endanlega úr sambandi , enda er hvergi á hana minnst í samningnum , né í þeim 100.000 síðum reglugerða , sem ESB hefur tekist að setja og það á svo skömmum tíma , að aðdáun vekur , bæði á Bifröst og í smáríkjadeild HÍ .
Ó mitt kæra eftirlit Íslensk Persónuvernd tók í undarlegheitum að skipta sér af málum , sem hún taldi , að uppsprottin nýtíska í furstadæmum eftirlitanna krefðist að hún gerði .
Verndin hefur nú skilað áliti , sem engu breytir til eða frá , frekar en frumhlaup Umboðsmanns Alþingis , sem einnig álpaðist á þennan kattarstíg nýtískunnar fyrir skömmu .
Persónuvernd virðist byggja á þeirri túlkun að sé eitthvað ekki beinlínis leyft þá sé það þar með bannað .
Það stendur þó hvergi í stjórnarskránni , sem ein gæti skipað fyrir um þvílíka reglu , svo gilt væri .
Ef Persónuvernd hefur þetta leiðarljós upp í framtíðinni hefur hún tryggt sér ærin verkefni .
Það er sumt sem mælir með því , að embætti eins og Umboðsmaður Alþingis og Persónuvernd gætu stöku sinnum fremur verið til gagns en hitt .
En verði sjálfhverf athyglisþrá , í bland við óskiljanlega feimni við heilbrigða skynsemi , helsti drifkrafturinn verður gagnsemin sjaldgæf .
Hvernig gat þetta gerst ? En rétt er að víkja nánar að hinni vænlegu hugmynd um virkt samstarf ríkja í Evrópu , hugmynd sem villtist því miður af leið .
Um hana er þegar orðinn meiri ófriður í álfunni en um nokkra hugmynd aðra .
Þau illindi eru mikil undur , því helstu þrýstingsmenn um samrunaþróun ESB halda því helst á lofti , sem röksemd , að sambandið hafi tryggt frið í Evrópu frá og með stofnun sinni og án þess brysti á stríð .
Það er auðvitað meinloka .
En rétt er að spyrja sig hvers vegna sífellt fleiri hafa vara á hugmynd , sem var svo góð í gerðinni .
Þegar heilbrigður samstarfsvettvangur var kominn áleiðis var eins og menn misstu sig og þekktu engin vébönd lengur .
Allt í einu var þetta samstarfsverkefni komið með forseta , utanríkismálastjóra , þjóðfána , þjóðsöng , sendiráð út um allar jarðir , sameiginlega mynt og seðlabanka , framtíðaráform um sameiginlegan her og farið að setja reglur um stórt og smátt , án þess að nokkur væri spurður .
Þessir þættir samandregnir segja að stofnað hafi verið til sambandsríkis , án þess að það hafi verið viðurkennt með sáttmála og án þess að nokkur þjóð , innlimuð í það , hafi verið um það spurð .
Þær lúta sama lögmáli og hernumin þjóð gerir .
Það er ekki undur að víða sjóði í fólki þegar það áttar sig .
Undrið er hitt , af hverju er ekki löngu soðið upp úr .
Réttlætingin En samrunamenn eru að lenda í vandræðum .
Þessi gjörð og áform um að stíga enn frekari skref í sömu átt krefjast ríkrar réttlætingar .
Það er engin smágjörð að kæfa fullveldi tuga þjóðríkja í lýðræðislausri óhemju , sem stýrt er af andlitslausum skattfrjásum ofurlaunamönnum í Brussel .
Eina burðuga réttlætingin sem þeir hafa fundið er að Evrópusambandið hafi , með einhverjum dularfullum hætti , tryggt frið í Evrópu ! Þetta er étið upp , ekki síst á hátíðarstundum , eins og heilög sannindi séu , eins og þau séu fengin úr gömlu helgiriti , sem óviðeigandi sé að efast um .
En gallinn er sá , að þetta er blaður , sem ekki er fótur fyrir .
Í mörg ár var Evrópu skipt með múr og gaddavír .
ESB hafði ekkert með það að gera og því minna með það að gera , að hvort tveggja hvarf .
Vestan megin , þar sem ESB hafði sinn vettvang , var fyrir löngu búið að stofna varnarbandalagið NATO .
Er líklegt að stríð hefjist á milli meðlima varnarbandalags með sameiginlega herstjórn ? ( Landhelgisstríð undanskilin ) .
Bandaríkin höfðu að auki 100 þúsund hermenn í Evrópu .
Jafnvel háspennu fótboltaleikir með þúsund fullar fótboltabullur hefðu ekki komið löndum á ESB-svæðinu í stríð .
Falleinkunn " friðarbandalags " ESB hefur ekki haft neitt með frið í Evrópu að gera .
Reyndar vill friður heldur ekki hafa neitt með ESB að gera .
Þegar allt fór í bál og brand í ríkjum gömlu Júgóslavíu , eftir að þeir voru báðir fallnir , múrinn og Tító marskálkur , lá beint við að Evrópuríkin og hið mikla " friðarbandalag " þeirra gripu í taumana .
" Þetta er bakgarðurinn ykkar " sagði Clinton forseti við Brusselliðið , þegar honum ofbauð getuleysi þess og hik .
Og það mátti það lið auðvitað eiga , að það hélt fleiri neyðarfundi vegna balkanstríðanna en tölu varð á komið .
Sjálfsagt hefur eftir atvikum verið fremur friðsamlegt á þessum neyðarfundum .
En þeir skiluðu engu .
Þegar óhugnaðurinn fór vaxandi og hollenskir friðargæslumenn höfðu t.d. horft á slátrun á óbreyttum borgurum , án þess að hafast að , töldu Bandaríkin sig nauðug til að taka forystu í málinu .
Komið var á friði undir merkjum NATO og sat bréfritari marga lokaða fundi þar sem ákvarðanir þess voru teknar , undir öruggri forystu Bandaríkjanna .
ESB kom þar hvergi nærri .
Sambandið hafði koðnað undan ábyrgð á fyrstu metrunum og getuleysi þess og skömm blasti við öllum .
Næstu afskipti sambandsins af stríði og friði voru í Úkraínu .
Þar var ýtt undir eðlilega fullveldisvon nýfrjálsrar þjóðar og látið líta út eins og þeim hvatningarorðum og stuðningsyfirlýsingum fylgdi annað og meira en fagurgalinn einn .
Forystumenn ESB þyrptust til landsins og sátu fyrir á myndum við blómahafið til virðingar við hina föllnu .
Það þótti kannanavænlegt heima fyrir .
Framhaldið varð hins vegar einkar dapurlegt .
Þegar Pútín forseta var misboðið og brást við með sínum hætti , sást undir hælana á leiðtogum ESB .
Seinasta dæmið og ekki það besta var þegar þýski kanslarinn flaug til Washington fyrir fáeinum vikum til að koma í veg fyrir áform Obama forseta ( sem sækir þó ekki í stórræði ) um að senda Úkraínumönnum loksins vopn til að styrkja baráttu þeirra gegn ofurefli liðs .
Kanslarinn virtist óttast að " vopnahléið í Minsk " gæti raskast hæfu Bandaríkin að senda vopn .
Merkel fékk sitt fram .
En " vopnahléið í Minsk " er ekki líklegt til að standa jafn lengi og vopnahléið í fótboltastríðinu mikla , sem enn stendur .
Það liggur raunar þegar fyrir að vopnahléið í Minsk stóð skemur en " hlé " standa að jafnaði á frumsýningum í Þjóðleikhúsinu .
Ef það hljómar svo , að haldreipi áhlaups ESB gegn sjálfstæði ríkja álfunnar sé það eitt , að þar fari samband , sem tryggt hafi " frið í álfunni " , þá virðist eitthvað hafa misfarist illa í þýðingu .
Sé nákvæmari þýðing hins vegar sú , að ESB hafi náð að tryggja " frið hjá álfunum " sem trúa á það , þá er vissulega kominn vísir að viti í fullyrðinguna .
