Það skiptir mestu að réttar ákvarðanir séu teknar þegar staðan kallar á þær .
En stundum dugar það ekki fyllilega til .
Þá getur skort að rétta ákvörðunin sé tekin með réttum hætti og á réttum tíma .
Þegar slett er heitir það " timing " .
Stundum geta samanlagðir annmarkar orðið yfirsterkari ákvörðun , sem var þó ein og sér rétt , svo ólíklega sem það hljómar .
Maður fyrir bryggjuborð Einfalt dæmi um þetta gæti verið um mann , sem félli í gömlu höfnina í Reykjavík .
Nokkrir góðviljaðir menn væru vitni að atburðinum .
Þeir vildu fyrir bregðast rétt við , enda mikið í húfi , jafnvel mannslíf .
Stungið var upp á því að reyna að kalla til lögreglu eða reynda slökkviliðsmenn .
Nefnt var hvort rétt væri að kasta sér til sunds til að aðstoða manninn .
Þá var bent á björgunarhringi sem blöstu við og velt fyrir sér hvort ekki væri sjálfsagt að kasta þeim til mannsins .
Helst var það haft gegn því að reyna að kalla til lögreglu að það væri of seinleg aðgerð og maðurinn gæti hafa gefist upp áður en hún kæmi með réttan búnað .
Gallar við það að kasta sér til sunds voru margir .
Mennirnir voru ekki sundgarpar og kynni að þurfa að bjarga þeim og eins var vitað að drukknandi menn gripu stundum í skelfingu sinni utan um björgunarmann svo hann fengi ekki athafnað sig og því færust báðir .
Hættan við björgunarhringinn væri m.a. sú að hann gæti lent í höfðinu á drukknandi manni með hörmulegum afleiðingum .
Á meðan á þessum vangaveltum stóð , dreif að fleiri menn og var óhjákvæmilegt að setja þá inn í málið .
Loks var ákveðið að gera allt þetta þrennt : Einn myndi kalla til hið opinbera hjálpræði .
Annar sækti björgunarhring og henti honum og héldi í snúruna sem við hann er tengd og hinn vaskasti byggi sig undir að kasta sér til sunds ef allt um þryti .
Tíminn , sem fór í vangaveltur var mikill og minnkaði líkurnar á því , að maðurinn næðist lifandi upp úr höfninni .
Ákvörðunin var eftir sem áður rétt .
En hún hefði verið enn farsælli án vandræðagangs á bryggjunni .
Að öðru Þann 10. þessa mánuðar urðu að því er virtust nokkur þáttaskil varðandi umsókn um aðild að ESB , sem strandaði í höndum Össurar Skarphéðinssonar á seinni hluta kjörtímabils Vinstristjórnarinnar .
Þá samþykkti Ríkisstjórn Íslands loks ályktun þar sem segir meðal annars : " Ríkisstjórn Íslands hefur frá því að hún tók við völdum árið 2013 fylgt nýrri og skýrri stefnu varðandi aðildarviðræður við Evrópusambandið .
...
Ríkisstjórn Íslands hefur engin áform um að hefja aðildarviðræður að nýju .
Enn fremur yfirtekur þessi nýja stefna hvers kyns skuldbindingar af hálfu fyrri ríkisstjórnar í tengslum við aðildarviðræður .
Í ljósi framangreinds er það bjargföst afstaða ríkisstjórnarinnar að ekki skuli líta á Ísland sem umsóknarríki ESB og lítur hún svo á að rétt sé að ESB lagi verklag sitt að þessu .
Ítrekað er mikilvægi áframhaldandi náinna tengsla og samstarfs milli ESB og Íslands sem byggjast einkum á EES-samningnum .
Ríkisstjórnin einsetur sér að viðhalda nánum tengslum óháð hvers kyns þáttum tengdum aðildarmálum .
Enn fremur vill ríkisstjórnin leggja áherslu á mikilvægi þess að viðhalda einingu og samstarfi á erfiðum tímum í sögu Evrópu þar sem reynir á grunnþætti öryggis og efnahagslegrar hagsældar .
" Segja má að þetta bréf til Evrópusambandsins sé tiltölulega afdráttarlaust og að því leyti fagnaðarefni .
Láta má vera það sem augljóslega er ofsagt að ríkisstjórnin hafi fylgt " skýrri stefnu " í málinu frá því að hún kom til valda fyrir tæpum tveimur árum .
Það hét Egilsstaðasamþykkt í gamla daga þegar ályktað var að eitthvað æskilegt hefði gerst , þótt ekkert benti til þess .
Strax eftir að ný ríkisstjórn kom til valda á Íslandi sumarið 2013 sögðu talsmenn ESB nauðsynlegt að ríkisstjórnin kynnti hið allra fyrsta lokaniðurstöðu sína í aðildarmálinu .
Það var eðlileg ábending .
Það hefur ekki verið upplýst af hverju það gerðist ekki .
Setningin hér að framan um að hin " nýja stefna " ríkisstjórnarinnar " yfirtaki hvers kyns skuldbindingar af hálfu fyrri ríkisstjórnar " þarf skýringar við .
Hún hljómar eins og ESB-sinnarnir sem ráða nú stóru og smáu í utanríkisráðuneytinu , séu að tryggja að sú aðlögun sem fyrri stjórn stóð fyrir , á þeirri forsendu að Ísland væri á leið inn í ESB , standi þótt slíkum áformum hafi verið hafnað .
Það væri auðvitað fráleitt .
En að öðru leyti þá virðist ályktun Ríkisstjórnarinnar vera orðuð með afgerandi hætti .
Stækkunarstjóri hlustar ekki Því vekur eftirtekt að Stækkunardeild ESB virðist ekki líta þannig á , samkvæmt því sem hún segir aðspurð við Morgunblaðið .
Hún segir að Ísland sé og verði áfram umsóknarríki að Evrópusambandinu , þrátt fyrir það sem ríkisstjórn þess lands álykti um að sé " bjargföst " sannfæring .
Það hefur ekki farið fram hjá neinum að yfirstjórn ESB tekur lítið mark á yfirlýsingum hinna smærri ríkisstjórna eða á úrslitum almennra kosninga ef slíkt fylgir ekki forriti frá Brussel .
En það kemur samt óneitanlega á óvart að íslenska ríkisstjórnin skuli meðhöndluð eins , þótt ESB hafi enn ekki " yfirtekið allar skuldbindingar " þess ríkis , a.m.k. ekki að forminu til .
En óljós og fálmkennd stefna ríkisstjórnarflokkanna í málinu í næstum tvö ár kann að ýta undir að Evrópusambandið telur ekki nauðsynlegt að taka þá alvarlega .
Það liggur fyrir að stjórnarandstaða , sem var og er þó með allt niðrum sig í málinu , gat komið í veg fyrir að þetta mál fengi efnislega umræðu á þingi .
Yfirstjórn þingsins missti allt vald á meðferð ályktunartillögu um afturköllun umsóknar og ómálefnaleg stjórnarandstaða talaði dögum saman um " störf þingsins " .
Meirihluti þingsins og leiðtogar þess sátu vandræðalegir undir þessu ómerkilega upphlaupi , án þess að taka á því .
Síðan hefur ekki kjarkur endurheimst til að klára málið , sem er þó hreinn hégómi .
Þó ætti það að vera eftirsóknarvert tækifæri að fá að ræða aðildarumsóknina í þinginu .
Einsmálsflokkurinn í þinginu engist sundur og saman vegna þess og helstu talsmenn trúarjátningarinnar eru fallnir opinberlega frá henni .
Hinn gamli stjórnarflokkurinn á skilið að fá vandaða umræðu um eindæma tvöfeldni sína og söguleg svik í svo stóru máli .
Snýst ekki um formskyldu Það er vafalaust að ríkisstjórnin er óbundin af þingsályktunartillögu síðasta þings um málið .
Þar við bætist að meðferð þingsályktunartillögunnar var lokið án árangurs áður en síðasta kjörtímabil var úti .
Ekki hafði þá verið samið um eitt einasta atriði á milli Íslands og ESB .
En á hinn bóginn hafði svokölluð " samninganefnd " Össurar hamast við að laga íslenskar reglur að aðild að ESB og mætt með þær reglubundið til stækkunarstjórans eins og skólabörn með stíla .
Vandamálið nú , eftir að stórfurðuleg viðbrögð embættismanna ESB hafa borist , virðist klárt .
Það er ekki aðildarumsóknin sem komin er " á byrjunarreit " eins og það var orðað .
ESB lætur eins og ríkisstjórnin sé komin á byrjunarreit eftir fát og fum í tvö ár .
Hún hafði hrökklast niðurlægð með málið úr þinginu og margoft tilkynnt að þess væri von þangað aftur " alveg á næstunni " án þess að af því yrði .
Evrópusambandið dregur af því þá ályktun að ríkisstjórnin hafi ekki meirihluta á þingi fyrir málinu .
Það er ekki skrítið þótt Evrópusambandið geri það .
En það er þó ekki rétt niðurstaða .
Það er vafalaust að meirihluti Alþingis er í þessu máli í góðu samræmi við þjóðarviljann .
En ESB er að reyna að styrkja stöðu stjórnarandstöðunnar á Íslandi í slagnum við ríkisstjórnina .
Það gerir sambandið jafnan við pólitískar 5. herdeildir í löndum sem það er að eiga við .
Einn af fræðimönnunum við H.Í. , góðkunningi Samfylkingarinnar , sagði raunar eftir að ályktun ríkisstjórnarinnar var kynnt , að ekki skipti máli hvað Ríkisstjórn Íslands segði að fælist í ályktun hennar .
Aðeins það , hvað ESB teldi að fælist í þeirri ályktun .
Fræðimaðurinn er , eins og sumir aðrir , fyrir löngu kominn með víðfeðmara ríkisfang en hann hafði áður .
Æfinlega æfir Það er kátbroslegt hvað Ríkisútvarpið æsir sig með stjórnarandstöðunni án þess að leyna því .
Fréttastofan sagði að " leiðtogar stjórnarandstöðunnar væru æfir " og ekki vottaði fyrir gagnrýni í þeirra garð .
Sömu leiðtogar sem komu vikum saman , með misnotkun á taumlausri undanlátssemi í þinginu , í veg fyrir efnislega umræðu þar og komu jafnframt í veg fyrir að þingviljinn næði fram kvarta nú yfir því að hafi ekki fengið að njóta sín .
Sömu leiðtogar og eru " æfir , " að sögn baráttubræðra þeirra á " RÚV , " yfir því að fá ekki " þjóðaratkvæðagreiðslu , " eru " æfir " yfir broti á stjórnarskrá , sem ekki er fótur fyrir .
Þeir sömu leiðtogar felldu allar tillögur um þjóðaratkvæðagreiðslur um þetta mál og tóku ákvörðun um að ganga í Evrópusambandið ( það fólst í viðræðunum ) , sem þó stenst alls ekki íslensku stjórnarskrána .
Um það er enginn ágreiningur á milli þeirra sem eitthvað þekkja til þessa grundvallarrits íslenskrar stjórnskipunar .
