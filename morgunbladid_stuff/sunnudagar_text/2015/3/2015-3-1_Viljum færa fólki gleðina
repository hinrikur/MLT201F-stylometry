Börn í Stykkishólmi gera sér glaðan öskudag eins og tíðkast víða .
Hátíðahöldin fara þó fram ólíkt því sem blaðamanni er kunnugt um annars staðar .
Nemendur grunnskólans fara allir saman í hóp á milli stofnana og fyrirtækja í bænum – undir öruggri handleiðslu skólastjórans , Gunnars Svanlaugssonar , sem ber reyndar titil göngustjóra rétt á meðan .
" Ég er fæddur og uppalinn hér í Stykkishólmi og hef reynt að fá fólk , þegar það kemur aftur á heimaslóðir , til að rifja upp hvað því hafi þótt vel gert í bænum á sínum tíma og hvað mætti fara betur , " segir Gunnar .
Þegar hann sneri heim í Stykkishólm 1984 , sem aðstoðarskólastjóri til eins árs vegna forfalla , " var ég ferskur , fannst mér , eftir átta ára félagsmálakennslu í héraðsskólanum í Reykholti .
Þar upplifði ég margt sem gert var mjög vel og langaði að móta þennan dag þannig að hann yrði allra ; mér finnst mikill styrkleiki liggja í því þegar nemendur , starfsmenn skólans og foreldrahópurinn vinna verkefni saman .
" Kennt er til hádegis en börnin koma strax að morgni í búningum eða furðufötum einhverskonar .
Eftir hádegi er dagskráin í höndum foreldrafélags skólans .
Þá er gengið af stað og Gunnar leiddi hópinn í þrítugasta skipti á dögunum , en hann hefur verið skólastjóri síðan 1995 og var aðstoðarskólastjóri frá 1984 eins og áður kom fram .
Í göngunni eru yfirleitt hátt í 200 manns og fer fjölgandi því sífellt fleiri foreldrar slást í hópinn .
" Síðustu ár höfum við styrkt gönguna með félögum úr trommusveit Tónlistarskólans sem slegið hefur taktinn .
Því verki stjórnar Hafþór Guðmundsson trommuleikari með meiru .
" En hvað vakir fyrir Hólmurum með þessu fyrirkomulagi ? Gunnar nefnir eitt og annað .
Sums staðar í stærri sveitarfélögum , þar sem gefið er frí frá skóla á öskudaginn , komist ekki öll börn að heiman snemma morguns af einhverjum ástæðum og þegar sum fara á stúfana brenni jafnvel við að allur glaðningur sé búinn í verslunum .
" Hér , í þessu litla samfélagi , vinnum við með börnunum .
Hér fá allir það sama en þeir frekustu fara ekki á undan og hirða allt nammið ! " Ein reglan er sú að hópurinn gengur um , brosandi og glaður .
" Því er fagnað að við séum svo hress að geta gengið um bæinn .
Tilangurinn er í raun ekki sá að ná í eitthvað heldur færa gleðina inn á dvalarheimilið , sjúkrahúsið og hin ýmsu fyrirtæki .
Við leggjum mikla áherslu á að gönguhópurinn syngi hátt og fallega á öllum mótttökustöðunum og ef vel tekst til er mögulegt að við fáum gjafir á móti .
Mér finnst mjög gaman að þessu ; aðalatriðið er að brosa með krökkunum , ekki fyrir þau .
Ég lít á þetta sem samfélagsverkefni og hef mjög gaman af þessu .
" Að göngu lokinni skemmta krakkarnir sér áfram í íþróttahúsinu og að kvöldi öskudags er grímuball fyrir eldri börn skólans í sal tónlistarskólans .
