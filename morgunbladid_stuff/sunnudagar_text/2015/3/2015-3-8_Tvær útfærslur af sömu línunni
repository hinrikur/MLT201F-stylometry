Ísland-Indland er ný skartgripalína sem kynnt verður á Hönnunarmars .
Línan er hugarfóstur Ásu Gunnlaugsdóttur skartgripahönnuðar , Hildar Steinþórsdóttur arkitekts og Írisar Stefánsdóttur ljósmyndara , þar sem indversk skartgripahefð er færð í íslenskan búning .
Sigurborg Selma Karlsdóttir sigurborg@mbl.is Draumurinn hafði lengið verið að hanna skartgripi og í gegnum sameiginlega vinkonu okkar Ásu komst samband á milli okkar ASA jewellery , " segir Hildur Steinþórsdóttir arkitekt .
Samstarfið gengur snurðulaust fyrir sig og þykir þeim sérstaklega gaman að vinna saman þvert á ólíkar greinar .
Íris stefánsdóttir kom síðan í verkefnið en hún er nýflutt til Íslands eftir 10 ára dvöl á Ítalíu þar sem hún hefur sérhæft sig í tísku- og vöruljósmyndun og þá sérstaklega skartgripum .
Íris hefur birt myndir sínar í þekktum blöðum eins og Vanity Fair , Vogue , Marie Clair og Elle .
Hafið þið lengi heillast af indverskum skartgripahefðum og af hverju fóruð þið að vinna með slíkt ? " Á ferðalagi um Indland árið 2005 keypti ég mér eyrnalokk sem ég hef gengið með síðan .
Eyrnalokkurinn er sérstakur á þann hátt að hann hangir í kringum eyrað og er festur að framanverðu og aftanverðu með einum pinna í gegnum gat á eyrnasneplinum .
Mig hafði alltaf langað til að hanna " íslenska " útgáfu af þessum sérstæða eyrnalokk , " segir Hildur .
Svo skemmtilega vildi til að Ása hefur einnig verið á Indlandi og heillaðist , eins og Hildur , af indverskri skartgripagerð .
Skartgripir gegna stóru hlutverki á Indlandi .
" Þetta er táknrænt að fornum sið margra menningarheima ; því meira skart sem kona ber , því sjálfstæðari er hún , en lengi vel máttu konur ekki eiga eignir og var þetta því á ákveðinn hátt vísun á sjálfstæði konunnar ef eiginmaður eða fjölskylda féllu frá , " segir Ása og bætir við að þetta eigi ekki endilega við á Indlandi í dag en það er gaman að sjá hvernig indverskar konur halda í hefðina og bera skartgripi .
Þar má nefna táhringi , keðju á milli eyra og nefs , magaskart og fleira .
Skartgripalínan Indland-Ísland gengur þó ekki svo langt en gaman var að vinna hugmyndina út frá annarri menningu og yfirfæra hana á okkar þar sem látlausari form og einfaldar línur eru einkennandi .
Í raun má segja að indverskt skart hafi verið upphafspunktur að hugmyndavinnunni og svo fengu skartgripirnir eigið líf .
Hafði hugmyndin verið lengi í vinnslu ? Ása og Hildur hófu hönnunina um miðjan janúar .
Íris hitti þær þegar skartgripirnir voru tilbúnir og í sameiningu var hugmyndin fyrir myndatökuna þróuð .
Hárgreiðslukonan Bryndís Helgadóttir og Kristín Edda Óskarsdóttir , sem sá um förðunina , voru einnig mikilvægur hluti af teyminu .
Þetta gekk mjög vel og segja þær ferlið hafa verið einstaklega skemmtilegt .
" Það eru tvær útfærslur af sömu línunni ; önnur úr gulli og hin úr silfri .
Það er gaman að sjá hve misjafnlega skartgripirnir virka eftir því úr hvaða efni þeir eru .
Það skapast tvenns konar stemning og út frá því fengum við hugmyndina fyrir myndatökuna .
Konseptið í myndatökunni er andstæður .
Sami eyrnalokkurinn hefur tvær útfærslur , upp og niður .
Það þýðir að hann getur hangið niður úr eyranu eða farið upp í kringum eyrað , " segir Íris en myndirnar eru tvær og sýna þessar mismunandi útfærslur á sama lokknum .
Önnur myndin einkennist af köldum litum og hin af hlýjum .
" Við lékum okkur með persónugerð og ákveðnar klisjur .
Ein myndin sýnir silfureyrnalokkinn hanga niður úr eyranu .
Þetta er kona með klassískt útlit , hárið er sett saman að aftan , lokkarnir hanga niður og ég gæti trúað henni til að vera á leið í óperuna eða að hitta tengdaforeldrana í fyrsta sinn .
Hin myndin sýnir aðra týpu .
Hér er lokkurinn í kringum eyrað .
Þessi mynd sýnir konu sem er kannski aðeins hrifnæmari en sú sem fyrr var lýst .
Hún er með djarfa förðun , hárið er villt og greinilegt að þessi týpa felur ekki tilfinningar sínar .
Ég gæti trúað henni til að vera á leið á Airwaves eða jafnvel á deit með mótórhjólagaurnum sem á flotta sumarbústaðinn á Þingvöllum , " segir Hildur .
Hönnuðirnir segja að í raun henti þessir eyrnalokkar öllum týpum og í myndatökunni hafi verið gaman að velta þessum tveimur andstæðum hvorri upp á móti annarri .
" Lituðu ljósi er varpað á báðar konurnar og erum við þar að vísa í indverska menningu , sem var innblástur okkar við gerð þessarar línu , en á Indlandi eru sterkir og litríkir litir einkennandi hvar sem maður er ; í klæðaburði , húsagerð eða matarlist , " segir Ása .
" Næstu skref eru að þróa línuna til framleiðslu .
Við erum þegar byrjaðar að leita að keðju úti í heimi sem hentar okkar hugmynd .
Það væri mjög gaman að koma skartgripunum í búðir en við teljum þá henta vel íslenskum konum .
Skartgripalínan er mjög látlaus og einföld .
Svo bara heimsyfirráð og almenn skemmtilegheit .
" Sýningin Ísland-Indland verður opnuð 11. mars kl. 17 í Hrími – hönnunarhúsi , Laugavegi 25 , og stendur til 15. mars .
