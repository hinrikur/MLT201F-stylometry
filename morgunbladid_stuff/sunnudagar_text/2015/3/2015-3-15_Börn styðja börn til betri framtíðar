Börn á Íslandi styðja réttindi barna til menntunar og betri framtíðar .
Þessir duglegu krakkar , þau Alyssa Herdís T. Laguna , Ari Oddsson , Jóel Saavedra Agnarsson og Freyja Björk Elvarsdóttir eru öll fædd 15. mars árið 2011 , sama dag og stríðið í Sýrlandi braust út .
Þau komu á skrifstofu UNICEF og lýstu yfir stuðningi við börn í Sýrlandi sem nú eiga um sárt að binda .
Frá því að átökin brutust út í Sýrlandi hafa fleiri en 7,5 milljónir barna neyðst til að flýja stríðið og yfirgefa heimili sín .
Þau eru ýmist á vergangi innan landsins eða hafa flúið yfir til nágrannaríkjanna .
UNICEF hefur staðfest að fleiri en 8.000 börn hafa farið fylgdarlaus yfir landamærin .
Fleiri en 114.000 sýrlensk börn hafa fæðst sem flóttamenn og aldrei séð heimaland sitt .
Menntun skiptir sköpum Frá upphafi átakanna hefur UNICEF veitt sýrlenskum börnum neyðarhjálp á borð við hreint vatn , heilsugæslu og bólusetningar , hlý vetrarföt , sálrænan stuðning og menntun .
Menntun skiptir sköpum í þeirri uppbyggingu sem framundan er í Sýrlandi .
