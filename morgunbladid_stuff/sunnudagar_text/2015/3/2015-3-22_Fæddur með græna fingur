Það átti alltaf fyrir Hafberg Þórissyni að liggja að verða garðyrkjumaður .
Minnstu munaði þó að hann endaði í Afríku en ekki Lambhaga vegna tómlætis Íslendinga þegar hann sneri heim úr námi .
Allt fór þó vel á endanum , þökk sé Alberti Guðmundssyni , og Lambhagi gróðrarstöð er enn í örum vexti 36 árum síðar .
Stefnt er að því að framleiðslan verði tvöfalt meiri á næsta ári en hún var í fyrra .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Það er merkileg upplifun að koma úr snjónum , sem kyngir niður , inn í gróðrarstöðina Lambhaga í Reykjavík .
Það er ekki bara hlýtt og notalegt þar inni heldur blasa fagurgrænar salatbreiðurnar við .
Nánast eins langt og augað eygir .
Það er engu líkara en maður hafi flust milli árstíða .
Og hoppað eins og Skarphéðinn Njálsson yfir vorið .
Snaggaralegur maður tekur á móti sendinefnd Sunnudagsblaðs Morgunblaðsins , glaðlegur og augljóslega svolítið ör .
Ekki kemur á óvart að hann sé ávallt fyrstur inn á morgnana og síðastur út á kvöldin .
" Er ég tilbúinn í viðtal ? Hvað haldið þið ? Ég er búinn að skipta um skyrtu , " segir maðurinn og kynnir sig : Hafberg Þórisson , eigandi Lambhaga .
Það er ekkert annað .
Hafberg viðurkennir raunar að skyrtuskiptin hafi verið óhjákvæmileg í mannúðarskyni , hann hafi svitnað svo mikið í ræktinni um morguninn .
Ertu duglegur þar ? " Nei , þetta er þriðja vikan mín .
" Eftir hlé ? " Nei , á ævinni .
" Einmitt það .
Framleiðslan tvöfaldast Hafberg stofnaði Lambhaga gróðrarstöð árið 1979 og er fyrirtækið stærsti framleiðandi og seljandi á fersku salati og kryddjurtum á landinu .
Lambhagi er í sókn og hafa húsakynni stöðvarinnar stækkað mikið undanfarna mánuði , nema nú 1,3 hekturum .
Verið er að taka hátæknilegar nýbyggingar í notkun og verður því verki lokið í vor .
Mun þetta hafa mikla framleiðsluaukningu í för með sér .
Í fyrra framleiddi Lambhagi 225 tonn af salati , í ár verður framleiðslan tæp 400 tonn og á næsta ári tæp 500 tonn .
Það er meira en helmingsaukning á tveimur árum .
Lambhagi er lögbýli innan borgarmarka Reykjavíkur og því einn af fáum bóndabæjum höfuðborgarsvæðisins .
Lambhagi hefur allt frá upphafi séð borgarbúum fyrir ferskasta salati sem völ er á .
Daglega líða einungis þrjár klukkustundir frá því að salat er skorið í gróðurreitum Lambhaga , þar til varan er komin í hillur verslana .
" Þessi nálægð er einstök og tryggir Lambhagasalati algjöra sérstöðu hvað varðar ferskleika , " segir á heimasíðu fyrirtækisins .
Spurður um upphafið kveðst Hafberg alltaf hafa verið ræktunarstrákur í æsku .
Það hafi hann frá móður sinni sem ræktaði salat í túninu heima af mikilli kúnst .
" Ég hef alltaf unnað náttúrunni og þegar ég fór fjórtán ára gamall í sveit á Laufskálum í Borgarfirði réðust örlög mín .
Eftir það vissi ég að ég ætlaði að verða garðyrkjumaður , " segir hann .
" Ég elska salat- og grænmetismenninguna .
" Fékk bara úfinn sjó Sextán ára gamall hélt Hafberg til Noregs að læra garðyrkju og var þar meira og minna næstu sex árin .
" Ég lenti á mjög góðu fólki , sem rekur býli og gróðrarstöð , og hef verið í góðu sambandi við það allar götur síðan .
Gamli maðurinn hringir í mig um hverja helgi og nuddar í mér að taka við rekstrinum .
Það verður ekki , ég hef í nógu að snúast hér heima .
" Á Noregsárunum skrapp Hafberg heim , dvaldi tvo vetur og var til sjós .
Ekki kom þó til álita að gefa garðyrkjuna upp á bátinn .
" Uss , ég fékk ekkert nema úfinn sjó og gerði lítið annað en að æla þessa tvo vetur .
Lét það gott heita af sjómennsku .
" Hafberg vann um tíma við að selja pottaplöntur í Noregi en kom síðan alkominn heim og hóf að leita að landi undir gróðrarstöð í Reykjavík .
" Það gekk hægt og enginn virtist hafa trú á bröltinu í þessum unga manni .
Á endanum gafst ég upp og var kominn í samband við menn í Svíþjóð sem gátu útvegað mér vinnu í Afríku , " segir hann .
Þá hringdi síminn .
Það var Albert Guðmundsson , þáverandi borgarfulltrúi .
Hafberg þekkti Albert ekki neitt en grunar að einhver hafi verið búinn að " pota " í hann .
" Ég held að það hafi verið mamma en hún vildi aldrei kannast við það .
" Fundu ekki bílinn hans Alberts Albert boðaði Hafberg á sinn fund 1. desember 1976 .
Hann man það eins og gerst hefði í gær .
" Þetta var ógleymanlegur fundur .
Við byrjuðum á því að ganga okkur þrotlausa um allan bæ til að leita að bílnum hans Alberts en fundum hann ekki .
Við komuna á skrifstofuna byrjaði Albert að messa yfir mér og útgangspunkturinn var þessi : Ég yrði að fá mér land .
Ég svaraði því til að það væri of seint , ég væri á leið til Afríku að leita mér að vinnu .
Þá sagði Albert setningu sem ég mun aldrei gleyma : " Hafberg , hver á að hugsa um okkur þegar við verðum gömul ef ekki unga kynslóðin ? " " Hafberg segir Albert hafa verið mjög fylginn sér og heitið að koma því í gegn að hann yrði kominn með loforð fyrir landi áður en vélin færi til Afríku 6. janúar 1977 .
Við það stóð Albert bréflega – fyrir jól .
Hafberg varð því um kyrrt .
" Það var fróðlegt að kynnast Alberti og vinnubrögðum hans .
Hann vildi öllum vel og hafði trú á fólki – óháð pólitík .
Við vorum ekki flokksbræður , " segir Hafberg .
Enda þótt loforðið væri í letur bundið lá ekki fyrir hvar landið ætti að vera .
Albert bjó þannig um hnúta að Hafberg myndi sjálfur finna út úr því í samráði við þróunarstofnun Reykjavíkurborgar .
" Mér var yndislega vel tekið þar og allt virtist opið , jafnvel að ég fengi land á Arnarhóli .
" Hann hlær .
Var bara mýrardrulla Til að byrja með hafði Hafberg augastað á melunum fyrir ofan Keldur en það gekk ekki , þar sem þeir voru of nálægt rannsóknarstofu .
Þetta tvennt þótti ekki fara saman .
Hafberg var kominn með flugmannspróf á þessum tíma og nýtti sér það til að skoða landsvæði úr lofti .
Flaug lágflug með leyfi flugumferðarstjórnar , upp Elliðaárdalinn , yfir Rauðhóla og víðar .
Þannig kom hann auga á land Lambhaga og heillaðist af því .
Þar hafði forðum staðið býli en það fór í eyði fyrir seinna stríð .
" Þetta var bara mýrardrulla en ég sá strax möguleikana .
Trausti Jónsson , skipulagsfræðingur hjá borginni , sem hjálpaði mér mikið , var svolítið efins en þegar hann sá að ég var viss í minni sök var gengið til samninga .
" Hafberg beið ekki boðanna .
Bjó til veg , keypti sér íbúðarhús og setti niður .
Og var snöggur að því , sex vikum eftir að framkvæmdir hófust var hann fluttur inn .
Þetta var sumarið 1979 og sama ár var gróðrarstöðin opnuð .
Lambhagi byrjaði í útiræktun á ýmsum káltegundum ; hvítkáli , blómkáli og nokkrum nýjum tegundum , þeirra á meðal kínakáli , sem ekki hafði verið ræktað hér á landi í annan tíma , og " skelfilega ljótu káli sem enginn vildi sjá " , svo sem Hafberg kemst að orði – brokkolí .
" Það var nýtt fyrir landann að fá salat svona ferskt og viðtökur voru ágætar .
Átján hundruð hausar á viku , eða svo .
Ég lét setja pípur í landið og var með tvær uppskerur yfir sumarið .
Það þekktist ekki áður .
" Nóg af góðri vöru Starfsemin vatt hratt upp á sig .
Árið 1981 reis fyrsta gróðurhúsið og tíu árum síðar fjárfesti Lambhagi í fyrsta færibandinu fyrir salat .
Það þýddi að hægt var að framleiða tuttugu þúsund plöntur á mánuði sem Hafberg viðurkennir að hafi verið býsna strembið .
" Markmið Lambhaga hefur alltaf verið að eiga nóg af góðri vöru .
Hjá okkur er varan framleidd á allt annan hátt en aðrir gera á Íslandi .
Við erum til að mynda eini aðilinn sem hefur útbúnað til að endurnýta vatn .
Við mengum því hvorki ár né vötn með okkar starfsemi með losun áburðarvatns .
Húsin eru það vel lokuð að engir fuglar fara inn og mjög snúið fyrir flugur að komast inn líka .
Það er helst að þær geti smyglað sér inn með því að setjast á peysuna hjá manni .
" Hafberg er menntaður skrúðgarðyrkjufræðingur og samhliða kálræktinni fór hann út í pottaplöntur um tíma .
Þjónustaði stóra aðila eins og bankana , flugstöð Leifs Eiríkssonar , Perluna og Kringluna .
Síðasta verkefnið af þeim toga var fyrir Smáralindina árið 2001 .
Boðið að rækta í Kína Undanfarin áratug hefur Hafberg líka ræktað býflugur af miklu kappi .
Það er þó meira til gamans gert .
" Það er bara tómstundagaman með tilheyrandi kostnaði , eins og að fara á skíði .
" Starfsemi Lambhaga hefur vakið athygli langt út fyrir landsteinana .
Garðyrkjumenn frá hinum löndunum á Norðurlöndum stinga reglulega við stafni og nýlega komu Bandaríkjamenn frá Kaliforníu og skoðuðu gróðurhúsin hátt og lágt .
" Það sem heillar menn mest er að okkur hefur tekist að rækta salatið án þess að úða eiturefnum yfir framleiðsluna , " segir Hafberg og bætir við að Bandaríkjamennirnir vilji setja upp garðyrkjustöð í sama dúr .
Frægt var líka þegar kínverskir ráðamenn komu í opinbera heimsókn í Lambhaga fyrir fáeinum árum .
Eftir það hefur Hafberg farið í tvígang til Kína til að leggja heimamönnum ráð .
" Þeir vildu fá mig til að stjórna ræktun hjá sér á tuttugu sinnum hundrað hekturum .
Ég er með 1,3 hektara hér heima .
Áætlunin hljóðaði upp á þrjá og svo einhverja súpu af núllum .
Ég hef aldrei séð aðra eins tölu á blaði .
Ég kvaðst enginn maður í þetta en Kínverjar eru einkennilega ákveðið fólk og gáfu sig hvergi .
Spurðu hvað ég væri með mörg hús á Íslandi .
Tuttugu , sagði ég , og taldi þá hvert einasta kofaræksni á landareigninni .
Það var lítið mál , ég fengi tuttugu hús hjá þeim líka .
Mér tókst á endanum að sannfæra þá um að þetta snerist ekki um húsakost , ég væri glaður með mitt heima á Íslandi .
Þeir féllust á það .
" Hafberg ber Kínverjum vel söguna .
Þeir séu gott og stálheiðarlegt fólk sem vilji vel .
Þá séu þeir miklar hópsálir og taki iðulega ákvarðanir margir saman .
Hafberg er enn í góðu sambandi við Kína og veitir garðyrkjumönnum þar annað veifið holl ráð .
Hugur hans er þó allur við Lambhaga og þá miklu stækkun sem hér á sér stað .
Og metnaðurinn er alltaf sá sami : Að gera betur í dag en í gær .
Pissaði yfir í annað land Fyrir um áratug fékk Hafberg óvænta heimsókn .
Þar var á ferð ísraelskur stjórnmálamaður , Eliezer Moodi Sandberg , sem óskaði eftir því að fá að skoða gróðrarstöðina .
Hafberg brást ljúfmannlega við því og tóku þeir tal saman í framhaldinu .
Vel fór á með þeim félögum og bauð Sandberg Hafberg í framhaldinu í heimsókn til Ísrael .
Þangað hefur hann nú komið nokkrum sinnum , var meðal annars gestur í brúðkaupi sonar Sandbergs árið 2013 ásamt flestum helstu fyrirmennum í landinu helga .
" Þegar við hjónin komum til Ísraels gat Sandberg ekki tekið á móti okkur eins og áformað var vegna þess að hann var að stjórna þætti um Bítlana í útvarpinu eins og hann gerir á hverjum fimmtudegi .
Sandberg er mikill aðdáandi Bítlanna , " segir Hafberg .
Sandberg sat lengi á ísraelska þinginu , Knesset , og gegndi ráðherraembætti á árunum 2003-04 fyrir Shinui-flokkinn .
Að sögn Hafbergs er hann ekki bara vel tengdur heimafyrir , heldur líka erlendis .
Þekkir meðal annarra Vladimír Pútín og Hillary Clinton .
Fyrir fáeinum árum kom upp vatnsskortur í Ísrael og fékk Sandberg þá vin sinn til að grennslast fyrir um útflutning á vatni frá Íslandi .
Ekki kom til þess því skömmu síðar byrjaði að rigna þar eystra .
Ríkisstjórn landsins vildi þó launa Hafberg ómakið og bauð honum í framhaldinu í heimsókn , þar sem hann fékk meðal annars að koma í hinn fræga Zedekiah-helli undir Jerúsalem .
" Það var mikil upplifun að vera staddur undir þessari merku borg og Grátmúrnum .
" Hafberg hefur líka komið í Sinai-eyðimörkina , komst þar raunar í hann krappan .
" Ég þurfti að kasta af mér vatni og eins og góðra garðyrkjumanna er siður leitaði ég uppi eina tréð í eyðimörkinni og pissaði á það .
Varð á meðan var við dróna í loftinu fyrir ofan mig .
Ekki leið á löngu þar til hermenn leituðu mig uppi og spurðu mig spjörunum úr .
Eftir að ég hafði útskýrt málið skildum við sáttir en í ljós kom að ég hafði pissað yfir í annað ríki .
Tréð stóð nefnilega í Jórdaníu .
" Uppákomurnar hafa verið fleiri .
Hafberg var til að mynda á leið heim frá Ísrael vorið 2010 þegar öllu millilandaflugi var skyndilega aflýst .
Eyjafjallajökull var byrjaður að spúa eldi og brennisteini .
Vakti hann , Íslendingurinn , fyrir vikið mikla athygli á Ben Gurion-flugvelli og vildi sjónvarpsstöð meðal annars hafa við hann viðtal .
Það var pent afþakkað .
" Drengurinn er óvenjulega skír " Hafberg Þórisson er fæddur árið 1949 , Reykvíkingur í húð og hár .
Afi hans byggði Langholt , sem Langholtsvegur er nefndur eftir , og fæddist faðir hans , Þórir Haraldsson , þar .
Hann var vörubílstjóri .
Móðir Hafbergs var Margrét Ásmundsdóttir og samtals áttu þau hjónin tíu börn , sjö saman .
Hafberg óx úr grasi á Kleppsveginum , í sextíu fermetra íbúð í svokölluðum Balbokampi .
Það var því þröng á þingi en aldrei heyrðist nokkur maður kvarta .
Þvert á móti segir Hafberg lífið hafa leikið við þau systkinin sem bjuggu við gott atlæti og mikið frelsi á þessum uppgangsárum í íslensku samfélagi .
Svo skemmtilega vill til að Hafberg lenti fyrir hreina tilviljun í samtali við Lesbók Morgunblaðsins sumarið 1960 , þá ellefu ára .
Árni Óla , umsjónarmaður Lesbókarinnar , var þá að afla efnis vegna greinar um örnefni sem voru að glatast og eitt þeirra var Köllunarklettur .
Lítill snáði á stórum kassa " Föstudaginn 12. ágúst lagði eg enn leið mína um þessar slóðir til þess að athuga Köllunarklett betur , og gekk í gegnum Balbóbúðir , " skrifar Árni .
" Þar stendur lítill snáði uppi á skúr eða stórum kassa , réttir fram höndina og býður mér góðan dag .
– Hvað ertu að gera þarna uppi ? spyr eg .
– Eg er hér með dúfu , segir hann og sýnir mér dálítinn kassa , sem vírnet er strengt yfir , en niðri í kassanum var svört dúfa .
– Þú mátt ekki geyma dúfuna þarna , segi eg , því að Dýraverndunarfélagið mundi lúskra þér fyrir það , ef það kæmist að því .
– Þetta er aðeins til bráðabirgða , segir hann .
Bróðir minn náði dúfunni og nú er hann að smíða hús handa henni .
" Þarna er Köllunarklettur ! Síðar í samtalinu spurði Hafberg Árna hvert hann væri að fara .
– Eg er að snuðra hérna um sjávarbakkana , svarar Árni .
Til hvers er þessi girðing hér fyrir neðan ? – Ætli hún hafi ekki verið sett til öryggis vegna grjótnámsins , segir hann .
– Veiztu hvað hann heitir þessi hái hóll þarna fyrir neðan girðinguna ? – Hann heitir Grjóthóll .
– Ekki var eg að leita að honum , eg var að leita að Köllunarkletti .
– Nú , þarna er Köllunarklettur , segir hann og bendir á hólinn með fuglaþúfunni rétt við veginn upp úr grjótnámunni .
Hafðu blessaður sagt , hugsa eg með mér , en upphátt segi eg : – Hver hefir sagt þér það ? – Fullorðnir menn hafa sagt mér það og þar á meðal gamall maður sem nú er í Hrafnistu , en eg man ekki hvað hann heitir .
Og það bergmálar mikið þegar kallað er á klettinum , tvöfalt bergmál .
" Vissi betur en gamlir menn " Við tölum margt fleira saman .
Drengurinn er óvenjulega skír .
Móðir hans sagði mér að í frístundum sínum væri hann að grúska í stjörnufræði og vélfræði .
Hann langar mest til að verða flugmaður , þegar hann er orðinn stór .
Og þessi ungi drengur gat frætt mig á því , er fjöldi gamalla manna , er eg hafði spurt , vissi ekki .
Hann gat staðfest það , sem mig langaði til að fá staðfest , að þarna væri Köllunarklettur , en ekki niðri hjá verksmiðjunni .
Kletturinn þar , sem kallaður hefir verið Köllunarklettur , hef eg heyrt að heiti Sýruklettur .
" Spurður um þetta örnefnablæti núna kveðst Hafberg hafa það beint frá föður sínum .
" Pabbi talaði um alla stokka og steina eins og hann ætti þá .
" 