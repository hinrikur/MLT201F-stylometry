Hjalti Karlsson , eigandi hönnunarstofunnar karlssonwilker í New York , hefur hannað verk meðal annars fyrir New York Times , MTV-sjónvarpsstöðina og listasöfnin Guggenheim og MoMA í New York .
Hjalti hóf nýverið samstarf við Ingibjörgu Grétu Gísladóttur , eiganda hönnunarhússins Saga Kakala , við hönnun á hágæða silkislæðum og kasmírtreflum sem sýndir verða á Hönnunarmars .
Sigurborg Selma Karlsdóttir sigurborg@mbl.is Ingibjörg Gréta Gísladóttir er menntuð í nýsköpun og frumkvöðlafræði .
Ingibjörg er gríðarlega markaðsdrifin og hefur síðan árið 2011 unnið mikið með hönnuðum og starfaði meðal annars sem framkvæmdastjóri Hugmyndahúss Háskólanna .
" Þar var mikil áhersla lögð á þverfaglega vinnu sem opnaði fyrir mér og tengdi mig við þennan heim og ég komst að því að svona vil ég vinna .
" Ingibjörg stofnaði hönnunarhúsið Saga Kakala , sem sérhæfir sig í gerð silkiklúta úr hágæða Mulberry-silki , árið 2012 , vegna þess að hana langaði að taka þátt í ferli hönnunar frá A til Ö og bera ábyrgð á því .
Markmiðið var að leita uppi verkefni sem hún gæti unnið í samstarfi við skemmtilega , mismunandi hönnuði .
Á síðasta ári vann hún silkislæður , undir hatti Saga Kakala , í samstarfi við fatahönnuðinn Helgu Björnsson sem hún segir hafa verið afskaplega fallegt og gefandi verkefni og verða þær áfram í samstarfi því nú stefnir lengra með hönnunarhúsið .
Ingibjörg fékk grafíska hönnuðinn Hjalta Karlsson til liðs við sig til þess að hanna nýja línu af silkislæðum og kasmírtreflum fyrir HönnunarMars en Hjalti hefur undanfarin 20 ár verið búsettur í New York .
Hjalti er eigandi hönnunarstofunnar karlssonwilker í New York sem notið hefur gífurlegrar velgengni síðan , meðal annars unnið verk fyrir tímaritið New York Times , MTV-sjónvarpsstöðina , Time-tímaritið og listasöfnin Guggenheim og MoMA í New York .
" Okkar samstarf hófst á góðum tölvupósti .
Við þekkjumst auðvitað smá , ég vissi hver Ingibjörg var og okkur ( karlssonwilker ) leist bara vel á þetta .
Við höfðum aldrei hannað silkislæður og vorum mjög spennt yfir þessu strax , " segir Hjalti .
" Enda silkimjúkir gaurar , " bætir Ingibjörg við .
Hönnunarhúsið karlssonwilker rekur Hjalti ásamt þýskum meðeiganda , Jan Wilker .
Á stofunni starfar einnig Megan Elevado , hönnunarstjóri , og listrænn stjórnandi að nafni Sandra Shizuka sem starfað hefur hjá karlssonwilker í um fimm ár .
Auk þess starfar grafískur hönnuður og tveir læringar á stofunni .
Aukið frelsi Hjá karlssonwilker eru verkefnin unnin í sameiningu og gengur öll vinna út á samstarfið .
Eftir að Ingibjörg hafði samband við Hjalta fóru því að berast tölvupóstar frá fleiri samstarfsaðilum sem unnu að verkefninu .
" Sandra kom fljótlega inn í verkefnið eftir að ég var búin að veiða Hjalta í verkefnið , " segir Ingibjörg og hlær .
" Mér þótti líka svo skemmtilegt hvað það var opið flæði , samstarfið var áreynslulaust og ég var alltaf spennt að opna póstinn minn .
Það var alltaf gaman og aldrei kom það upp , í öllu þessu ferli , að þetta væri eitthvað erfitt , verandi sitt í hvoru landinu .
" Hjalti segir verkefnið jafnframt hafa verið ákaflega frjálst .
" Ég held að flestir hönnuðir séu í því að hanna eitthvað fyrir kúnna sem sækist eftir ákveðnu útliti og er því meira inni í verkinu ; " ekki gera svona , þessi litur er glataður , " og það er miklu meira stríð .
Við hjá karlssonwilker vinnum mikið með kúnnum .
Ég er ekki listamaður í beinum skilningi , maður er ekki á stofunni að gera eitthvað mikið sjálfur fyrir okkur sjálf , svo að það er gaman að gera verkefni sem er alveg opið .
Við vinnum bara okkar verk á slæðurnar sem er rosalega gaman fyrir okkur sem hönnuði .
" Hjalti segist hafa haft gaman af því að vinna að verkefninu og að það sé ólíkt að hanna eitthvað sem að fólk notar dagsdaglega og klæðir sig í , " í stað þess að hanna einhverja bók sem situr uppi í hillu í mörg ár eða logo sem er uppi á búð og situr þar í 20 ár eða 5 ár eða hvað sem það er þannig að það er auðvitað öðruvísi nálgun í þessu .
Það finnst okkur .
" Aðspurður hvort karssonwilker hafi áður unnið að verkefnum í tengslum við tísku segist Hjalti ekki hafa gert mikið af því .
Fyrsta verkefnið sem stofan vann í tengslum við fatahönnun var þegar þau voru beðin um að hanna skó fyrir íþróttarisann Puma .
" Puma kom til okkar þegar þeir voru með skótegund sem hét El Ray .
Þeir létu okkur hafa auðan skó og báðu okkur að gera eitthvað fyrir skóinn .
Í lokin þá hönnuðum við þrjár mismundi grafík-útfærslur á skóinn sem þeir síðar framleiddu og seldu .
Svo höfum við líka gert grafísk munstur á boli fyrir Diesel-búðina og unnum líka með Anne Klein þar sem við hönnuðum logo fyrir skó og gerðum munstur á handtöskur og svoleiðis .
" Stofan hefur því unnið að mörgum og gríðarlega fjölbreyttum verkefnum og sérhæfir sig ekki í ákveðnum geira .
" Í gamla daga gerði ég rosalega mikið af prentuðum verkefnum og mikið af hönnun fyrir geisladiska og hljómsveitir , stofan eiginlega byrjaði svoleiðis .
Svo fórum við bara út í að gera allskonar hluti en sérhæfum okkur þó ekki í neinum ákveðnum geira , sem er bara gaman .
Við erum mikið að gera vídeó , bækur , hanna heimasíður og svo erum við að hanna heildarútlit á söfn og búðir eða allan pakkann .
Við erum að vinna mjög vítt og breitt .
" Línan sem karlssonwilker hannar fyrir Saga Kakala heitir því óvenjulega nafni Shizuka sem jafnframt er eftirnafn Söndru sem að sögn Hjalta tók einna mest þátt í verkefninu .
" Sagan um það hvernig nafnið kom til er mjög einföld .
Við sátum eitt kvöldið eftir að Ingibjörg sendi á okkur póst og spurði : Hey , hvað er nafnið á þessu ? " segir Hjalti og hlær .
" Þá sátum við Jan og Sandra og köstuðum á milli nokkrum hræðilegum nöfnum .
Svo fleygði Jan þessari hugmynd út og kom með þetta nafn sem er eftirnafn Söndru .
Sandra vann mikið í þessu og fannst okkur þetta mjög fallegt nafn og sendum Ingibjörgu .
Það hljómar vel , þannig að línan ber eftinafn Söndru .
" Nafnið Shizuka á sér einnig skemmtilega sögu en þetta er ein þekktasta kvenpersóna í japanskri sögu og er einnig mjög algengt kvenmannsnafn í Japan , þó svo að Sandra sé frá Portúgal , og er innblástur munstursins á slæðunum .
" Við erum mjög fegin að Sandra heiti þessu eftirnafni en ekki einhverju hefðbundnu nafni eins og Smith , " bætir Hjalti við og hlær og segir að nafnið kallist á við munstrið sem er gegnumgangandi í slæðunum og þetta talar alveg saman .
Flæðið er algert , nafnið , hönnunin og falleg saga á bak við það .
Verkefnið sem fer sína leið Ingibjörg segist hafa gaman af því vera í þverfaglegri samvinnu og segist hún jafnframt njóta sín mjög mikið í þessum hreinu og beinu samskiptum sem samstarfið hefur einkennst af og er Hjalti henni sammála .
" Ferlið einkennist af góðu flæði .
Hér er verið að rýna til gagns , maður er ekki að gagnrýna , þar sem fólk fer oft í vörn , heldur erum við að rýna til gagns og það er gagnkvæm virðing fyrir verkefninu .
" Ingibjörg segir að með samstarfsverkefninu Saga Kakala sé sínum metnaði fullnægt .
Hún segir einnig afskaplega mikilvægt að fá að starfa með fagfólki sem alveg fram í fingurgómana gengur á sömu ástríðu og hún sjálf en kemur annars staðar frá .
" Saga Kakala er eitthvað sem mig langar að taka áfram en ég er stödd hér , með silkislæður og kasmírtrefla .
Mig langar að gera kasmírpeysur , og erum við Helga Björnsson að vinna í því , en það kemur hægt og rólega , mér liggur ekkert á .
Þetta er verkefni sem fer sína leið og er byrjað að vaxa og fljúga og hef ég fulla trú á því .
" Eins og áður segir hefur Ingibjörg mikið starfað með hönnuðum og vann meðal annars mikið að því að kynna íslenska hönnun í New York þar sem hún vann að tískusýningum og sölusýningum hönnuða .
Þar kynntist hún meðal annars eiganda verksmiðjunnar á Indlandi sem framleiðir Saga Kakala .
Þreifa fyrir sér á fleiri stöðum Slæðurnar og kasmírtreflarnir eru framleidd í takmörkuðu upplagi og Ingibjörg er þegar byrjuð að kynna Saga Kakala í Lúxemborg , London og Japan og segist einnig ætla að þreifa fyrir sér í einum til tveimur búðum í New York .
Þetta eru 50 stykki af hverju og þegar það klárast kemur það ekki aftur á íslenskan markað .
Slæðurnar verða til sýnis í Gallerí Reykjavík á HönnunarMars en formleg opnun er 11. mars næstkomandi .
Ingibjörg segist hafa haft ákveðnar hugmyndir um uppsetningu verksins og hafi leitað lengi að plássi sem gerði verkinu góð skil .
Aðspurð hvort þau stefni á frekara samstarf hjá Saga Kakala segjast þau bæði vongóð með framhald verkefnisins .
" Þetta er byrjun á nýju , góðu samstarfi , " bætir Hjalti við að lokum .
