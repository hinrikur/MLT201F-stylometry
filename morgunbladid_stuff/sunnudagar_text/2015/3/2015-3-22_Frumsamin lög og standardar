" Við flytjum blöndu laga eftir mig og djassstandarda , " segir djasspíanistinn ungi Anna Gréta Sigurðardóttir um efnisskrá tónleika sinna í Hannesarholti á morgun , sunnudag , klukkan 15 .
Anna Gréta útskrifaðist frá Tónlistarskóla FÍH síðastliðið vor en stundar nú framhaldsnám við Konunglega tónlistarháskólann í Stokkhólmi .
Með henni á tónleikunum leika þeir Þorgrímur Jónsson á kontrabassa og Einar Scheving trommuleikari .
Sérstakur gestur verður saxófónleikarinn Sigurður Flosason , faðir Önnu .
Anna Gréta , sem er tvítug , var nýverið valin " bjartasta vonin " í flokki djass- og blústónlistar á Íslensku tónlistarverðlaununum .
Anna Gréta segir tónsmíðar sínar sem munu hljóma á tónleikunum vera " djasslög , ekki alveg hefðbundin " .
Hún segist semja í lotum , " stundum mikið , stundum ekki neitt " .
Í Stokkhólmi leggur hún stund á nám í flutningi djasstónlistar , í einka- og hóptímum , og samspili , auk þes sem hún kynnist áhugaverðu fólki .
Og er námið krefjandi ? " Algerlega .
Þetta er frekar opið nám þannig að maður tekur nokkuð sína stefnu en það byggist líka á því að fólk búi þegar yfir ákveðinni grunnþekkingu .
" Þegar hún er spurð hvort það hafi verið auðvelt val að feta í fótspor Sigurðar föður síns og fara að leika djass segir Anna Gréta : " Ekki spurning ! Ég byrjaði að spila klassískt þegar ég var átta ára og hélt því áfram þar til ég var fjórtán , þá minnkaði áhuginn aðeins .
Síðan byrjaði ég að læra djassinn , fór í tíma í FÍH og þegar ég var sextán ára var ég skiptinemi í Bandaríkjunum og kynntist ýmsu í djassi sem var hvetjandi .
Eftir það hélt ég áfram .
Það var ekki spurning .
" Hún segir ekki hægt að efast um að það hafi haft áhrif að faðir hennar er í kafi í tónlistinni .
" Og það verður skemmtilegt að hann spilar líka með okkur .
" efi@mbl.is 