Séra Hannes Örn Blandon situr á Syðra-Laugalandi í Eyjafjarðarsveit og þjónar sex sóknum .
Í gegnum árin hefur hann einnig þjónað listagyðjunni ; fékk ungur mikinn áhuga á galdri leikhússins , ekki síst eftir að faðir hans , sem var heldur þurr á manninn dagsdaglega , breyttist í skemmtikraft á sviðinu .
Síðan segist Hannes í raun hafa haldið við Thalíu , gyðju leiklistarinnar .
Skapti Hallgrímsson skapti@mbl.is Margur á sér þann draum að efnast .
Sumir hafa sungið ódauðlega um drauminn , einn þeirra mjólkurpósturinn Tevje í leikritinu Fiðlaranum á þakinu .
" Ef ég væri ríkur ...
" Hver kannast ekki við lagið og ljóðið ? Tevje þessi spratt fram enn einn ganginn , um síðustu helgi , nú í Freyvangsleikhúsinu í Eyjafjarðarsveit .
Sóknarpresturinn fékk það verkefni að glæða hinn trúaða , rússneska gyðing lífi og fannst það spennandi .
Allt í lagi samt að taka fram að Hannes Örn Blandon er ekki sérstakur áhugamaður um veraldlegt ríkidæmi .
" Ég á ekkert nema þessar bækur og gamlan bíl sem stendur hér fyrir utan ! " segir hann og hlær í vinnustofu sinni heima á Syðra-Laugalandi .
Klerkinum var reyndar ekki ætlað að leika Tevje en fyrir algjöra tilviljun kom það í hans hlut , sem Hannesi Erni fannst merkilegt .
Fallegt – sorglegt – skemmtilegt Strax og hann heyrði af því í haust að til stæði að setja upp Fiðlarann á þakinu langaði Hannes að taka þátt , " vegna þess að verkið er ofboðslega skemmtilegt – fallegt , sorglegt , en skemmtilegt .
Sagan er svo góð .
" Ekki datt honum aðalhlutverkið í hug enda var Tevje fundinn þegar þarna var komið sögu .
" Svo gerist það að Guðjón Ólafsson , nágranni minn hérna fyrir handan , veikist um jólin ; lýsir því þá yfir að hann geti ekki sungið næstu vikurnar .
Hann átti að leikja Tevje en ég var kallaður inn af varamannabekknum .
" Trúir Hannes því að þetta hafi átt fyrir honum að liggja ? " Það er of langt gengið að halda því fram að Guð hafi ákveðið að ég myndi leika Tevje ! En mér finnst þetta samt hálf-furðulegt og ótrúlega skemmtilegt , " segir hann .
" Ég hef verið í töluverðum pælingum í nokkur ár ; skoðað Gamla testamentið sérstaklega og ekki alltaf verið kátur .
Ég hef slegist og barist við efnið og þar af leiðandi við Herrann .
Það hefur gengið á ýmsu , og nú er ég allt í einu í hlutverki manns sem talar stöðugt við Hann .
Er í góðu sambandi við Hann en verður fyrir áfalli frá Honum ; það er lagt á hann hægri , vinstri .
Ég finn til með þessum manni .
" Séra Hannes segist sem sagt hafa deilt við Guð sinn .
" Mér finnst hann stundum svo harður við sitt fólk .
Þó að þetta sé hans útvalda þjóð hefur hún þurft að þola ýmislegt .
Það hafa aðrir auðvitað gert líka , en hvað um það ; í leikritinu erum við með 3000 ára sögu Ísraelsþjóðarinnar í hnotskurn á tveimur tímum .
Það er höggvið að þeim á báðar hendur , þeir verða fyrir aðkasti alls staðar , nema hvað þeir mega náðarsamlegast búa hér og náðarsamlegast gera þetta og gera hitt .
Þeir urðu klókir verslunarmenn og gátu bjargað sér ; lífið gekk út á að bjarga sér frá degi til dags .
" Allt í einu er ég í sporum alþýðumanna úti um allan heim , segir Hannes .
" Leikritið gæti verið um Yasida eða Tíbeta , Palestínumenn , Hútúmenn eða Kúrda ; um hvern þann sem verður fyrir aðkasti og ofsóknum og mér finnst það ofboðslega pólitískt flott að setja verkið upp núna , vegna þess hve umræðan um þessi mál er mikil .
" Í verkinu er talað fyrir hönd allra hinna kúguðu í heiminum , segir Hannes Örn .
" Svo er það þessi vesalings Tevje , blessaður , sem á dæturnar fimm .
Verkið gerist árið 1905 í Rússlandi , heimurinn er að breytast , byltingaröflin gera hverja atlöguna af annarri , tekst reyndar ekki að koma Tsarinum frá strax en það er ofboðsleg ólga í Rússlandi .
Gyðingar verða fyrir aðkasti og flytja sig um set .
Jafnframt hrynur hinn tryggi heimur í Guði ; guð gyðinga er í öllu ; hann er undir á borðinu og undir borðinu , hann er í húfunni , í hnífnum og gafflinum .
Enginn gerir neitt nema ráðfæra sig við hann en allt í einu vilja dæturnar , þessar sterku stúlkur , verða modern konur ; þær vilja ekki taka þátt í þessu og hinn staðfasti heimur molnar smám saman fyrir framan augun á föður þeirra .
Ef vel tekst til hjá okkur – og ég held reyndar að svo sé – hljóta allir , sem koma til okkar í Freyvang , að finna til með öllu því fólki sem stendur í þessum sporum .
" Hannes segir mikla atlögu gerða að ísraelsku þjóðinni um þessar mundir .
" Hvað hafa Ísraelsmenn gert ? Þeir hafa þjappað sér saman í vörn ; ekki er hægt að verja allt sem þeir gera en þeir eru að verja hagsmuni sína og þjóðareinkenni , trú sína og allt það sem fólk vill berjast fyrir .
Mér fannst alveg makalaust skemmtilegt að fá tækifærið í þessu ljósi .
Það er ekkert auðvelt en ég held að Hann hafi viljað að þetta verk yrði sýnt og það yrði tileinkað öllum sem líða og þjást .
" Trúin er alltaf áberandi og hefur verið mikið í deiglunni núna af ýmsum ástæðum .
" Já , hún er mikið í deiglunni og verður það alltaf .
Ég veit ekki hvernig trúarsviðið verður eftir 10-15 ár á Íslandi , en það er ljóst að menn eru upp til hópa rólegir í tíðinni og æsingur ekki mikill .
Ég messaði í gær og kirkjusókn var ágæt .
Hún er misjöfn en fólk veit af kirkjunni ; það vill vita af prestinum og vill hafa það á hreinu að hægt sé að fá þjónustu hvenær sem er .
Það er mjög mikilvægt fyrir fólk að við prestarnir séum alltaf til staðar .
" Hannes kveðst gríðarlega ánægður með félagsskapinn í Freyvangi .
" Mér finnst ég mjög heppinn og er ofboðslega þakklátur fyrir að hafa fengið að vera með í þessum hópi .
Hér eru nokkrir reynsluboltar og svo hópur af ungu fólki , mestmegnis frá Akureyri en sumt tengt sveitinni , og það er hvert öðru hæfileikaríkara .
Hér er öll flóran .
Yngstu þátttakendurnir eru 11 ára og þeir elstu um sjötugt .
Hópurinn hefur lagt mikið á sig , allir eru í vinnu eða skóla og koma stundum þreyttir á æfingu en það var aldrei neitt vesen .
Bara aldrei ! Þetta er stór hópur , við erum næstum því 40 á sviðinu og það er afskaplega gott fyrir sálina að taka þátt í þeirra gerjun og sköpun sem verður til í svona hópi .
" Grettistak á hverju ári Freyvangsleikhúsið er eitt af öflugustu áhugamannaleikfélögum landsins .
Það er sett upp verk á hverjum vetri og stundum fleiri en eitt .
" Þeir finna upp hjólið hér árlega og lyfta Grettistökum hverju sinni .
Þetta er gríðarleg vinna og kostar sitt en stjórnir félagsins hafa verið samhentar og starfið er gríðarlega dýrmætt fyrir samfélagið .
" Hannes nefnir starfsbróður sinn , Odd Bjarna Þorkelsson , prest á Möðruvöllum í Hörgárdal , og Margréti Sverrisdóttur , konu hans , sem leikstýrðu að þessu sinni í Freyvangsleikhúsinu .
" Það spillir ekki að hafa svona góða leikstjóra .
Ég verð að nefna það , án þess að ég sé nokkuð að smjaðra fyrir honum Oddi mínum og Margréti .
Þau eru hvort öðru yndislegra , óskaplega skemmtileg og húmorinn alltaf til staðar .
Þau eru mjög skipulögð og eljusöm og létu hvorki laust né fast fyrr en heildarmyndin náðist .
Þau hjón eru mikill happafengur fyrir Eyfirðinga , hvalreki fyrir fjörðinn að fá þau hingað og þau eiga allt gott skilið .
Ég vona að við verðum þeim ekki til skammar ...
" Varla er nein hætta á því .
" Um daginn kom til mín maður , sem er mjög gagnrýninn á allt sem ég geri og gert er í leikhúsi yfirleitt og hann taldi að þetta væri nokkuð jafngott af allra hálfu .
Það er töluvert hól , " segir Hannes .
Talandi um gagnrýni , hvað finnst fólki almennt um að presturinn sprelli jafn mikið og Hannes hefur gert , m.a. á leiksviði ? " Sumum fannst það óviðeigandi framan af , enda var fyrsta hlutverk mitt í Freyvangsleikhúsinu maður sem átti sjö konur ! " Spurt er : Svo hefurðu leikið fyllibyttu og ýmsa vafasama karaktera , er það ekki ? " Jú , og var góður í því ! " segir hann og hlær .
" Í seinni tíð finn ég ekki fyrir neinu .
En almáttugur minn , það getur vel verið að þetta falli ekki í kramið alls staðar en ég finn ekki fyrir því .
Það er enginn sem nagar mig út af þessu .
" Hannes er að sunnan en hefur lengi búið norður í landi .
Fyrsta brauðið hans var í Ólafsfirði , þar sem Hannes starfaði í fimm ár og kunni vel við sig , en flutti að Syðra-Laugalandi 1986 .
" Á næsta ári hef ég þar af leiðandi verið á sama stað í þrjátíu ár .
" Sóknirnar eru enn sex þótt sveitarfélagið sé orðið eitt , Eyjafjarðarsveit .
" Þetta er mjög gamaldags prestakall en það er ágætt og því verður ekki breytt á meðan ég er hér , hversu lengi sem það verður .
" Klerkurinn er ánægður .
" Mér hefur liðið gríðarlega vel hér í Eyjafirði .
Þetta er dásamlegur staður .
" Fyrir margt löngu stofnuðu foreldrar hans Leikfélag Kópavogs ásamt mörgum öðrum .
" Það var 1957 og strax var farið að setja upp verk .
Mamma hafði enga pössun og við börnin vorum því dregin á æfingar og ég féll eiginlega í stafi yfir þeim göldrum sem gerðust oft .
" Þetta ætla ég að gera ...
Einn mesti galdurinn var þegar faðir Hannesar steig á svið .
" Hann var dagfarsprúður maður en átti erfitt í lífinu og var heldur þurr á manninn heima við ; ég kynntist honum ekkert framan af vegna þess að hann hélt sér mjög út af fyrir sig þótt hann færi reyndar stundum með gamanmál .
En svo fór hann upp á svið , þessi elska , og umbreyttist í skemmtikraft : gamanleikara .
Ég átti ekki eitt einasta orð en hugsaði með mér þarna sem barn : þetta ætla ég að gera .
Líklega hef ég fengið einhvers konar veiru strax þá og hef haldið við Thalíu síðan .
" Hann segir nefnda Thalíu – gyðju leiklistar – hafa kvalið sig á marga vegu .
" Hún hefur haldið mér í greipum sér og elskað mig ógurlega en síðan hent mér .
Við höfum ekki hist eins oft í seinni tíð og áður , en ég veit alltaf af henni .
" Hannes notar orðin egóflipp og alteregó : " Ég hef einhverja ofboðslega þörf , ekki endilega sýniþörf , en þörf til sköpunar ; til að fara úr hefðbundnu hlutverki og inn í þennan gerviheim , þar sem þó er að finna brot af raunveruleika ef leikritið er gott ; gerviheim sem getur verið svo dásamlegur .
" Þrátt fyrir leikbakteríuna segist Hannes aldrei hafa farið " alla leið , " eins og hann tekur til orða .
" Mér fannst Hann segja : þetta er ekki alveg það sem ég vil að þú gerir en leiktu þér samt svolítið .
Það er einmitt lykilatriði , ég er líklega fyrst og fremst að leika mér .
Að fá útrás fyrir barnið eða hvað sem menn vilja kalla það .
" Leiklistin er aðal-áhugamálið fyrir utan guðfræðipælingar og Hannesi þykir dýrmætt að leggja eitthvað af mörkum til alþýðumenningarinnar .
" Ég held það sá ágætis alternatív fyrir alþýðulistina í Eyjafirði að hafa Freyvangsleikhúsið .
" Forláta gítar er á skrifstofu klerksins , hann er prýðilegur vísnasöngvari og hefur gefið út plötu .
Er hægt að halda því fram að Hannes sé líka á kafi í músík ? " Nei , ekki á kafi en ég hef þessa sömu þörf í músík og leiklistinni ; þótt það sé ekki alltaf mjög merkilegt hverju sinni verð ég að finna fyrir því að vera til , að ég sé lifandi og geti lagt eitthvað af mörkum .
Maður þarf ekki alltaf að sitja eins og klessa .
" Sérstakt mannlíf Starfsbræður í þéttbýlinu taka ekki jafn áberandi hliðarspor að þessu leyti .
Er guðdómurinn öðruvísi í sveitinni ? " Þegar ég kom í Eyjafjörðinn blasti við mér sérstakt mannlíf ; hér voru menn mjög jarðbundnir og ég heillaðist af náttúrunni , dýralífinu og búskapnum .
Ég heillaðist af öllu sem hér var í gangi , hellti mér út í svolitla skógrækt og get því ekki farið héðan á sumrin og vil ekki .
Mér finnst , eins og Tevje , að Guð sé í öllu þessu .
Hann vill að menn hlúi að lífinu og náttúrunni .
Mér finnst það guðfræðileg áskorun að menn hlúi að eigin hæfileikum hvort sem þeir eru litlir eða stórir .
Hitt er auðvitað annað að ég hef meiri tíma en borgarprestar til að demba mér í svona .
Það er fullt af hæfileikaríkum kollegum út um allt : listamenn , en hér er allt miklu hægara en í fjölmenninu ; ég jarða hvorki né skíri í hverri viku .
Að vísu er mikið að gera á sumrin í hinum og þessum athöfnum , en að öðru leyti er brauðið frekar rólegt og ég leyfi mér því að stela tíma í þetta .
" 