Elding býður upp á páskaeggjaleit í Viðey í dag , laugardag , í góðu samstarfi við sælgætisgerðina Freyju , Viðeyjarstofu og Borgarsögusafn Reykjavíkur .
Um er að ræða skemmtilegan leik í fallegri náttúru sem öll fjölskyldan ætti að hafa gaman af .
Leikurinn gengur út á það að finna sem flest lítil páskaegg frá Freyju , en einnig verða nokkrir stærri vinningar fyrir þá sem finna sérstaklega merkt egg .
Páskaeggjaleitin verður ræst kl. 13:30 við Viðeyjarstofu en siglt verður frá Skarfabakka kl. 13.15 .
Þátttakendur geta að sjálfsögðu slegist í hópinn síðar , en leikurinn gengur þó út á þá meginreglu að " fyrstur kemur , fyrstur fær " en þó þannig að hófs sé gætt svo sem flestir fái egg .
Afmörkuð verða sérstök leitarsvæði , þar á meðal eitt fyrir yngstu kynslóðina , það er sex ára og yngri .
