Um helgina lýkur í Listasafni Sigurjóns Ólafssonar í Laugarnesi hinni áhugaverðu sýningu " Listamaður á söguslóðum " með teikningum sem danski listmálarinn Johannes Larsen vann hér á landi sumrin 1927 og 1930 .
Á morgun , sunnudag , klukkan 15 mun sýningarstjórinn Vibeke Nørgaard Nielsen kynna dagskrá í safninu þar sem frumsýnd verður ný kvikmynd um Íslandsferðir Johannesar Larsens .
Síðan ætla Kristjana Arngrímsdóttir og Kristján Eldjárn Hjartarson frá Tjörn að flytja dönsk og íslensk sönglög .
Á sýningunni hefur verið bætt við teikningu sem Larsen teiknaði á Þingvöllum 1927 .
Hún var prentuð í hátíðarútgáfu Íslendingasagna 1930 , en lengi var ekki vitað hvar hún var niðurkomin , fyrr en nýlega er hún fannst í einkaeigu á Íslandi .
