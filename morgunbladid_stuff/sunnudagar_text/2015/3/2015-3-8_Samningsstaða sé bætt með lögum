Skorað er á alþingismenn að fella burt ákvæði í lögum sem tekur verkfallsrétt af lögreglumönnum .
Frumvarp til laga um breytingu á lögreglulögum er nú til umfjöllunar á Alþingi og vilja menn í Lögreglufélagi Eyjafjarðar fá aftur rétt til verkfalla , sem þeir seldu frá sér fyrir um 30 árum fyrir samkomulag um kauptryggingu .
Átti hún að tryggja að laun lögreglumanna héldust í hendur við það sem viðmiðunarstéttir , en vanhöld hafi verið á því .
" Ekki hefur verið staðið við þetta samkomulag af hálfu ríkisvaldsins og lögreglumenn setið eftir með sárt ennið og afleita samningsstöðu .
Viðsemjendur hafa nýtt sér þessa stöðu með þeim afleiðingum að ekki hefur tekist að landa kjarasamningi í mörg ár , " segir í ályktun lögreglumanna við Eyjafjörð .
Benda þeir á að frá haustdögum 2008 hafi kjaramál þeirra verið leidd til lykta á vettvangi Kjaradóms og útkoman úr því sé ekki góð .
Grunnstoð samfélagsins " Lögreglan á Íslandi er ein af grunnstoðum samfélagsins og lögreglumenn gera sér manna best grein fyrir mikilvægi starfa sinna .
Í ljósi reynslunnar blasir þó við að lögreglumenn verða að hafa verkfallsvopnið til að skapa sér samningsstöðu , " segir í ályktun .
sbs@mbl.is 