Seint á síðasta ári sendi Bjarni Klemenz frá sér skáldsöguna Já , sem Tófa gaf út .
Já er önnur skáldsaga Bjarna , Fenrisúlfur kom út á vegum Nýhil fyrir níu árum , en hann fæst líka við ljóðagerð og vinnur nú að heimildarmynd um gamla Varnarliðssvæðið í Keflavík .
Já segir frá ungmennum sem skipuleggja listgjörning , ungum listamönnum sem eru á skjön við stofnanavæddan listheim og ákveða að fremja gjörning í Kringlunni , " eyðimörk eftirlíkingarinnar " .
Ungmennin eru Reynir , öryggisvörður í Kringlunni , og vinir hans Erna og Jóhann .
Fljótlega kemur í ljós að þau hafa ólíka sýn á því hvaða leið er best að fara til að vekja athygli , en líka skiptir miklu í framvindunni þráhyggjukennd ást Jóhanns á Dísu , sem vinnur einmitt í Kringlunni .
Bjarni segir að hugmyndin hafi kviknað í verslunarmiðstöð í Bangkok þar sem aðeins voru til sölu lúxusvörumerki , en í bókarlok sést að bókin hefur orðið til á mörgum stöðum , í Stokkhólmi , Bangkok , Krabi , Ao nang , Railay , Chiang Mai og svo má telja ; átján stöðum alls , en sögulok eru skrifuð í Reykjavík .
" Í öllum þeim borgum sem ég kom til fór ég í stórar verslunarmiðstöðvar ; í Sjanghæ var verslunarmiðstöð með eftirlíkingum af fínum vörumerkjum , í Tókýó var neðanjarðar-verslunarmiðstöð og í Akihabara í Tókýó var allt fullt af tölvum og dóti , en hvar sem ég kom var ég alltaf með hugann við Kringluna , " segir Bjarni og bætir við að Kringlan sé fyrir sér hin dæmigerða verslunarmiðstöð þar sem miðstéttarfólk getur gengið inn og liðið eins og það sé statt í lúxusumhverfi , einskonar sýndarveruleiki .
" Það er einmitt það sem mér finnst heillandi við Kringluna og hún er líka ákveðið trúarlegt tákn , samkomustaður sem tekið hefur við af kirkjum og klaustrum fyrri tíma .
" Ekki var bara að hugmyndin að Já kviknaði í ferðalaginu , heldur segist Bjarni líka hafa skrifað hana í ferðinni : " Ferðin tók þrjá mánuði og það má segja að ég hafi skrifað bókina á þeim tíma , í lestum og flugvélum og rútum og svo framvegis .
Það er svo svakalega mikil neysla í Asíu og hún er svo sýnileg – það er alltaf verið að selja manni hluti , selja manni hamingju sérstaklega ef maður er túristi eða túristalegur .
" Undir lok bókarinnar upplifir ein sögupersónan , Pétur , það þegar Kringlan breytist og verður sem hún hafi orðið fyrir flóðbylgju , marmarinn verður þakinn þörungum og slími , veggirnir hafa hrunið og rúðurnar eru sprungnar .
Bjarni segist hafa séð hana fyrir sér sem hún hefði breyst í Angkor Wat – hálfhrunið og yfirgefið musteri .
" Það vísar náttúrlega í það að Pétur lenti í flóðbylgjunni í Taílandi á sínum tíma og það má segja að þannig hafi ferðalagið mitt síast inn í söguna .
" Reynir og Jóhann eru ófullnægðir listamenn , hafa ekki náð þeim árangri í listinni sem þeir ætluðu sér og sjá fyrir sér gjörningaverk sem andviðburð : " Við erum að skoða þanþol kapítalismans , ögra honum , spyrja um eðli lífsins , " segir Reynir þegar hann er að reyna að sannfæra Ernu og Jóhann um gildi verksins .
Bjarni segist þó ekki vera að mótmæla neysluhyggju eða kapítalisma , í bókinni birtist bara óöryggi og ótti sögupersónanna .
" Þannig er Jóhann , sem gengur of langt í gjörningnum , ekki hryðjuverkamaður , hann er listamaður , eða lítur á sig sem listamann .
Hann hlustar á þau Reyni og Ernu tala um gjörninginn og hugsar : Þau eru bara fífl , þetta er vonlaus gjörningur og ef þau vilja gera það á annað borð þá verður að fara alla leið .
" Bjarni segir að sagan sé öðrum þræði stúdía í egói .
" Ég leitaði að þessu egói í sjálfum mér og fann Reyni .
Egóið hatar að vera hafnað .
Það hatar nei-orðið .
Það er bannað að segja nei við egóið .
Listheimurinn hefur sagt nei við Reyni .
Honum dettur í hug að sanna sig fyrir listheiminum með því að skjóta úr paintball-byssu á millistéttina í Kringlunni og stimpla sig þannig með þessum öfugsnúna hætti í leikinn .
Reiðin ætti að beinast gegn listheiminum en hann nær að fela reiði sína með því að setja hana í listrænan búning með því að lýsa stríði gegn neysluhyggjunni og Kringlunni .
Honum er í raun og veru alveg sama um neysluhyggjuna og kapítalismann .
Hann reynir að sannfæra félaga sína um að kapítalisminn sé að rústa heiminum og setja þennan gjörning í eitthvert listrænt samhengi .
Það eina sem hann hugsar um er listheimurinn , sem hann vill dómínera yfir .
" Jóhann er önnur manngerð að sögn Bjarna , hann er einkonar svarthol í Kringlunni .
" Það eina sem ég veit örugglega um hann er að það er bannað að segja nei við hann .
Kærastan hans sagði nei við hann og egóið þolir það ekki .
Hann hatar líka Reyni eins og alla aðra listamenn og vill ekki vera númer tvö í gjörningnum hans .
Jóhann veit líka að þessi gjörningur , Nei , snýst bara um að þjóna egói Reynis , þess vegna býr hann til þetta andsvar : Gjörninginn Já .
Samkvæmt Jung býr skuggi í öllum mönnum , og maður verður að sætta sig við hann í stað þess að frávarpa honum á aðra .
Báðir karakterarnir , Jóhann og Reynir , frávarpa skuggum sínum á annað fólk .
Þeir átta sig ekki á því að annað fólk er ekki orsök óhamingju þeirra , heldur þeir sjálfir .
Þessi skrif voru því mikil sjálfsrannsókn eins og öll skrif eru , sérstaklega í auðmýkt og undirgefni .
" 