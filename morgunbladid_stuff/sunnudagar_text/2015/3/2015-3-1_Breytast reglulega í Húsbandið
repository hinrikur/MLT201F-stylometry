Ástrós Signýjardóttir starfar hjá Norræna félaginu og er í sambúð með Huga Halldórssyni , framkvæmdastjóra og eiganda Stórveldisins .
Saman eiga þau soninn Auðun Sölva , 3 ára og senn verður fjölskyldan að fimm manna rútufjölskyldu en þau eiga von á tvíburum .
Þátturinn sem allir geta horft á ? Við Hugi erum að detta í eldri kynslóðina og bíðum spennt heilu vikurnar eftir Útsvari , það er sennilega uppáhaldsþátturinn okkar þessi misserin .
Við höldum stigin og keppum um hvort okkar veit meir , mælum með því ! Þegar við komumst svo aftur niður á jörðina horfum við á Parks and Recreation , Shark Tank og Friends .
Svo vill einkasonurinn oft meina að Dóra , Diego , Mikki mús og Hvolpasveitin sé fyrir alla .
Það er háð samningum hverju sinni .
Maturinn sem er í uppáhaldi hjá öllum ? Vikulega pizzupartýið á föstudögum er sennilega uppáhaldsmáltíð vikunnar hjá okkur fjölskyldunni .
Þegar sá yngsti er spurður er plokkfiskur svarið , sá réttur er því kannski óþarflega oft í matinn .
Fiskibolluveisla hjá mömmu ( ömmu ) fylgir síðan fast þar á eftir .
Skemmtilegast að gera saman ? Ég held að það henti skemmtikraftageninu hjá yngsta fjölskyldumeðlimnum afar vel hversu leikglaðir foreldrar hans eru .
Uppáhalds stundirnar eru þegar hann dregur fram hljóðfærasafnið sitt og skipar okkur öllum í hlutverk húsbandsins .
Hugi breytist iðulega í stórleikara á Mikka mús gítarinn , ég fæ að spila á 3ja laga barnahljómborðið og svo stendur Auðunn Sölvi , uppi á sófaborðinu , vaktina við " fóninn " .
Svo hljómar afar falleg tónlist með textum , bæði innlendum og erlendum , sem túlkaðir eru með skilningi 3 ára barns .
Sumsé kostuleg skemmtun .
Borðið þið morgunmat saman ? Já , við borðum alltaf morgunmat saman .
Okkur finnst það alveg ómissandi .
Huga tókst að sannfæra son okkar um ágæti hins stórkostlega réttar Cheerios með rúsínum , ég held mig hinsvegar við Cheerios-ið bara strípað .
Ef við erum í stuði þá vekjum við nágrannana með því að keyra blandarann í gang og fá okkur " mömmuís " , þá er mest spennandi að sjá hvernig hann verður á litinn .
Hvað gerið þið saman heima ykkur til dægrastyttingar ? Í meirihluta tilvika ræður Auðunn Sölvi ferðinni og skipar okkur foreldrunum í hin ýmsu hlutverk .
Allskyns ímyndunar- , búninga- og hlutverkaleikir eru því helsta dægrastytting okkar , við erum að verða ansi sjóuð .
Svo lesum við líka heilmikið , við erum t.d. öll farin að kunna bókina Helgi skoðar heiminn utan að , orð fyrir orð .
Okkur finnst líka mjög gaman að baka .
Við mæðginin endum oftast í kanilsnúðum eða vöfflum .
Þeir feðgar fara meira í súkkulaðikökurnar .
Að loknum bakstri bjóðum við gjarnan í sunnudagskaffi og höfum það huggulegt .
