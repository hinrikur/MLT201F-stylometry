París kemur stöðugt á óvart og finna má lesendur @ voguemagazine í ólíklegustu skotum , " sagði undir ljósmynd sem sett var á félagsvefinn Instagram um liðna helgi af heimilislausri konu sem sat á gangstétt í París og blaðaði í eintaki af tískutímaritinu Vogue .
Höfundur myndar og texta var Elisabeth von Thurn und Taxis , blaðamaður tímaritsins og evrópskur aðall , sem var í París í tilefni af tískuviku .
Viðbrögðin létu ekki á sér standa .
" Smekklaust , " stóð í tískubloggi þar sem sagði að þýska prinsessan væri " ekki í jarðsambandi " .
Hún var sökuð um að vera grimm og þaðan af verra .
Von Thurn und Taxis greip til varnar og skrifaði : " Af hverju grimm ? Fyrir mér hefur manneskjan sömu reisn og hver annar .
" Á endanum fjarlægði hún þó myndina með orðunum : " Ég vil biðja einlæglega afsökunar á þeim sárindum sem orð mín hafa valdið .
" Blaðið Daily Mail brást við með því að fara á stúfana og hafa uppi á heimilislausu konunni .
Hún heitir Maryse Dumas og segist ekki muna hvað hún hafi lengi verið heimilislaus .
" Það er ekki fallegt að taka myndir af fólki , sem býr á götunni , það er ekki kurteisi , " sagði Dumas .
Eins og gapastokkurinn Í umfjöllun BBC World Service um málið sagði viðmælandi að bera mætti viðbrögðin á netinu þegar einhver misstigi sig við niðurlæginguna sem fylgdi því að vera settur í gapastokkinn fyrr á öldum .
Dæmi um afdrifarík ummæli á netinu eru mörg .
Eitt er sagan af Justine Sacco , yfirmanni almannatengsla hjá bandarísku fyrirtæki , sem fór að heimsækja fjölskyldu sína í Suður-Afríku um jólin 2013 .
Sú saga er rakin í kafla sem var birtur í febrúar í The New York Times úr væntanlegri bók Jons Ronsons , " So You ' ve Been Publicly Shamed " .
Hálftíma áður en hún lagði í 11 klukkustunda flug til Höfðaborgar skrifaði hún : " Er að fara til Afríku .
Vona að ég fái ekki alnæmi .
Bara að grínast .
Ég er hvít ! " Sacco kveikti á símanum þegar hún lenti og um leið birtust smáskilaboð frá vini sem hún hafði ekki hitt síðan í grunnskóla : " Það tekur mig sárt að sjá hvað er að gerast .
" Svo komu önnur skilaboð frá besta vini hennar : " Þú verður að hringja í mig strax .
" Vinkonan var fyrri til að hringja og hóf samtalið á að segja henni að tístið hennar væri það háværasta í heiminum – ekkert tíst vekti jafn mikil viðbrögð þá stundina .
Tístarar helltu úr skálum reiði sinnar , kölluðu hana fáfróðan rasista og samstarfsmaður hennar sagðist vona að hún yrði aldrei látin sjá um almannatengsl fyrir fyrirtækið aftur .
Brátt færðist spenna í tístin .
" Það eina sem ég vil fá í jólagjöf er að sjá andlit @ JustineSacco þegar vélin lendir og hún skoðar innhólfið / skilaboðin sín .
" Annar skrifaði : " Við erum að fara að horfa á þessa @ JustineSacco tík þegar hún verður rekin .
Í RAUNtíma .
Áður en hún VEIT að á að reka hana .
" Sacco var eyðilögð .
Fjölskylda hennar í Suður-Afríku sagði að hún hefði með ummælum sínum næstum kallað skömm yfir fjölskyldu sína .
Hún missti vinnuna vegna ummælanna .
Niðurlægð og atvinnulaus Jon Ronson , höfundur bókarinnar um niðurlægingu á netinu , ræddi við Sacco nokkrum mánuðum síðar .
Hún sagði að hún hefði verið í frábærri vinnu og hún hefði verið tekin frá sér .
Hún væri einhleyp og kæmist ekki einu sinni á stefnumót því að allir slægju þeim , sem þeir ætluðu út með , upp á leitarvélum .
Henni fannst hún hafa verið niðurlægð .
Hitt er hvað Sacco gekk til með tístinu .
Gagnrýnendur hennar stimpluðu hana fáfróðan kynþáttahatara .
" Aðeins galinn maður myndi halda að hvítt fólk geti ekki fengið alnæmi , " sagði Sacco þegar hún ræddi við Ronson .
Í tölvupósti til hans sagði hún að það að búa í Bandaríkjunum gerði að verkum að menn væru verndaðir gagnvart ástandinu í þriðja heiminum og hún hefði verið að gera grín að þessu verndaða umhverfi .
Það hefði kannski komist til skila í lokuðum hópi fólks , sem þekkti Sacco , en þegar byrjað var að dreifa tístinu hennar hvarf allt skynbragð á slíkt .
Ronson skrifar að niðurlæging Sacco hafi alls ekki snúist um hana .
" Félagsvefir eru fullkomlega hannaðir til að spila á löngun okkar í viðurkenningu og það varð henni að falli , " skrifar hann .
" Kvölurum hennar var óskað til hamingju á meðan þeir rústuðu Sacco lið fyrir lið og því héldu þeir áfram .
Hvati þeirra var sá sami og hjá Sacco – tilraun til að ná athygli ókunnugra – þegar hún ráfaði um Heathrow í þeirri von að skemmta fólki , sem hún gat ekki séð .
" Munurinn á Sacco og von Thurn und Taxis er sá að þýska prinsessan hefur enn sem komið er ekki misst vinnuna .
Hún var líka farin að fá stuðning á Instagram : " Nóg af óhróðri , hún er manneskja eins og við , " skrifaði einn .
" Hún var á staðnum , hún deildi og bað þá afsökunar sem voru sárir .
Hvað meira ? " Markmiðið að auðmýkja Gapastokkurinn var notaður öldum saman til að refsa fólki og var ekki lagður niður fyrr en á 19. öld .
Hér á landi var notkun hans lögð af 1808 .
Menn voru settir í gapastokkinn fyrir ýmsar sakir .
Meinsæri er oft nefnt , en einnig voru hommar látnir sæta þessari ómannúðlegu refsingu , sem hafði þann megintilgang að niðurlægja og auðmýkja fólk á almannafæri .
Nú er félagsmiðlum líkt við gapastokkinn vegna þeirrar útreiðar sem fólk hefur fengið þar vegna óvarlegra ummæla .
Póstur grunnur auðs Uppruni Elisabeth von Thurn und Taxis hefur ugglaust átt sinn þátt í viðbrögðunum við birtingu hennar á myndinni af heimilislausu konunni .
Fjölskylda hennar er vellauðug .
Undirstaða þess auðs var póstþjónusta , sem fjölskyldan rak á þrettándu öld í borgríkjum Ítalíu .
Fjölskyldan komst í álnir fyrir alvöru þegar Franz von Taxis var póstmeistari Maximilians I. , keisara heilaga rómverska keisaradæmisins frá 1489 , og Filipusar I. Spánarkonungs frá 1504 .
Prússaveldi keypti einokunarréttinn á póstþjónustu af fjölskyldunni 1867 og notaði til að leggja grunn að þýska póstinum .
Hermt er að ónefndur barón úr fjölskyldunni hafi fundið upp gjaldmæli ( e. taximeter ) fyrir leigubíla .
Slíkir mælar voru fyrst settir í leigubíla í Berlín , en breiddust síðan út um heim allan .
Þess vegna sé orðið taxi víðast hvar notað yfir leigubíla .
Fjölskyldan auðgaðist einnig á bruggun bjórs og er þekkt fyrir að hafa reist kastala víða .
Hún er nú ein sú auðugasta í Þýskalandi .
