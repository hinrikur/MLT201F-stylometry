Bragi Skaftason , vátryggingaráðgjafi hjá Tryggingamiðstöðinni , og Kristjana Ósk Jónsdóttir , markaðsstjóri Reita , buðu nokkrum vel völdum vinum og vandamönnum í dýrindis kvöldverð á dögunum .
Þau segjast ágætlega iðin við að halda matarboð og reyna að miða við að fá fólk heim í kvöldverð a.m.k. einu sinni til tvisvar í mánuði .
Aðspurður hvort skötuhjúin skipti með sér verkum í eldhúsinu svarar hann því neitandi , þau skipti hins vegar með sér verkum á heimilinu og fellur eldhúsið undir hans verkahring .
" Ég held að ég hafi sjaldan hleypt Kristjönu inn í eldhúsið , " segir Bragi og hlær .
" Sú ákvörðun var bara tekin fljótlega eftir að við tókum saman , að ég myndi bara sjá um þennan hluta af heimilishaldinu .
Mjög skýr verkaskipting og góð .
" Bragi hefur mikinn áhuga á matargerð og segir að líklega hafi áhuginn kviknað þegar hann starfaði á veitinga- og skemmtistaðnum REX á sínum tíma .
" Þá var ég vaktstjóri .
Eldhúsið naut ekki mikilla vinsælda þrátt fyrir að maturinn væri gríðarlega góður .
Það gerði það að verkum að við höfðum meiri tíma aflögu frammi í sal til að fylgjast með kokkunum inni í eldhúsi .
Ég held að við höfum , allir sem unnu þarna , lært alveg gríðarlega mikið af kokkunum .
Ég veit í það minnsta að við erum flestir í dag miklir sælkerar .
" Lætur hugann reika í matvörubúðinni Bragi segist ekki lesa blogg né bækur til að fá innblástur í matargerð sinni en eigi það þó til að horfa á matreiðsluþætti á borð við Anthony Bourdain og Heston Blumenthal .
" Ég reyni einnig að vera duglegur að fara út að borða og fæ hugmyndir þaðan en svo læt ég líka hugann reika í matvörubúðunum .
Þessa dagana er ég að hugsa mikið um hráefnisnotkun frekar en einhverjar uppskriftir eða stefnur .
Það skiptir máli hvernig við förum með hráefnið , upp á nýtingu og ferskleika .
Í dag er ég að kaupa mun minni skammta en ég gerði áður , af kjöti og slíku .
Ekki endilega út af peningum heldur út af nýtingu og bara virðingu við móður jörð ! " segir Bragi og bætir við að vinkona hans Rakel Garðarsdóttir eigi þar svolítinn hlut að máli .
Laxatartar Fyrir fjóra 150 - 200 g beinhreinsaður lax .
75 g mangó 10 cm agúrka ½ avókadó 2 litlir vorlaukar ein msk .
sesamolía safi af hálfri sítrónu kóríander sneitt á toppinn .
Aðferð Mikilvægt er að nota ferskan lax í þennan rétt þar sem hann er borðaður hrár .
Sömu reglur skal viðhafa og þegar framreitt er sushi .
Fyrst er að sneiða mangó , agúrku , avókadó og vorlauka í litla bita .
Hver biti á ekki að vera stærri en teiknibóla .
Blanda þessu öllu saman .
Gott er að blanda sesamolíunni og sítrónusafanum við hér ef bíða á eftir gestunum .
Laxinn er svo skorinn niður á sama hátt og grænmetið og honum blandað saman við .
Diskað upp og borið fram með kryddjurtum á toppnum .
Hér var kóríander notað ásamt því að dressing með tahini , ólífuolíu og hunangi var hringuð utan um réttinn .
Kra Prow ( kra pao ) með smokkfiski Fyrir fjóra 200 g smokkfiskur 1 laukur ( má vera rauðlaukur ) ½ blaðlaukur ½ ramiro-paprika 2-5 fuglsauga-chili ( birdeye chili , fæst í austurlenskum matvöruverslunum – má nota annan eldpipar en þessi er bestur ) 2 hvítlauksgeirar lítið knippi af Holy basil ( fæst þurrkað í Mai Thai , Hlemmi ) 1 msk .
ostrusósa 1 msk .
sæt soyasósa 1 msk .
fiskisósa 1 msk .
olía ( þarf að vera bragðlítil ) Aðferð Smokkfiskurinn er skorinn í strimla og settur til hliðar .
Endarnir eru skornir af lauknum .
Hann helmingaður meðfram þráðunum og skorinn í sentimetra þykkar lengjur með þráðum .
Ekki skal skera þvert á laukinn .
Áferðin verður ekki jafn skemmtileg ef laukurinn er skorinn á þann hátt .
Blaðlaukurinn er helmingaður með þráðum og því næst skorið þvert á þræði á fjögurra sentimetra fresti .
Paprikan skorin í strimla .
Því næst skal mauka hvítlauk og chili saman .
Holy basil skal bleyta upp ef það er þurrkað .
Steikið chili og hvítlauk í ca .
tíu sekúndur á háum hita í olíu áður en grænmetið og basil er sett út í .
Leyfið því að sitja á pönnunni í rétt undir mínútu áður en smokkfisknum er bætt út í .
Þegar smokkfiskurinn byrjar að hringa sig þá er kominn tími á sósurnar .
Þær eiga ekki að brenna en sósurnar eiga að haldast þykkar .
Smakkið til að fullvissa ykkur um að fiskurinn sé tilbúinn .
Öskur tígursins Fyrir fjóra 600 g gott nautakjöt .
( lundir , fille mögulega innra læri ) Marinering 2 msk .
fiskisósa 1 msk .
sætsojasósa 1 tsk .
mulin kóríanderfræ ½ tsk .
mulin svört piparkorn Sósa ( til ídýfingar ) 2 msk .
fiskisósa 1 hvítlauksgeiri ½ fuglsauga-chili 1 msk .
græn piparkorn ( fersk eða í vökva , ekki þurrkuð ) 1 msk .
sojasósa lítið búnt af kóríander 2 tsk .
sykur 1 msk .
steikt og mölvuð hrísgrjón ( hrísgrjón soðin steikt og mölvuð þegar þau eru þurr ) Meðlæti Gufusoðið grænmeti , paprika , baunabelgir , baunaspírur og laukur .
Aðferð Hér var kjötið eldað í svokölluðum róner .
Kjötinu var vacuum-pakkað með marineringunni og hitað í vatnsbaði upp í ca .
55°C .
Við þennan hita er kjötið eldað í gegn og heldur allt sama lit og sömu áferð .
Þá var kjötið sett á pönnu og snöggsteikt í fegurðarskyni fremur en að það gerði eitthvert gagn .
Skorið í þunnar sneiðar og við borðið er því svo dýft í sósuna og notið með gufusoðnu grænmeti .
Kra Prow og Öskur tígursins eru þekktar taílenskar uppskriftir og þetta er mín aðferð við að elda þær .
Ég nota yfirleitt meira chili en Vesturlandabúar almennt og ég mæli með því að fólk fari varlega í notkun á þeim pipar sem ég mæli með .
