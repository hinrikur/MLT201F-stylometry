Áhugaverðast ? Sýningin á portrettum Egons Schiele er frábær , " sagði myndlistarmaður sem fór til New York á dögunum að sækja innblástur í það helsta sem myndlistarlíf stórborgarinnar hefur upp á að bjóða .
Svarið við spurningunni hvað hafi verið áhugaverðast af öllu því sem hann sá á söfnum og í galleríium kom nokkuð á óvart , frá virkum samtímamyndlistarmanninum .
En svo átti ég samtal við virtan bandarískan myndlistarmann , málara , sem sagði strax þegar hann heyrði að ég væri á leið til New York : " Þú mátt alls ekki missa af Egon Schiele í Neue Galerie .
Ég er líka á leið til borgarinnar og ætla að sjá sýninguna aftur .
" Óhætt er að segja að austurríska undrabarnið Schiele , sem lést í spænsku veikinni árið 1918 aðeins 28 ára að aldri , hafi verið á vörum listunnenda vestra í vetur .
Sýningin hefur fengið frábæra dóma í öllum helstu fjölmiðlum þar .
Síðasta verk Schiele var teikning af vanfærri eiginkonunni , gerð degi áður en hún lést .
Sjálfur var hann allur þremur dögum síðar .
Og sýningin í Neue Galerie er svo hnitmiðuð og vel sett saman , í raun með furðu fáum verkum – aðeins 11 málverkum á striga , hitt eru 114 teikningar – að hún hrífur gesti .
Mögulega vegna þess hversu vel hún sýnir einstakan listamann verða til .
Og hvað hann náði að skapa fína hluti áður en hann lést þetta ungur .
Svo er hitt , að stuttur ferill Schiele vekur ósjaldan athygli , meðal annars vegna erótískra teikninga sem hann gerði mikið af – og þóttu á sínum tíma það klámfengnar að Schiele var stungið í steininn .
Neue Galerie er í sjálfu sér menningarmiðstöð og safn sem er heimsóknarinnar virði .
Það er á tveimur hæðum í byggingu á horni 86. strætis og 5. breiðgötu og er helgað myndlist og hönnun 20. aldar í Þýskalandi og Austurríki .
Það var stofnað og kostað af tveimur vinum , listkaupmanninum Serge Sabarsky og safnaranum og viðskiptajöfrinum Ronald S. Lauder .
Í Neue Galerie eru sýnd lykilverk eftir listamenn á borð við Gustav Klimt , Schiele , Kokoschka , Kandinsky , Klee og Grosz .
Krúnudjásnið er meistaraverk Klimts , Portrett af Adele Bloch-Bauer I frá 1907 , verk sem Lauder greiddi árið 2006 fyrir 135 milljónir dala og var það í fjóra mánuði dýrasta listaverk sögunnar .
En þessa mánuðina er sýningin á portrettverkum Schiele á annarri hæð safnsins og vekur þessa líka verðskulduðu athygli .
" Það er varla örk á sýningunni sem verðskuldar ekki að rýnt sé í hana sökum einstakrar teiknikunnáttunnar og djúps skilnings á kjarna viðfangsefnisins , " skrifar gagnrýnandi The New York Times sem segir að sýningin sé hrífandi og einstakt að geta í fyrsta herberginu " séð Schiele verða Schiele " .
Það gerist í röð teikninga frá námsárunum þar sem listamaðurinn , enn á unglingsaldri , byrjar að vinna í hefðbundnum akademískum stíl þess tíma en finnur skyndilega sína persónulegu nálgun við fólk og fyrirmyndir í teikningunni .
Óhætt er að hvetja ferðamenn á leið til New York til að heimsækja Neue Galerie .
