" Endurröðun " .
Orðið blasir í björtu neonskilti við gestum á sýningu Jóns Axels Björnssonar myndlistarmanns með þessu heiti í Listasafni ASÍ .
Í Gryfju safnsins má sjá tólf mannshöfuð úr gifsi og rifjast þá upp sýning listamannsins fyrir hálfum öðrum áratug þegar höfuðin voru á efri hæðinni en talsvert ólík , þau hafa nú tekið breytingum , mannsmyndirnar hafa elst og hefur nú hvert höfuð sinn svip ólíkt því sem áður var .
Í Arinstofunni er röð vatnslitamynd , röð sem Aðalsteinn Ingólfsson listfræðingur nefnir í grein " Sjónleikhús hins ótrygga rýmis " en þar koma fyrir karlmenn , einir og aðþrengdir , og lýtur rýmið sem þeir eru í ekki þeim lögmálum sem sögupersónurnar eru áskrifendur að .
Í Ásmundarsal á efri hæðinni blasa síðan við þrjú flennistór málverk með svörtum , þungum formum og mannverum sem klúka stakar úti í kanti .
Aðalsteinn segir þessar máluðu svörtu einingar vera táknmyndir athvarfsins sem maðurinn reisir sér gegn óreiðunni en hér hefur það snúist gegn manninum , sligað hann eða ýtt til hliðar .
Á milli eru minni geómetrísk verk formhrein og litbjört , og loks lítil olíumynd sem Aðalsteinn segir vera áhrifaríkan endahnút , niðurstöðu þess sem er í hinum verkunum .
Jón Axel er einn kunnasti myndlistarmaður sinnar kynslóðar og spratt á eftirtektarverðan hátt úr deiglu " nýja málverksins " .
Hann tekur á móti blaðamanni sem spyr : Hvaða endurröðun er þetta ? " Tilveru minni var endurraðað , " svarar hann .
" Það bara gerðist og annar hver maður lendir í slíku , á einhvern hátt .
Það getur haft gríðarleg áhrif og mikil uppstokkun varð á minni tilveru .
Myndlistin mín er alltaf ákveðin viðbrögð við umhverfinu , auk þess sem ég hef hingað til unnið mikið úr trúarlegum efnum , en þessi umhverfislegu áhrif eru sterk .
" Jón Axel bætir við að sér sé mikið í mun að verk sín yfirfæri kenndir , skoðanir og tilfinningar .
" Það er kannski ástæða þess að ég er ekki hreinn og beinn geómetrískur myndlistarmaður því ég hef mjög gaman af að skoða slíka myndlist .
Ég er alltaf bundinn þessu frásagnarlega í myndlistinni , verð alltaf að hafa þennan lestur , þessa yfirfærslu í frásögn .
" Við ræðum um þessi stóru og kröftugu málverk og hann bætir við að þrátt fyrir frásagnarþáttinn hafi hann aldrei verið hlynntur því að auðvelda fólki lestur á myndum sínum .
" En það er mikil tilfinningaleg hleðsla í þeim .
Það er mér mikilvægt , " segir hann , þagnar og hugsar sig um .
Horfir á verkin kringum okkur og bætir við : " Trúarlegi þátturinn sem var mér mikilvægur er ekki lengur til staðar í þessum verkum .
En myndlistin mín er mér grafalvarlegt mál .
" Talið berst að vatnslitaseríunni í Arinstofu þar sem Jón Axel segir meininguna meira abstrakt en í málverkunum á efri hæðinni .
" En þetta er allt að breytast .
Ég hef einu sinni reynt meðvitað að breyta verkum mínum með handafli , með hörmulegum afleiðingum .
" Hann hlær .
" Þá var ég að reyna að losa mig við þennan fígúratífa þátt en það var ekki bara að útkoman fullnægði ekki hugmyndum mínum um myndlist , næði ekki því sem ég vildi yfirfæra , heldur urðu verkin beinlínis vond ! " En þessi höfuð í Gryfjunni ? " Þessir hausar eru talsvert breyttir frá því sem ég sýndi uppi fyrir fimmtán árum , " svarar Jón Axel .
" Nú er hver með sínum persónulegu einkennum , sem var ekki áður .
Þá voru þeir upphafnir í guðlegri vímu en nú er allt annað inntak í verkinu , körlunum er endurraðað , fá persónulegri einkenni og eru kannski nær okkur sem stöndum með báða fætur á jörðinni en hinir voru .
Kannski held ég áfram að fjalla í verkum mínum um hið guðlega , og ekki síst áhrif á siðferðilega þætti , en ég held samt að ég sé á einhverjum snúningspalli hér núna .
" Hann snýr talinu aftur að málverki og að því sem hann kallar " vitleysisumræðu um málverk " , sem sé aðeins eitt þeirra tækja sem standa til boða í myndlistarsköpun .
" Ég get notið lista í öllum formum , það skiptir bara máli hverju menn ná fram með því formi sem þeir velja sér .
Það vill bara þannig til að ég hef sérstakan áhuga á penslum ! " 