Skarphéðinn Guðmundsson , dagskrárstjóri á RÚV , á tvo syni , Guðmund 14 , að verða 15 ára , og Ingvar Wu , 7 að verða 8 ára , með Hrund Þrándardóttur sálfræðingi en hún rekur sálfræðistofu fyrir börn og unglinga .
Guðmundur lærir á gítar og er í badmintoni og Ingvar Wu er í tónlistarforskóla og æfir handbolta með Val .
Nýjasti fjölskyldumeðlimurinn er 15 vikna dvergschnauzer sem nefndur er Oreo .
Hann er ennþá að læra alvöru " mannasiði " .
Þátturinn sem allir geta horft á ? Valið stjórnast gjarnan af kenjum sonanna og stökkvum við foreldrarnir fagnandi á þau dýrmætu augnablik þegar tekst að sameina alla fjölskylduna yfir þætti eða bíómynd í sjónvarpinu .
Það eru einna helst léttir og skemmtilegir spurningaþættir sem eru þeim kostum gæddir að geta sameinað alla fjölskylduna , hvort sem um er að ræða Útsvarið , Spurningabombuna , Gettu betur eða bara einhvern vettvang sem býður upp á blöndu af fjöri , fróðleik og keppni .
Það er töfraformúla sem fellur vel í kramið á okkar heimili .
Orðbragð var einnig í miklu uppáhaldi hjá okkur öllum og þá reynum við reglulega að horfa saman á vel valdar bíómyndir – gjarnan sígilda fjölskyldu- , ævintýra- eða gamanmynd og veljum gjarnan föstudagskvöldin til þess .
Fjölskyldan horfir svo að sjálfsögðu spennt og af brennandi áhuga saman á Söngvakeppnina , Eurovision , beinar útsendingar frá landsleikjum Íslands en það fer minna fyrir Hrund þegar við strákarnir hvetjum liðið okkar Arsenal til dáða .
Maturinn sem er í uppáhaldi hjá öllum ? Það eru æði skiptar skoðanir á því hvaða matur er bestur á okkar heimili .
Hrund og Ingvar Wu halda mest af öllu upp á sushi , Guðmundur vill hafa þetta einfalt og gott og velur gjarnan pepperoni-pitsu en ég á erfitt með að standast framandi mat á borð við tælenskan , indverskan eða kínverskan .
En ætli það sé ekki einna helst góður heimalagaður pastaréttur með hvítlauksbrauði sem lokkar okkur öll óvenju fljótt að kvöldmatarborðinu .
Skemmtilegast að gera saman ? Við njótum þess öll að ferðast saman , einkum til útlanda þegar svigrúm gefst til og þá gjarnan á ókunnar slóðir , eða einfaldlega bara upp í sveitina hennar Hrundar , Þrándarholt í Gnúpverjahreppi , eða á æskuslóðir mínar í Hrísey .
Þegar sá gállinn er á okkur förum við saman á kaffihús , að fá okkur kaffi , kalda mjólk og kökusneið og fletta blöðum og bókum .
Þá finnst okkur alltaf gaman að fara í keilu , sem gerist reyndar allt of sjaldan , eða í sund og út að borða þegar við höfum tök á – enda öll miklir sælkerar .
Borðið þið morgunmat saman ? Ég er hræddur um að við séum orðin að þessari dæmigerðu nútímafjölskyldu sem lendir oftar en ekki í því að þurfa að flýta sér um of á morgnana .
Hrund og Guðmundur borða þó oftast saman Cheerios-ið sitt á meðan Ingvar Wu kýs helst að fá sér heitan hafragraut í skólanum sem stendur öllum nemendum Hlíðaskóla til boða alla morgna .
Virkilega gott framtak það .
Ég er hinsvegar skammarlega lítið fyrir morgunmatinn og hef vinnudaginn oftar en ekki á fastandi maga .
Hvað gerið þið saman heima ykkur til dægrastyttingar ? Þegar við höfum okkur í það þá höfum við öll mjög gaman af því að spila saman eitthvert skemmtilegt borðspil – eða bara á venjuleg spil .
En það mætti gerast miklu oftar .
Við grípum gjarnan tækifæri sem gefast til að eiga saman " kósíkvöld " yfir sjónvarpinu og þá er poppið ómissandi .
En ég er þó hræddur um að of stór hluti af dýrmætum frítíma okkar fari í spjaldtölvudundur og þar með óhjákvæmilega hvert í sínum heimi .
Undanfarið hefur samt mesti tíminn farið í að kynnast nýjasta fjölskyldumeðlimnum , honum Oreo okkar sem er alveg ferlega fjörugur hvolpur sem tekur ekki annað í mál en að fá óskipta athygli okkar og alúð .
