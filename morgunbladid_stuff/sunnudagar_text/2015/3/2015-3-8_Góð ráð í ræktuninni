Það skemmtilega við ræktun kryddjurta er að það þarf ekki að eiga stóran garð til að fá ágæta uppskeru .
Eldhúsglugginn dugar þó svalir komi sér líka vel .
Kryddjurtir má rækta allan ársins hring en flestir hefja ræktun í febrúar og mars þegar sól tekur að hækka á lofti þannig að það er ekki seinna vænna að taka aðeins við sér .
Núna þarf ekki neina sérstaka lýsingu þegar sú gula er farin að láta sjá sig .
Á vef Garðheima , gardheimar.is , er mörg góð ráð að finna um ræktun kryddjurta .
Þar segir að kryddfræ séu sjö til tuttugu daga að spíra , allt eftir tegundum .
Það sem þarf til við sáninguna er sáðmold og góðir bakkar og nýtist Morgunblaðið vel því gott er að setja dagblöð yfir sáninguna .
Líka er gott að setja plasthjálma yfir bakkana til að halda jöfnum hita og raka meðan á spírun stendur .
Blaðamaður veit til þess að hægt er að nota skyrdósir og aðrar sambærilega umbúðir í þetta verk með ágætum árangri .
Fjöldi fræja fer eftir stærð fræja og stærð potta .
Þumalputtaregla fyrir um 12 cm pott er að nota 3-5 fræ í hvern ef fræin eru stór eins og kóríanderfræ .
Ef fræin er lítil eins og timjan- og óreganófræ , þá má nota 10-15 fræ í hvern pott .
Takið yfirbreiðslur af um leið og fræin byrja að spíra .
Dreifið úr spírunum og þjappið moldinni varlega að .
Mælt er með að velja fremur sólríkan stað , til dæmis gluggasyllu , eins og í eldhúsi en þá er að minnsta kosti stutt í að komast í uppskeruna við matseldina þegar þar að kemur .
Kryddjurtir þurfa flestar sólríkan stað en varast skal beina sól á meðan spírur eru litlar .
Örfáar tegundir eins og mynta og karsi þrífast í norðurglugga .
Mikilvægt er að vökva , sérstaklega á spírunartímabilinu .
Mælt er með að vökva vel og sjaldnar , frekar en oft og lítið og auðvitað þarf að vökva betur á sólríkum tímabilum .
Kryddjurtir sem gott er að sá í mars-apríl eru sítrónumelissa , steinselja , kóríander , piparmynta , timjan , óreganó og dill svo eitthvað sé nefnt .
Góðar upplýsingar eru yfirleitt utan á pökkunum og á dreifiblöðum eins og í Garðheimum .
Svo þegar kemur að uppskeru er gott að hafa að minnsta kosti tvo potta með hverri kryddjurt , þannig nýtist plantan betur því minna þarf að taka af hverri eða hvíla þær til skiptis .
Tíð sumarblómanna nálgast Sáning sumarblómanna er líka eitt af vorverkunum .
Reikna má með fjórum til átta vikum þar til hægt er að planta út á vaxtarstað .
Þó eru til nokkrar harðgerar og fljótvaxnar tegundir sem er hægt að sá beint út í maí .
Sem fyrr eru góðar upplýsingar aftan á fræpökkunum .
Það er önnur tilfinning að vera með sumarblóm sem er búið að rækta upp frá fræi og best að byrja núna ef sumarið á að verða litríkt og blómlegt .
Gott ráð er að merkja bakkann vel með nafni plöntunnar , tegund blóma og lit .
Dæmi um tegundir sem þarf að sá fyrir í mars-apríl eru hádegisblóm , skrautfrú og flauelsblóm .
Ekki gleyma grænmetinu Svo má ekki gleyma öllu grænmetinu sem hægt er að rækta en með forsáningu grænmetis er uppskerunni flýtt þar sem sumarið er stutt .
Gott er að byrja að sá í mars eða apríl en það fer eftir tegundum .
Forræktun tekur yfirleitt um þrjár til sex vikur .
Matlaukar eru eitthvað sem sniðugt er að prófa sig áfram með að rækta .
Matlaukar eru flokkaðir í blaðlauka annars vegar , þar sem eingöngu eru nýttir stönglar og blöð og hnýðislauka hinsvegar , sem aðallega eru nýttir vegna lauks neðanjarðar , en stundum blöðin einnig .
Þeir eiga það allir sameiginlegt að vilja frjóan og áburðarríkan jarðveg , vel ræstan , og sólríkan stað , segir í Garðheimablaðinu sem hægt er að skoða á vef verslunarinnar .
Blaðamaður hefur ekki reynslu af því að rækta hvítlauk en það hljómar spennandi og eitthvað til að prófa í vor .
Í blaðinu eru einmitt góðar upplýsingar um hvernig eigi að bera sig að : " Hvítlaukur samanstendur af mörgum hnýðum .
Honum er fjölgað með því að setja hnýði ( geira ) um 5 cm í jörðu mjög snemma vors eða að hausti og er þá skilinn eftir yfir veturinn .
Þroski hans og vöxtur stjórnast af hitastigi .
Hitastig undir undir 0°C kemur honum í vetrardvala og myndar hann þá ný rif .
Hitastig undir 7°C kemur svo rótarkerfinu af stað .
Til að mynda mörg hnýði þarf hann helst að vera a.m.k. 2 mánuði í jörðu við hitastig undir 7°C .
Þegar blaðendar byrja að gulna er kominn tími til að uppskera laukinn .
Ef hann bíður of lengi er hætta á að skænisblöðin ( ystu blöðin ) eyðileggist .
Hvítlaukurinn er geymdur með því að þurrka hann .
Þá eru blöðin fléttuð saman og hann látinn hanga á þurrum stað .
" Þá er bara að prófa ! Gott er að muna að garðyrkja og ræktun er þolinmæðisverk og mikilvægt er að afla sér upplýsinga og fá ráð frá fagfólki því það þarf að bera sig rétt að .
Garðyrkja og ræktun er áhugamál hjá mörgum og endurspeglast það í Facebook-hópnum Ræktaðu garðinn þinn : Ókeypis garðyrkjuráðgjöf sem er gaman að fylgjast með .
