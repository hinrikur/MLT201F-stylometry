Tónlistarkonan Greta Salóme hefur gert nýjan samning um stórsýningu með eigin tónlist á skipi hjá Disney .
Hún hefur undanfarna mánuði siglt um höfin blá og leikið eigin tónlist og tónlist úr Disney-myndum en með nýja samningnum um að verða svokallaður " headliner " í tónlistarflutningi um borð verður sýningin eftir hennar höfði og meira að segja norðurljósin koma við sögu .
Eyrún Magnúsdóttir eyrun@mbl.is Upphafsorð blaðaviðtala eru oft nýtt í það að draga upp mynd af aðstæðum , lesa í fas viðmælanda eða lýsa andrúmslofti í viðtali .
Að þessu sinni verður eitthvað lítið um hástemmdar lýsingar , því blaðamaður og tónlistarkonana Greta Salóme Stefánsdóttir mæltu sér mót á netinu ! Aðstæðurnar eru því heldur hversdagslegar ...
blaðamaður situr við tölvu líkt og svo oft áður .
Spjallforritið á samskiptasíðunni Facebook er opið og Greta Salóme byrjar á að senda broskarl : ) engin leiðindi framundan , svo mikið er víst .
Tónlistarkonan Greta Salóme Stefánsdóttir er 28 ára en ferill hennar spannar nú þegar áhugaverða blöndu af klassík og poppi .
Hún hefur spilað með Sinfóníuhljómsveit Íslands og tekið þátt í klassískum flutningi t.d. með ungum einleikurum á Norðurlöndum .
Hún samdi og flutti lagið Mundu eftir mér sem valið var sem framlag Íslands til Söngvakeppni evrópskra sjónvarpsstöðva í Bakú í Aserbaídsjan 2012 og gaf út sína fyrstu sólóplötu sama ár .
Undanfarið hefur hún verið á samningi hjá Disney og haldið tónleika á skipi þeirra , Disney Dream .
Greta Salóme hefur nú gert nýjan samning við Disney-samsteypuna sem felur í sér enn frekari ævintýri um heimshöfin .
Nú vill Disney frá meira frumsamið efni frá Gretu Salóme .
" Disney hefur boðið mér svokallaðan " headliner " -samning á skipinu Disney Magic , sem siglir frá Ameríku og um Evrópu .
Ég verð með tónleikasýningu í Walt Disney Theater um borð þar sem ég flyt mitt eigið efni og svo annað efni í mínum útsetningum .
Ég er að vinna með leikstjórum frá Disney , búningahönnuðum , grafískum hönnuðum og dönsurum .
Þetta er klukkutíma sýning þar sem öllu er til skartað þegar kemur að ljósum , dansi , grafík og fleiru , " segir Greta Salóme .
Tilboðið kom á óvart Umfang sýningarinnar er talsvert enda er Walt Disney Theater stærsta leikhúsið í skipinu ( já þau eru fleiri en eitt og fleiri en tvö ! ) .
Í teyminu sem kemur að undirbúningi sýningarinnar eru um tíu manns , fólk sem gerir ekkert annað en að vinna að sýningu Gretu Salóme .
Við þann hóp bætist svo fjöldi tæknimanna þegar sýningin hefst auk þriggja dansara sem standa með henni á sviðinu .
" Það er mikill heiður að vera boðið þetta , sérstaklega þar sem Disney Magic-skipið býður upp á vinsælustu siglingar Disney og þeir leggja mjög mikið í að öll skemmtun sé fyrsta flokks .
Það kom mér þess vegna mikið á óvart þegar ég fékk tilboðið .
Þeir gáfu mér mjög mikið listrænt frelsi líka og ég er að vinna með leikstjóra sem heitir Tom Vazzana og er sýningarstjóri hjá Walt Disney World Creative Entertainment .
Hann hefur yfirumsjón með tónleikunum og leikstýrir þeim en ég kem að leikstjórninni líka og hef gert frá upphafi .
Þeir leggja mjög mikið púður í tónleikana og láta mig meðal annars fljúga í lok tónleikanna á meðan ég syng og spila og varpa norðurljósunum á kjólinn minn á meðan .
Margt svona skemmtilegt sem þeir geta gert hérna , " segir Greta Salóme um sýninguna .
Norðurljósaþemað er að sjálfsögðu vísun í uppruna Gretu sjálfrar , en flestir sem taka þátt í sýningunni eru Bandaríkjamenn .
Nýtt lag kemur út í mars " En það sem er skemmtilegast við þetta var að þau báðu mig að semja sérstaklega fyrir tónleikana sem ég er búin að gera og er að vinna með Daða Birgissyni og Þorvaldi Bjarna Þorvaldssyni að því , " segir Greta Salóme .
Aðstaðan á skipinu er öll fyrsta flokks og tónlistarkonan hefur að eigin sögn nægt svigrúm til tónsmíða og góða aðstöðu , meðal annars sérstakt æfingaherbergi með flygli .
Auk vinnunnar fyrir Disney hefur Greta Salóme unnið að eigin tónsmíðum og í mars kemur út nýtt lag eftir hana sem heitir Í dag og er unnið af Daga Birgissyni .
" Lagið er af nýrri plötu sem ég er að vinna í núna .
Það kveður við nýjan tón hjá mér í þessu lagi sem kannski má kalla smá " indie " .
Ég hef reyndar verið heppin með það að fá að vinna við margar tegundir tónlistar og tónlistarflutnings .
Ég hef aldrei litið á mig sem einungis hljóðfæraleikara eða einungis söngkonu eða einungis lagahöfund eða tónskáld .
Ég lít á mig sem tónlistarkonu .
Menntun mín og bakgrunnur hefur gert mér kleift að starfa við klassískan tónlistarflutning á hljóðfærið mitt en hún hefur líka gert mér kleift að hugsa út fyrir kassann og semja mína eigin tónlist og flytja hana .
Þetta er allt samtengt einhvern veginn .
Lagasmíðarnar mínar eru samt í aðalhlutverki núna en inn í þær fléttast auðvitað að einhverju leyti bakgrunnur minn .
" Disney vill þig – hvenær kemstu ? En hvernig kom það til að þú byrjaðir að vinna fyrir Disney ? " Það var þannig að ég vann mikið í því að koma efninu mínu á amerískar umboðsskrifstofur í fyrra .
Í kjölfarið á því var efnið mitt sent í rauninni fyrir hálfgerða tilviljun til Disney og þar lenti það í réttum höndum fyrir ennþá meiri tilviljun .
Þegar ég fékk email frá umboðsskrifstofunni minni stóð bara : " Þeir hjá Disney eru mjög hrifnir af efninu þínu og vilja fá þig til að koma fram á Disney Dream-skipinu þeirra , hvenær kemstu ? " Ég gerði svo átta vikna samning við þá síðasta sumar og vann vel með þeim í að þróa tónleikana mína um borð í Disney Dream .
Þeir framlengdu svo samninginn minn og ég endaði á að vera hjá þeim í tæpa fimm mánuði .
Sá tími var frábær og við náðum að koma tónleikunum á þann stað sem við vildum .
Í hverri viku erum við með 8.000 farþega – sem er eins og nokkrar Eldborgir til að setja það í samhengi , " segir Greta Salóme .
Þar á hún að sjálfsögðu við Eldborgarsalinn í Hörpu sem fullnýttur tekur við um 1.800 manns í sæti .
Með Disney-sýningunum má því segja að Greta Salóme fylli fjórar Eldborgir vikulega og gott betur .
Greta Salóme er stödd um borð í Disney Dream-skipinu á Bahamaeyjum þegar viðtalið er tekið og vinnur að því að undirbúa tónleikana á Disney Magic-skipinu .
" Það skiptir mjög miklu máli að standa sig á hverjum tónleikum .
Við fengum svo jákvæð viðbrögð við tónleikunum á Disney Dream að áður en ég fór heim eftir fyrsta samninginn minn buðu þeir mér " headliner " -samninginn .
Ég er búin að vera úti núna á Disney Dream síðan um miðjan janúar að undirbúa mig og kem heim 20. mars í 10 daga og fer svo út 1. apríl þar sem æfingar byrja .
Ég flýg til Grand Cayman þar sem skipið tekur mig um borð , " segir Greta Salóme .
Gott rými til að semja um borð Eins og nærri má geta eru dagar tónlistarkonu á siglingu ekki eins og hverjir aðrir .
" Daglegt líf á Disney-skipi hjá mér er yfirleitt þannig að ég nýti dagana í að vinna í stúdíóinu .
Við borðum svo á veitingastöðunum í skipinu sem eru mjög margir þannig að það er alltaf um nóg að velja .
Svo reyni ég nú að halda mér í formi og æfi um borð .
Á kvöldin er ég svo annaðhvort með tónleikana mína , stuttar " framkomur " eða að árita plöturnar mínar .
Svo eftir vinnudaginn er alltaf eitthvað skemmtilegt um að vera hjá okkur sem vinnum um borð og þar sem við siglum frá Flórída til Bahamaeyja kíki ég nú oft á ströndina líka .
" En hefði hún getað ímyndað sér fyrir nokkrum árum að hún yrði aðalstjarnan í stórsýningu um borð í Disney-skemmtiferðaskipi ? " Ég hefði kannski ekki alveg ímyndað mér að ég væri að gera nákvæmlega þetta , en ég hef aldrei verið hrædd við að stökkva á tækifærin þegar þau gefast og þess vegna hefur líf mitt oft tekið óvænta stefnu .
Þetta hefur kennt mér samt betur en margt annað að maður á aldrei að hætta að trúa á draumana sína og fylgja eftir því sem maður trúir á , alveg þangað til það tekst .
En þetta hefur verið algjört ævintýri jú og þeir hafa tekið þetta svo miklu lengra en ég þorði að vona í byrjun og svo margt sem ennþá getur komið í kjölfarið .
Það sem hefur verið frábært líka er að ég hef svo gott rými og tíma til að semja um borð í skipinu .
Ég er með stúdíó og flygil þannig að ég hef getað nýtt tímann hérna mjög vel í að semja fyrir plötuna mína .
" 