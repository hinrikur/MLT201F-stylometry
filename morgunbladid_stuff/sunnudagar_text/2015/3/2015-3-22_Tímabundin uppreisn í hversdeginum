Steingrímur Dúi Másson vinnur nú að því að klára þáttaröðina Rúntinn , sem fjallar eins og nafnið gefur til kynna um rúntinn í tíu bæjum og þorpum á Íslandi .
Eftir að hafa gert samning við Íslensku kvikmyndasamsteypuna lagði hann land undir fót sumarið 1999 ásamt Bjarka Kaikumo hljóðmanni og Ísold Uggadóttur aðstoðarleikstjóra .
Þau leigðu amerískan húsbíl og heimsóttu Akranes , Akureyri , Blönduós , Egilsstaði , Hólmavík , Höfn í Hornafirði , Ísafjörð , Keflavík , Reykjavík og Vestmannaeyjar .
Viðar H. Gíslason tónlistarmaður og Ólafur Jónsson arkitektanemi voru ráðnir sem leikarar og umsjónarmenn myndarinnar .
Framleiðandi Rúntsins er Friðrik Þór Friðriksson og segir Steingrímur Dúi hann hafa kveikt strax á hugmyndinni og sett hana í gang .
Tveimur mánuðum síðar voru þau lögð af stað í ferðlagið en tekið var upp föstudags- og laugardagskvöld fimm helgar í júní fram í ágúst .
Í lok sumarsins stóð Steingrímur Dúi uppi með um 120 klukkustundir af uppteknu efni en verkefnið strandaði á því að fjármagn fékkst ekki til að klára það .
Upphaflega stóð til að gera heimildarmynd í fullri lengd en nú stefnir hann á að gera allt að tíu þátta röð .
Ástæðan fyrir því að hann ætlar sér að klára verkefnið núna er að hann gerði meistaraverkefni sitt í menningarstjórnun frá Háskólanum á Bifröst um rúntinn og lagðist í rannsóknir á upptökunum .
Talsmáti og húmor verða grófari Upphaflega hugmyndin að myndinni kom þegar hann var laxveiðileiðsögumaður eitt sumar í Víðidalsá .
" Þá fórum við , þá ungir strákar , alltaf á Blönduós um helgar .
Mér fannst rúnturinn svo fyndinn þar , var bara eitt strik .
Þá byrjaði að blunda í mér hugmyndin að það væri gaman að gera heimild um þetta .
Ég hef lengi haft áhuga á grasrótarmenningu , hún hefur alltaf heillað mig , illgresið , sem getur verið fallegt líka , " segir leikstjórinn og útskýrir að Rúnturinn sé mikilvæg og hreinskilnisleg heimild um jaðarmenningu í íslensku samfélagi .
" Að mörgu leyti er þetta frekar ljót menning , sjoppumenning með majónessamlokum og áfengisneyslu , en svo er eitthvað mjög fallegt við hana líka , eitthvað séríslenskt .
" Hann segir rúntinn vera tímabundna uppreisn til að komast út úr hversdeginum .
" Ég fann þarna samlíkingu með karnivali miðalda en í því sambandi studdist ég við rússneska heimspekinginn Mikhaíl Bakhtín ; hömlum er lyft , bæði talsmáti og húmor verða grófari , " segir hann .
Vissuð þið áður en þið lögðuð af stað að það væri rúntur á öllum þessum stöðum ? " Nei , og sumt var beinlínis húmor , eins og að fara á Hólmavík .
Ég var viss um að það væri ekki rúntur þar en svo reyndist bara vera öflugur rúntur þar og það kom okkur á óvart , " segir hann en vissulega voru bílarnir ekki margir .
Vegasjoppur tengjast oftar en ekki rúntinum , segir Steingrímur Dúi .
" Þar hópast fólk saman og skiptir um bíla .
" Viðar og Ólafur voru leikarar þó að það hafi ekki verið gefið upp .
" Við bjuggum til karaktera og gáfum þeim ákveðna eiginleika eins og mjög mikinn áhuga á rúntinum og bílum , fíkn í ruslfæði , karlrembuleg viðhorf til kvenna , vöntun á fáguðum smekk og fleira , " segir hann .
Hann segir að fólk hafi ekki alveg náð að átta sig á þeim og reynt að finna þetta púsl sem vantaði enda hafi þeirra eigin viðhorf verið eins langt frá þessum " ruslmenningar " -viðhorfum og hægt var .
" Þeir náðu vel til fólks hvar sem við komum , það var rosalegur lykill , fólk tók þeim fagnandi .
" Hann segist hafa áttað sig á að hann hafi haft ákveðna fordóma gagnvart fólkinu á rúntinum og útskýrir það í ritgerðinni : " Ég uppgötvaði að viss fyrirfram mótuð skoðun mín á rúntinum var röng , það voru fordómar .
Fólkið á rúntinum var skemmtilegt , áhugavert , leiðinlegt , grunnhyggið , djúpt og svo framvegis .
" Á jafningjagrundvelli Honum fannst mikilvægt að vinna þetta verkefni á jafnræðisgrundvelli .
" Við vorum með þetta mottó að setja okkur aldrei á háan hest .
Fólk fór aldrei í vörn gagnvart okkur og við settum okkur ekki á stall .
Ég held að maður missi rosalega mikið í heimildarmyndagerð ef maður fer í þær stellingar .
Allir sem hafa gert heimildarmyndir af þessu tagi vita að það er lykilatriði að leyfa fólkinu að vera það sjálft .
Það mikilvæga er að finna sjálfið í fólki og spegla það eins og það er , " segir Steingrímur Dúi og útskýrir að honum þyki mikilvægt að samtímamenningu séu gerð góð skil .
" Það er ástæðan fyrir því að mér finnst mikilvægt að klára þetta verkefni og að þessi heimild sé til sem slík .
Það hefur svo margt breyst síðan þetta var tekið upp .
Þetta er sem dæmi ákveðin heimild um margar vegasjoppur við hringveginn sem nú eru flestar farnar .
" Hann segir tökurnar hafa farið vel fram að mestu .
" Við lentum í allskonar aðstæðum en ég tók þann pól í hæðina ef ég væri að fara að klippa þetta svona miklu seinna að sneiða hjá neikvæðu hlutunum .
" Hann fór að vinna við sjónvarp eftir nám í kvikmyndaskóla .
" Ég datt bara inn í sjónvarp og heillaðist af því og langaði ekki að vera annars staðar , " segir Steingrímur Dúi sem hefur gert mikið af heimildarefni fyrir RÚV og til dæmis unnið í Kastljósi og gert þættina Adrenalín fyrir SkjáEinn .
Forréttindi að vinna í sjónvarpi Hvernig er að hafa fylgst vel með samfélagi okkar í svona langan tíma ? " Það eru forréttindi að vinna í sjónvarpi , að hitta allt þetta fólk .
Kastljósið var sem dæmi mjög mikil lífsreynsla , að koma inn í allskonar aðstæður , bæði gleðilegar og sorglegar .
" Hann segir meistaranámið í menningarstjórnun hafa verið skemmtilegt .
" Maður er alltaf að fjalla um menningu og skoða menningu í þessu fjölmiðlaumhverfi , " segir hann um reynsluna af kvikmyndagerð en segist hafa fundið sig í fræðunum .
" Ég fékk mikið út úr náminu .
Það var ákveðinn léttir að geta sest niður með fræðigrein og farið í akademískt nám eftir að hafa unnið svona mikið í sjónvarpi og við kvikmyndagerð .
" Hann er nú umsjónarkennari í námskeiði í hagnýtri menningarmiðlun við HÍ .
Hann segist vera þessi týpíski Íslendingur í skapandi geiranum , sem sé í mörgum störfum til viðbótar við " hina andlega gefandi kvikmyndagerð sem menn verði seint ríkir á " .
En til viðbótar er hann strandvörður í Nauthólsvík , sem er hans uppáhalds staður , og þriggja barna faðir .
Hægt er að skoða hráar klippur úr fyrsta þætti Rúntsins á vefsíðunni karolinafund.com en þar stendur nú yfir söfnun til að hægt sé að klára verkefnið .
" Ennfremur erum við í augnablikinu að velta fyrir okkur að fara aftur í upprunalegu hugmyndina og klippa Rúntinn sem 90 mínútna mynd auk sjónvarpsþátta .
En næsta skref er að klára fjármögnunina , " segir Steingrímur Dúi sem hefur fengið góð viðbrögð við myndbrotinu , sem er frá Akranesi .
" Það eru allir spenntir að sjá þetta .
Eflaust á einhverjum eftir að bregða en það þarf enginn að hafa áhyggjur .
Það kemur enginn illa út úr þessu .
" Hvað er rúnturinn ? " Hvað er þá sjálft athæfið rúnturinn ? Það er félagsleg ( stundum jafnvel andfélagsleg ) hegðun ungs fólks á aldrinum 15 til 30 ára aldurs .
Fólk á í samskiptum aðallega á föstudags- og laugardagskvöldum og bíllinn er sameiningartáknið .
Þetta er hátíð þar sem hversdagsleikinn er að baki og vissum hömlum er lyft .
Neysla áfengis er helsta leiðin til að komast í vímu en auðvitað eru fleiri vímugjafar sem minna ber á .
Vinahópar hittast og sumir detta í það , ástin blómstrar , það er hlegið og grínast og stundum rifist og slegist .
Fyrir ungt fólk sem býr enn í foreldrahúsum er bíllinn notaður sem rými til að djamma og skemmta sér , bíllinn er athvarf .
Hann er einnig tákn fyrir sjálfstæði og sjálfræði .
Bílinn verður tæki til sjálfstjáningar , sú tónlist sem maður vill tengja sig við er spiluð í botni , strákar og stelpur bera saman farartæki sín og þeir allra hörðustu fara í spyrnukeppni .
Um leið er þetta endurtekning , ákveðin leið , oft hringur , er farin og hver bíll er lítið samfélag .
Þessi samfélög stöðva stundum hlið við hlið og eiga í samskiptum , fólk skiptir um bíla og svo er oft gangandi rúntur á rúntleiðinni .
Í minni plássum eru það yfirleitt ein til tvær sjoppur sem eru miðstöðvarnar þar sem fólk fer út úr bílunum og talar saman , skiptist á sjússum og sígarettum o.s.frv. Á meðan þetta athæfi er í gangi koma yfirleitt fram upplýsingar um hvar sé partí eða hvaða skemmtistaður sé " heitur " það og það kvöldið .
Það getur verið áhugavert að kynnast tónlistinni sem er hlustað á , hvaða fatnaður er í tísku , hvaða talsmáti og viðhorf eru samþykkt og hvernig framkoma er ásættanleg .
Einnig hvernig fólk hópar sig saman eftir tónlistarsmekk og viðhorfum ; þessir hlustuðu á Jennifer Lopez og Britney Spears og klæddu sig eftir ákveðnu samþykki þess hóps , aðrir hlustuðu á Red Hot Chili Peppers og hegðuðu sér og klæddust samkvæmt því .
Rúnturinn er mikilvægt félagslegt fyrirbæri úti á landi .
( Ath. að þetta er samkvæmt heimildarvinnslu frá árinu 1999 ) .
Því minna sem samfélagið er því mikilvægari er hann .
Gott dæmi um það var rúnturinn á Hólmavík , þrátt fyrir að það væru aðeins þrír bílar , var rúnturinn þar mikilvægur fyrir þau örfáu ungmenni sem bjuggu þar .
Af þeim tíu stöðum þar sem við fórum á rúntinn sumarið 1999 var Reykjavík eini staðurinn þar sem þessi menning virðist vera liðin undir lok .
Í það minnsta er hún vart greinanleg .
Akranes , Akureyri , Blönduós , Egilsstaðir , Hólmavík , Höfn , Ísafjörður , Keflavík og Vestmannaeyjar bjuggu yfir öflugri rúntmenningu þar sem kraftmikil tjáning og samskipti áttu sér stað á rúntinum .
Það sem okkur datt helst í hug að væri ástæða endaloka rúntsins í Reykjavík voru allir skemmtistaðirnir ( pöbbar og næturklúbbar ) í miðbæ borgarinnar .
Umferð fólks inn og út af þessum stöðum " mengi " rúntinn og hann sé ekki lengur sýnilegur .
" Úr meistararitgerð Steingríms Dúa í menningarstjórnun sem hægt er að skoða á Skemmunni , linkur : hdl.handle.net / 1946/14021 .
