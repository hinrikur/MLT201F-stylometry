Ólöfu þótti tilvalið að kíkja á stöðu karlmanna á þessum breyttu tímum í tilefni hundrað ára kosningaréttarafmælis kvenna , " segir Hlynur Hallsson um sýninguna MENN og sýningarstjóra hennar , Ólöfu K. Sigurðardóttur , en hann er einn sýnenda .
Sýningin verður opnuð í dag , laugardaginn 28. mars , klukkan 15 í Hafnarborg í Hafnarfirði með verkum eftir fjóra karllistamenn í fremstu röð , en auk Hlyns eru það þeir Curver Thoroddsen , Finnur Arnar Arnarson og Kristinn G. Harðarson sem eiga verk á sýningunni .
Fjallað um stöðu karlsins innan fjölskyldunnar Í tilkynningu segir að sýningin beini sjónum að stöðu karla við upphaf 21. aldar og þeim breytingum sem orðið hafa á högum þeirra í ljósi breyttrar stöðu kvenna .
Í verkunum takast listamennirnir á við spurningar um stöðu karla innan fjölskyldu hvað varðar hugmyndir um þátttöku í heimilislífi , ábyrgð á afkomu og uppeldi barna .
" Ólöf velur þarna fjóra myndlistarmenn á ólíkum aldri sem allir hafa í verkum sínum fjallað um stöðu karlsins innan fjölskyldunnar .
Þetta er í raun einskonar rannsókn er varðar það hvað karlar eru að fást við , hlutverk þeirra og þar fram eftir götunum .
Karlar hafa vonandi breyst með breyttum tímum , " segir hann en myndlistarmennirnir eru flestir að sýna gömul verk .
" Þau eru mjög fjölbreytt .
Ég er þarna með vídeóverk , ljósmyndir og fleira , Finnur Arnar er með vídeó og ljósmyndir .
Curver verður síðan með einhvern gjörning , hann er sá eini sem gerir nýtt verk fyrir sýninguna .
Hann sýnir þó líka eldri verk að ég held .
Kristinn er síðan með málverk .
Hver og einn verður með nokkur verk á sýningunni , " segir hann .
Sýningin með styrk úr sjóði kosningaréttar kvenna Í tilkynningu kemur einnig fram að í tengslum við sýninguna verður efnt til málþings í Hafnarborg laugardaginn 18. apríl .
Rannsóknarstofnun í jafnréttisfræðum við Háskóla Íslands , RIKK , skipuleggur málþingið en þar koma fræðimenn og samfélagsrýnar saman og ræða efni sýningarinnar í tengslum við rannsóknir á karlímyndum .
Þá má þess einnig geta að sýningin hlaut styrk úr sjóði framkvæmdanefndar um 100 ára afmæli kosningaréttar kvenna .
" Ég held að allir listamennirnir verði síðan með spjall um verkin sín einhverja sunnudaga í apríl , " bætir Hlynur við .
Þess má einnig geta að í dag verður einnig opnuð sýningin Vörður í Sverrissal í Hafnarborg en þar má finna ný verk eftir Jónínu Guðnadóttur .
Í tilkynningu segir meðal annars að titillinn Vörður sé sóttur til meginverks sýningarinnar .
Í því leitar listakonan aftur til bernsku sinnar og mótunarára um miðja síðustu öld , sígur í brunn minninganna til atburða sem varðað hafa líf hennar og finnur hún þeim form í skúlptúr úr steinsteypu , gleri og fundnum efniviði .
Sunnudaginn 12. apríl fer Jónína síðan yfir listferil sinn ásamt þeim Pétrúnu Pétursdóttur og Ólöfu K. Sigurðardóttur .
