Perdido Street Station eftir China Miéville verður líklegast að teljast uppáhaldsbókin mín .
Bókin gerist í New Crobuzon , stórborg byggð af ótal mörgum furðuverum , þar sem galdrar og iðnaður fara hönd í hönd .
Ég las þessa bók þegar ég var í menntaskóla og það var eins og nýr heimur hefði opnast fyrir mér .
Ég hafði lesið fullt af fantasíum áður en engin þeirra var með svo einstaklega furðulegan heim sem var samt algjörlega rótfastur í raunveruleikanum .
New Crobuzon var frábær borg sem dílaði við raunveruleg vandamál – stéttaskiptingu , verkföll , mótmæli og spillingu .
Borgin sjálf var grótesk og heillandi og hafði svo volduga nærveru í bókinni að hún var sem ein aðalpersónanna .
Bókin er alls ekki gallalaus , en hún hafði djúpstæð áhrif á mig .
Ég komst að því að Miéville var oft kenndur við nýfurðuna , umdeilda og hálfpönkaða stefnu í furðusagnabókmenntum þar sem hinum hefðbundnu fantasíuklisjum var kollvarpað .
Það heillaði mig ótrúlega mikið .
Í kjölfarið af lestrinum hófst nýtt tímabil í lestri furðusagna hjá mér .
Ég las aðrar bækur eftir Miéville og í framhaldi af því uppgötvaði ég Ursula Le Guin , Mervyn Peake , Gene Wolfe og M. John Harrison , svo aðeins fáir höfundar séu nefndir .
Ég hef upptalninguna ekki lengri , en verð að taka fram að nýlega rataði ég á frábært smásagnasafn sem heitir Jagannath , eftir sænska höfundinn Karin Tidbeck .
Ég mæli einnig innilega með þeirri bók , sérstaklega fyrir lesendur sem vilja kynnast þessum bókmenntageira .
Fyrir nokkrum árum leitaði ég uppi fyrstu útgáfu af Perdido Street Station og fékk höfundinn til að árita hana .
Ég á samt enn sjúskuðu kiljuna sem hefur verið lesin fram og aftur af mér og vinum sem ég hef lánað hana .
Gott ef mér finnst hún ekki verðmætari .
