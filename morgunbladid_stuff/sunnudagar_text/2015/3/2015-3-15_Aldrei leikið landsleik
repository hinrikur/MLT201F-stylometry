Harry Kane hefur leikið með öllum yngri landsliðum Englands en á enn eftir að leika A-landsleik .
Flestir spá því að það muni breytast síðar í mánuðinum þegar landsliðið kemur saman til að glíma við Ítalíu og Litháen .
Roy Hodgson landsliðseinvaldur hefur að vonum verið þráspurður um málið og sagði síðast á dögunum að hann væri sannarlega með Kane í þankanum enda væri hann að raða inn mörkum fyrir sterkt úrvalsdeildarfélag .
Ekkert væri þó sjálfgefið í þessum efnum .
Til að hleypa Kane inn yrði hann að henda einhverjum öðrum miðherja út úr hópnum .
Wayne Rooney , Daniel Sturridge og Danny Welbeck eru alltaf öruggir enda þótt enginn þeirra komist með tærnar þar sem Kane hefur hælana í markaskorun í vetur .
Rooney er með tíu deildarmörk fyrir Manchester United , Welbeck fjögur fyrir Arsenal og Sturridge þrjú fyrir Liverpool .
Sá síðastnefndi var að vísu lengi frá vegna meiðsla .
Þá standa eftir Saido Berahino , sem gert hefur tólf mörk fyrir West Bromwich Albion í úrvalsdeildinni , og Ricky Lambert , sem varla fær mínútu hjá Liverpool um þessar mundir .
Það er raunar merkilegt að enginn af þremur markahæstu Englendingunum í úrvalsdeildinni hefur leikið landsleik .
Kane , Berahino , sem hefur verið í hóp en ekki ennþá komið inn á , og Charlie Austin , sem gert hefur 15 mörk fyrir Queen ' s Park Rangers .
Hodgson hefur verið hvattur til að " negla " Kane sem fyrst , að öðrum kosti gæti hann stefnt skónum annað .
Hann er gjaldgengur í landslið Íra , gegnum föður sinn .
Á því verður þó að teljast lítil hætta .
