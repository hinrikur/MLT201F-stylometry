Fyrir þá , sem hafa gægst einhvers staðar inn í listheim New York-borgar síðustu daga , hefur ekki farið á milli mála hvert er eitt helsta umræðuefnið .
Það er sýning Bjarkar Guðmundsdóttur í nútímalistasafninu Museum of Modern Art , MoMA , sýning sem ber einfaldlega nafn hennar , Björk .
Sýning sem opnuð verður formlega nú um helgina en hefur í raun verið opin fyrir ýmsa hópa alla vikuna ; fyrir meðlimi safnsins og aðra boðsgesti , menningarblaðamenn og tónlistar- og myndlistarrýna .
Allir sem rætt er við hafa skoðun á framkvæmdinni , sem hefur verið kynnt rækilega í öllum helstu fjölmiðlum , til að mynda með þremur stórum greinum í hinum ýmsu hlutum The New York Times , og skiptir þá ekki máli hvort fólk hafi séð sýninguna eða ekki .
Spurningarnar eru margar , og ekki síst um þá ákvörðun ráðamanna safnsins að setja upp svo viðamikla sýningu um og með tónlistarmanni , ekki myndlistarmanni , og í " móðurskipinu " eins og aðalsafn MoMA var kallað á fundi með blaðamönnum , í stað þess að setja hana upp til að mynda í PS1-systurstofnuninni , sem sýningarstjóri framkvæmdarinnar , Klaus Biesenbach , stýrir einnig .
Þar er meiri áhersla á tilraunir en í aðalsafninu og hafa þar á undanförnum árum meðal annars verið settar upp sýningar með íslensku listamönnunum Katrínu Sigurðardóttur og Ragnari Kjartanssyni .
En sýningin hefur verið opnuð , verk Bjarkar og samstarfmanna hennar breiða úr sér í safninu við 53. stræti , forvitnir gestir streyma á hana og dómar eru teknir að birtast , í net- og prentmiðlum , og eru satt best að segja fæstir mjög jákvæðir þótt flestir séu ánægðir með tiltekna þætti framkvæmdarinnar , svolítið eftir því hver bakgrunnur og áhugasvið skrifaranna eru .
Hafa flestir út á sitthvað að setja og þá ekki síst þær áherslur safnafólksins sem birtast á sýningunni ; í samantekt má segja að myndbandsverkin og framsetning þeirra sé lofuð , enda birtast þar helstu styrkleikar og snilld tónlistarkonunnar , en síður hlutinn sem kallast " Songlines " þar sem boðið er upp á ferðalag með sagnaþuli í eyrum milli heima myndverka , hönnunar og texta sem tengjast plötum Bjarkar .
Á miðjum ferli Björk er risastór og skær alþjóðleg stjarna .
Á það eru Íslendingar minntir á eftirminnilegan hátt , þegar þeir ganga inn á MoMA .
Skapandi stjarna sem hefur haft mikil áhrif á mótun tíðarandans og ekki síst afstöðunnar til tónlistarsköpunar og samruna hinna ýmsu forma innan hennar .
Það er einmitt útgangspunktur sýningarinar .
Eins og Biesenbach hefur greint frá , bauð hann Björk fyrst fyrir fimmtán árum að setja upp sýningu með henni í safninu , en það hefði verið yfirlitssýning með tónlistarmyndböndum hennar .
Þegar hún síðan þáði boðið fyrir þremur árum , voru allar forsendur breyttar , að sögn Biesenbach ; Björk var búin að gera fyrstu plötuna sem byggir á og vinnur með smáforrit , Biophiliu , fyrsta smáforritið sem MoMA keypti , og hún var orðin að mati þeirra hjá MoMA lykil-listamaður hvað varðar samruna hinna ýmsu listgreina og samstarf skapandi fólks milli greina .
Þeir töldu fyrir vikið eðlilegt og spennandi að setja upp sýningu sem byggir á tónlistarheimi hennar og verkum frá rúmlega tveimur áratugum .
" Mid-career retrospective " stendur á veglegri og fallega hannaðri sýningarskránni , Björk : Archives , með rithönd Bjarkar sjálfrar – þetta er úttekt í myndverkum , hönnunargripum , tali og síðast en ekki síst tónum , á ferli hennar til dagsins í dag .
Tónleikaferð að hefjast Opnun sýningarinnar er á sama tíma og ný plata Bjarkar , Vulnicura , kemur formlega út og hún hefur tónleikaferð um heiminn með efni hennar með hádegistónleikum í hinu fræga tónlistarhúsi Carnegie Hall í dag , laugardag .
Plötunni var lekið á netið fyrir nokkrum vikum og Björk og hennar fólk brugðu hart við og ákváðu að hefja netsölu á henni samstundis , í stað þess að barma sér yfir því óþokkabragði .
Platan hefur fengið framúrskarandi viðtökur víðast hvar en hún fjallar á afar persónulegan og átakanlegan hátt um skilnað Bjarkar og bandaríska myndlistarmannsins Matthews Barney , barnsföður og sambýlismanns hennar til þrettán ára .
Lykillag á plötunni er hið langa " Black Lake " en þegar ákveðið hafði verið að setja upp sýningu með Björk í MoMA , fólu forstöðumenn safnsins kvikmyndagerðarmanninum Andrew Thomas Huang að gera myndbandsverk með Björk og unnu þau , ásamt hópi fólks , að myndbandi við lagið .
Á fundi með blaðamönnum í vikunni sagði sýningarstjórinn Biesenbach að þegar hann var viðstaddur tökur á myndbandinu á Suðurlandi í fyrra , hafi hann ekki vitað að Björk væri með þessa plötu í smíðum , hann hafi þá aðeins heyrt þetta áhrifamikla lag .
Björk hefur hinsvegar unnið á sinn markvissa og agaða hátt að lögum plötunnar á undanförnum árum , eins og hún hefur greint frá í þeim örfáu viðtölum sem hún hefur veitt vegna útgáfu hennar og sýningarinnar .
Í viðtali sem birtist á tónlistarvefnum Pitchfork segir að Vulnicura sé viðkvæmnislegasta verk Bjarkar til þessa en um leið hafi hún á ferli sínum aldrei verið jafn meðvituð um stöðu sína og kraft sem kona , tónlistarframleiðandi og skapandi listamaður .
Björk segir þar líka að hún eigi erfitt með að hlusta á " Black Lake " , svo tilfinningaríkt og persónulegt sem verkið sé , og að hún hafi aldrei fyrr skrifað texta eins og þessa , þeir séu " svo unglingslegir , svo einfaldir " , en þó hafi hún legið lengi yfir þeim .
Með áskorun í fangið Á sýningunni er unnið markvisst og á afar athyglisverðan hátt með þá hæfileika Bjarkar að velja og vinna með afar hæfileikaríku fólki á öllum sviðum sköpunarinnar en tónlistin er þó ætíð aðalatriðið , grunnurinn , og í fyrrnefndu viðtali kemur fram að fólk eigi oft í vandræðum með að viðurkenna vinnu kvenhöfunda listaverka .
Björk segist þekkja það vel , að konur þurfi oft að láta karlana í herberginu halda að þeir eigi hugmyndirnar og síðan styðja þá í því .
Hún eyði um 80 prósenta tímans við gerð platna sinna ein við vinnuna , hún skrifi laglínurnar , búi til hrynjandina , vinnur í tölvunni og það sé mikil einsemdarvinna .
Síðan byrji hún að vinna með upptökustjórum , útsetjurum , strengjaleikurum og öðrum , og haldi margir að hún eigi ekki jafn stóran hluta tónlistarinnar ein og raun sé .
Glenn D. Lowry sagði okkur blaðamönnum í MoMA að hann teldi mikilvægt að viðurkenna vinnu merkra listamanna sem erfitt væri að festa hendur á en Björk væri einn þeirra .
Þegar hún hafði samþykkt að taka þátt í vinnu að sýningu í safninu , lagði hún mikla áherslu á það , að sögn Biesenbach , að tónlistin væri þar gerð að raunverulegri upplifun ekki síður en málverk sem fólk sæi .
" Björk færði þessa áskorun upp í fangið á okkur öllum , " sagði hann og bætti við að Björk hafi lítinn áhuga á að horfa aftur fyrir sig en þegar þau voru búin að leggja rammann niður fyrir sér vann hún , ásamt sínu fólki , baki brotnu að framkvæmdinni með starfsfólki safnsins .
Sumir blaðamannanna veltu fyrir sér þeirri ákvörðun að hafa sýninguna í aðalsafninu en ekki í PS1 en Biesenbach vísaði í fyrri sýningar sínar sem vöktu mikla athygli í aðalsafninu , með gjörningalistakonunni Marinu Abramovic , fyrstu yfirlitssýningu gjörningalistamanns í svo merku samtímasafni með nú frægum úthaldsgjörningi hennar , og sýningu um og með hljómsveitinni Kraftwerk .
" Björk er mjög mótaður listamaður sem hefur afrekað ótal margt og haft mikil áhrif , " sagði hann .
Verk hennar eiga því skilið að vera séð og upplifuð þar sem fyrir eru verk listamanna sem hafa sannað sig í því sem þeir takast á við , með eftirminnilegum og afgerandi hætti .
Þessi verk í samhengi þessa safns fá fólk til að opna augun og sjá heim þeirra á nýjan hátt .
Ef við hefðum sett sýningu Marinu Abramovic upp í PS1 hefðum við ekki breytt sýn fólks á performanslist .
Ef við hefðum sýnt Kraftwerk í PS1 hefði sú sýning ekki vakið þá athygli sem hún fékk eða ferðast til nokkurra annarra merkra safna .
Með því að umbreyta hlutum má sjá þá á nýjan hátt , með ferskum augum .
" Blandan gagnrýnd Þegar lesin er umfjöllun um sýningu Bjarkar má sjá ákveðinn mun eftir því úr hvorri áttinni þeir koma sem skrifa .
Fólk með bakgrunn í heimi tónlistarinnar er þannig yfirleitt ánægðara með útkomuna og má lesa í skrifunum ákveðna ánægju með að listamaður úr heimi tónlistarinnar sé setur á stall í hinu virðulega musteri myndlistarinnar sem MoMA vissulega er .
Fólk úr myndlistargeiranum , á hinn bóginn , er neikvæðara .
Flestir virðast sammála um að kvikmyndahluti sýningarinnar sé áhrifamestur , með sérhönnuðum salnum með " Black Lake " -verknu og hinum þar sem fjöldi tónlistarmyndbanda Bjarkar er sýndur .
Gagnrýnandi hins breska The Guardian , Farago að nafni , segir sýninguna " furðu metnaðarlausa blöndu " – og leyfir þessi höfundur sér að vera ósammála þeirri staðhæfingu .
Metnaðurinn er mikill , fyrir að skapa fjölbreytilega og upplýsandi mynd af heimi Bjarkar , þó alltaf megi takast á um leiðirnar .
Og það er einmitt gagnrýni hans , og fleiri ; þeim finnst röng leið tekin , sakna þess að ekki eigi sér stað greining á ferli Bjarkar sem listamanns .
Rýnirinn segir Björk vissulega eiga ferilsýningu sem þessa skilda , fáar stjörnur samtímamenningar hafi náð að sameina " hið háa og lága í menningunni " eins og hún hefur gert og áhrif hennar séu ótvíræð .
Sýningin sé fyllilega þess virði að sjá , því þrátt fyrir vonbrigði sem Farago upplifði , þá megi víða á henni sjá hvers vegna hún var á annað borð sett saman og hvernig Björk , ólík öllum öðrum í heimi dægurtónlistarinnar , hefur náð með óvenjulegum samstarfshæfileikum að skapa einstakan heim .
Aðrir rýnar gagnrýna tæknilega framsetninguna í " Songlines " -hlutanum , þar sem fólk gengur milli gína , sem skapaðar eru með þrívíddartækni í líki Bjarkar og klæðist fatnaði sem hún hefur verið í , gripa og allrahanda texta og mynda , og hlustar á meðan á texta eftir Sjón um feril Bjarkar , skreyttan tónlist og umhverfishljóðum .
Spilarinn sem gestir hafa um hálsinn skynjar hvar þeir eru staddir hverju sinni og stjórnar flutningum , í boði Volkswagen , styrktaraðila sýningarinnar , og tæknimanna fyrirtækisins sem þróuðu hljóðkerfið .
" Technical mess , " skrifar einn rýnir um hljóðkerfið og finnst eins og fleirum að kvikmyndaþátturinn sé bestur .
En samt eru skiptar skoðanir um það , eins og annað ; einum finnst furðulegt að hafa hljóðfæri Bjarkar til sýnis , öðrum finnst það besti þáttur sýningarinnar .
Og götublaðið Daily News , sem hefur eflaust ekki gert mikið af því að fjalla um tónlist Bjarkar , hrósar sýningunni í hástert .
Rýnir gleðst yfir því að dægurmenningin sé komin í upphafna sali hámenningarinnar .
Og þar er hún svo sannarlega og fólk mun flykkjast á hana til að upplifa sýningu Bjarkar sjálft .
Því sjón og heyrn er sögu ríkari .
