Þegar að er gáð þarf í sjálfu sér ekki að koma á óvart að verkir og eymsli geti gert vart við sig á ferðalögum .
Erla Ólafsdóttir , sjúkraþjálfari hjá Styrk , segir að í ferðalögum út í heim felist mikil breyting frá því mynstri sem fólk er vant , og er t.d. algengt að fólk gangi ekki meira en 1-2 km á dag í daglegu amstri , en ferðalangar arka oft 10-20 km á dag í ósköp venjulegri borgarferð .
Jafnvel bara það að sitja hreyfingarlítill í flugsætinu í 3-5 klst. getur komið ýmsu úr lagi í líkamanum .
En hvað má þá gera til að koma í veg fyrir að ferðalangurinn liggi lemstraður og aumur , nýlentur í London , París eða New York ? Til mikils er að vinna , enda geta verkirnir stundum verið svo miklir að það eyðileggur ferðalagið .
Erla segir best ef hægt er að þjálfa líkamann hægt og rólega upp í aðdraganda ferðarinnar , s.s. með reglulegum göngutúrum þar sem gengin er æ lengri vegalengd í hvert sinn .
Verkirnir sem gera vart við sig á ferðalögunum stafa fyrst og fremst af því verið er að leggja mun meira á líkamann en hann er vanur .
Í góðum borgarskóm " Borgarferðin er heldur ekki rétta tækifærið til að reyna nýja skó heldur ætti að velja skóbúnað sem okkur líður vel í og við finnum að hentar okkur vel .
Íslenskir ferðamenn vilja oft koma vel fyrir en heilsa og vellíðan ættu að hafa forgang fram yfir útlitið .
Nota má vikurnar fyrir ferðina til að ganga vel til borgargönguskó sem veita góða fjöðrun og fótunum líður vel í .
Þannig hafa skórnir náð að aðlagast fætinum og minni hætta á blöðrum og sárum vegna núnings .
" Verður að fylgjast vel með álaginu , muna að hvílast hæfilega oft og leyfa þá vöðvum og liðamótum að jafna sig ögn .
" Það getur gert ferðina mun ánægjulegri að splæsa í nokkur skipti í leigubíl frekar en að ganga á milli bæjarhluta eða standa teinréttur í neðanjarðarlest .
Ef þess er kostur er upplagt að leigja reiðhjól til að hafa meiri fjölbreytni á því álagi sem lagt er á bak og fótleggi .
Ef fólk er orðið þreytt og sárfætt er einnig gott að vita af þeim möguleika að á sumum stöðum er hægt að leigja Segway-skutlu .
" Muna verður að pokar og töskur geta aukið álagið .
Erla segir margborga sig að hafa bakpoka með í för og stinga þar ofan í því sem keypt er í verslunum á meðan borgin er skoðuð .
Með bakpokanum breiðist þyngdin jafnar yfir axlir og bak , en hliðartöskur dreifa þyngdinni ójafnt og innkaupapokar reyna á handleggi , axlir , háls- og herðasvæði .
Fjögur hjól betri Jafnvel farangurstaskan getur haft áhrif .
" Farangurstöskur á tveimur hjólum kalla yfirleitt á að fólk dragi töskuna á eftir sér og setji öxlina í álagsstöðu .
Töskum á fjórum hjólum má hins vegar ýta á undan sér eða til hliðar og veldur ekki sams konar álagi .
Þeir sem eru veikir fyrir í öxlunum ættu að hafa þetta sérstaklega í huga .
" Að sögn Erlu er eðlilegt að finna fyrir þreytu og eymslum eftir langan dag í bænum og góður nætursvefn í þægilegu rúmi dugi þá til að fólk vakni hresst og endurnært .
" En það er munur á almennum eymslum annars vegar og verkjum hins vegar .
Ef fólk finnur fyrir sársauka þá er mjög óráðlegt að reyna að harka af sér og halda áfram , jafnvel þótt það raski ferðaáætluninni .
Hér þarf að taka hlé og gefa líkamanum færi á að jafna sig , eða ástandið getur versnað enn frekar .
Nota má daginn til að láta fara makindalega um sig uppi á hótelherbergi , eða stunda iðju sem kallar ekki á miklar göngur og hreyfingu .
" Kaldur bakstur hjálpar Sumum getur reynst vel að taka með væg verkjastillandi og bólgueyðandi lyf , og segir Erla þá gera mest gagn að taka lyfin fyrir svefninn , til að slá á mestu bólgurnar eftir langan göngudag , og auðvelda líkamanum að jafna sig á útreiðinni .
Þá er gott húsráð að nota kælandi bakstra til að koma í veg fyrir bólgur .
" Þegar komið er upp á herbergi getur dugað að setja fæturna í stutta stund í kalt vatnsbað , eða leggja handklæði vætt með köldu vatni á auma staði á líkamanum .
Einnig er auðvelt að nálgast klaka á flestum hótelum og getur verið gott að útbúa kælibakstur og þá setja ísmolana inn í blauta handkæðið , sem hægt er að leggja á auma svæðið í 10-15 mínútur .
" 