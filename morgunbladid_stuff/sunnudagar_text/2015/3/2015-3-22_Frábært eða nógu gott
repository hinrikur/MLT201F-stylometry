Hljómur skipti öllu í eina tíð og miklu fé og miklum tíma eyddu menn í að nálgast fullkomnunina .
Með tímanum hætti hann að skipta svo miklu hjá þorra hlustenda sem fórnuðu glaðir hljómgæðum fyrir þægindi ; það skipti meira máli að gera verið að ferðinni með músíkina en að hún hljómaði frábærlega .
Fyrir vikið þarf hljómur ekki lengur að vera fullkominn og ekki einu sinni næstum fullkominn – hann þarf bara að vera nógu góður .
Að því sögðu þá finna þeir sem eru með ódýrar græjur mjög fljótt fyrir því þegar tækin verða betri ( og dýrari ) , ekki síst ef þeir fá sér betri hátalara og betri magnara .
Í hljómi eins og í öðru sem verður að áráttu komum við fljótlega að þeim stað þegar rétt er að láta staðar numið , hætta að kaupa sverari og sverari hátalarasnúrur , rafmagnssíur og milljónagrindur undir græjurnar .
Hvað samanburðinn á vínyl og geisladisk varðar þá er það vissulega rétt að framan af geisladiskavæðingunni varð hálfgert sleifarlag á yfirfærslu yfir á stafrænt snið , aukinheldur sem ekki var alltaf afritað af frumeintökum sem kom eðlilega óorði á geisladiskana hvað hljóminn varðaði .
Sú tíð er löngu liðin og alla jafna má treysta því að geisladiskar eru unnir af fagmennsku og þá líka treysta því að hljómurinn á þeim sé jafn góður eða , iðulega , betri en á vínylnum .
Og líka – ekki falla fyrir goðsögninni um 24 bita 192 kHz gagnasnið fyrir tónlist .
Víst færðu miklu meiri upplýsingar , sex sinnum meiri , en af venjulegum geisladiski , en það þýðir ekki að tónlistin hljómi sex sinnum betur .
Málið er nefnilega að stór hluti tónsviðsins er utan heyrnarsviðs mannseyrans og þegar við bætist að eftir því sem menn eldast , og eiga meiri peninga til að kaupa dýrar græjur , þá daprast heyrnin , tíðnisvið hverfa og niðurstaðan er : Ekki fá þér Pono , nema kannski ef þú ert um eða innan við tvítugt – eftir það er það sennilega um seinan .
