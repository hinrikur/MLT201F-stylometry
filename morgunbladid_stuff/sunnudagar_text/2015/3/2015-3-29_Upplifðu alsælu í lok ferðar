Okkur langaði að gera eitthvað nýtt , eitthvað sem sameinaði útiveru og upplifun .
El Camino var á " Bucket-listanum " og ég ákvað að gefa Pétri ferðina , og auðvitað félagsskapinn , í fimmtugsafmælisgjöf , " segir Aðalheiður Pálmadóttir lyfjafræðingur en hún og eiginmaður hennar , Pétur Gunnarsson , sem einnig er lyfjafræðingur , fóru hjólandi Jakobsveginn síðastliðið vor í skipulagðri ferð með ferðaskrifstofunni Mundo .
Jakobsvegurinn er ein þekktasta pílagrímaleið í Evrópu og endar í dómkirkjunni í Santiago de Compostela í Galisíu á Spáni .
Voruð þið miklir hjólagarpar fyrir ? " Nei , alls ekki .
Enda litum við hvort á annað þegar við vorum búin að skrá okkur og hugsuðum bæði : " Hvað erum við eiginlega búin að koma okkur út í ? " En við æfðum okkur aðeins .
Við fórum í 2-3 tíma hjólaferðir um helgar síðustu tvo mánuði fyrir ferðina .
Við hjóluðum meðal annars um Reykjanes , kringum Reykjavík og upp í Mosfellsdal .
Undirbúningurinn var skemmtilegur og það var gaman að upplifa þessar leiðir á hjóli , " segir Pétur .
Þau segja ferðina hafa verið blöndu af líkamlegri áreynslu , vangaveltum um lífið og tilveruna á hjólum og góðum félagsskap .
" Við reiknuðum með að þetta yrði skemmtilegt en það kom okkur samt á óvart hversu ánægð við vorum að kvöldi hvers dags eftir upplifun og átök dagsins .
" Útsýnið af hjólinu var mjög fjölbreytt að þeirra sögn og sérlega gaman að sjá þennan hluta Spánar .
Sagan og menningin hafi líka leikið stórt hlutverk í upplifuninni .
" Ef við ættum að nefna eitthvað sérstaklega þá var dásamlegt að koma til Astorga , þegar við hjóluðum inn í bæinn var markaður í fullum gangi og mikil stemning að labba þar í gegn , hótelið okkar var við torgið með útsýni yfir herlegheitin .
Þá var mjög sérstakt að koma að Cruz de Ferro sem er hæsti punktur leiðarinnar en þar skildum við eftir tvo steina hvort og slatta af áhyggjum .
" Þau hlæja og segja að nú sé dvölin í hreinsunareldinum hugsanlega eitthvað styttri og þau hafi upplifað hálfgerða alsælu þegar þau hjóluðu loks inn í Santiago de Compostela eftir tveggja vikna erfiði .
" Við vorum sveitt , skítug en alsæl .
" Aðalheiður og Pétur fóru frönsku leiðina Pílagrímastígurinn er ein af leiðunum til Guðs og hafa Íslendingar farið stíginn til að fá syndaaflausn frá því á miðöldum .
Upphaf ferðanna má rekja til þess þegar heilagur Jakob , eða San Diego , einn af lærisveinum Jesús , hélt frá Palestínu til Evrópu til að boða fagnaðarerindið á 1. öld eftir Krist .
Kristniboðsferðin , sem tók 7 ár , gekk ekkert sérlega vel en honum tókst aðeins að kristna örfáa og hélt því heilagur Jakob aftur til Palestínu þar sem hann var hálshöggvinn að því er talið er árið 44 .
Talið er að jarðneskar líkamsleifar hans hafi verið settar í grafhýsi á Spáni .
Leið nú og beið og árið 711 ráðast Márar inn á Píreneaskagann og kristnir menn hírðust í norðri .
Fljótlega hófst það sem kallað er " la reconquista " , eða endurheimt Spánar , og landamæri milli kristinna manna og Mára hreyfðust ýmist norður eða suður .
Á sama tíma og kristnir menn stóðu í ströngu í baráttu sinni við Mára gerðist það að smali nokkur fann grafhýsi út á akri og þótti ljóst að þar væri fundið grafhýsi heilags Jakobs .
Einhver allra fallegasta rómanska dómkirkja sem til er var reist þar sem grafhýsið fannst og síðan þá hafa kristnir menn gengið pílagrímastíginn til að fá syndaaflausn .
Margir hafa farið af sjálfsdáðum en aðrir hafa verið dæmdir til að halda af stað .
Þannig vill til að franska leiðin svokallaða liggur einmitt eftir því svæði sem markaði landamærin milli Mára og kristinna manna í yfir hundrað ár .
Pétur og Aðalheiður hjóluðu með ferðaskrifstofunni Mundo hina frönsku leið , sem er um 790 kílómetrar .
Lagt var af stað frá St .
Jean Pied de Port í Frakklandi og haldið alla leið til Santiago de Compostela .
Hjólað var um 60-70 kílómetra á dag í tvær vikur og gist á hótelum og gistiheimilum .
Fyrir áhugasama má geta þess að nú í maí býður Mundo upp á samskonar hjólaferðir en fararstjórar verða María Rán Guðjónsdóttir , þýðandi og ritstjóri , og Margrét Jónsdóttir Njarðvík , vararæðismaður Spánar .
