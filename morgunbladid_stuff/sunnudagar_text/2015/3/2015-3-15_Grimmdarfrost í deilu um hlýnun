Á vefsíðu Geimferðastofnunar Bandaríkjanna , NASA , segir : " 97% loftslagsfræðinga eru sammála um að þróunin í hlýnun loftslags undanfarin 100 ár sé mjög líklega af mannavöldum .
" En aðeins er hægt að slá einu föstu um loftslagið : það er ekki óumbreytanlegt , það sveiflast og gerði það löngu áður en menn komu til sögunnar .
Skipst hafa á ísaldir og hlýskeið , síðustu ísöld lauk fyrir 10000-12000 árum .
Hlýnunin er sögð vera af mannavöldum vegna þess að með því að nota jarðefnaeldsneyti , kol , olíu og gas , losum við koldíoxíð og fleiri varasamar lofttegundir .
Segir kenningin sem byggð er á hermilíkönum .
En forsendur geta auðveldlega breyst og síðasta orðið hefur ekki verið sagt .
Enn er spurt þótt margir bregðist þá við eins og yfirstéttarfrúr í teboði á Viktoríutímanum ef minnst var á kynlíf .
Slíkum dónum var fleygt út .
Efasemdarmönnum er nú fleygt út af vefsíðum þeirra sem telja öllum spurningum nú svarað um orsakir hlýnunar , umfangið og rétt viðbrögð við henni .
En þvert á spár fjölmargra vísindamanna fyrir aldamótin 2000 hefur meðalhiti á jörðinni síðustu 15 árin verið óbreyttur þótt losun koldíoxíðs hafi aukist stórkostlega , einkum vegna iðnvæðingar í tveim fjölmennustu ríkjum heims , Kína og Indlandi .
Spárnar hafa brugðist .
Hvað ef ekkert breytist í 30 ár , er kenningin þá samt nothæf ? Og þeir sem efast um 97%-staðhæfinguna segja að hún byggist eingöngu á illa unninni könnun frá 2004 þar sem þeir sem ekki voru sammála höfundinum , vísindasagnfræðingnum Naomi Oreskes , hafi verið hunsaðir .
Deilan er margþætt .
Í fyrsta lagi er rætt hvort meðalhiti á jörðunni hafi raunverulega hækkað síðustu 100 árin , hversu mikið og hvort það sé óeðlileg þróun , í öðru lagi hvort orsökin sé að einhverju leyti eða öllu leyti af mannavöldum , hvert framhaldið muni verða og loks til hvaða úrræða beri að grípa .
Eiga menn einfaldlega að laga sig að breyttu loftslagi , hlýnun sem mun sums staðar verða til góðs , annars staðar valda erfiðleikum ? Eða grípa til umfangsmikilla breytinga á orkuframleiðslu / orkunotkun , samgöngutækjum og mörgu öðru sem kostar geysimikið fé ? Langmesta gagnaöflunin hefur farið fram á vettvangi Loftslagsnefndar Sameinuðu þjóðanna , IPCC .
En skýrslur hennar eru mikið torf fyrir aðra en hámenntaða vísindamenn , þess vegna styðjast fréttamiðlar nær algerlega við útdrætti .
Og endurvinna fréttir annarra , loftslagsvísindi eru að sjálfsögðu handan við þekkingu nær allra fréttamanna , þeir hafa í mesta lagi nasasjón af þeim .
Óhemju flókin eðlisfræði og umræður sem eru mengaðar tilfinningum , áróðri og pólitík .
Olía og mannorðsmorð Heiftin er mikil og þeir áköfustu hika ekki við mannorðsmorð .
Ljóst er að fjölmargir vísindamenn kjósa því að stíga ekki fram á vígvöllinn .
Þeir taka ekki afstöðu , vilja ekki taka þátt í leðjuslag þar sem efasemdamenn eru sakaðir um að vera ómerkileg leiguþý fégráðugra olíufyrirtækja .
Þeir falsi rannsóknir sínar .
Slík rök duga mörgum , hver vill vera í liði með svo vondu fólki ? Mestu ætti þó að skipta hvort niðurstöður " leiguþýjanna " séu studdar vísindarökum .
Séu vísindamenn trúir sinni köllun , heiðarlegri sannleiksleit , eins og þeir eru vafalaust langflestir , eru þeir varfærnir .
Og þá er komið að því sem margir efasemdarmenn úr röðum loftslagsfræðinga , óþægu þrjú prósentin , segja .
Þeir segja að við ráðum ekki enn yfir þekkingu sem hægt sé að nota til að fullyrða með vissu eitthvað um hlýnun og orsakir hennar .
Menn byggi á getgátum .
Einn þáttur valdi mikilli óvissu , vatnsgufa sem er áhrifamesta gróðurhúsalofttegundin .
Líkönin sem notuð eru við rannsóknir á loftslaginu skipta tugum og menn deila um það hvaða upplýsingar , talnagögn og fleira , eigi að nota .
Gavin Schmidt , loftslagsfræðingur og hönnuður loftslagslíkana , sem í fyrra tók við yfirmannsstöðu hjá GISS , einni af stofnunum NASA , heimsótti nýlega Ísland og tók sterkt til orða um efasemdarmenn .
En hann lýsti óvissuvandanum vel árið 2007 .
Kerfislægar villur séu í öllum líkönum sem valdi því að ekki sé hægt að " sanna " að ákveðið ferli , byggt á þeim , muni verða reyndin .
Ekki megi heldur gleyma að magn koldíoxíðlosunar í framtíðinni sé háð síbreytilegum þáttum eins og hagvexti , tækni og mannfjölgun .
" Ef til vill er betra að líta á loftslagslíkön sem Baedeker [ ferðahandbók ] fyrir framtíðina , bók sem veitir nokkra hugmynd um hvað við getum rekist á fremur en nákvæma ferðaáætlun , " sagði Schmidt .
Einn af þeim sem hafa efasemdir um hlýnun af mannavöldum er norskfæddi eðlisfræðingurinn Ivar Giæver sem nú er bandarískur borgari .
Hann hreppti nóbelsverðlaunin 1973 .
" Hvað merkir það að hitinn hafi hækkað um 0,8 gráður ? Sennilega ekki neitt , " segir Giæver .
Hann álítur að kenningin sé ný " trúarbrögð " og " gervivísindi " .
Fyrir fjórum árum sagði hann sig úr Félagi bandarískra eðlisfræðinga til að mótmæla einstefnu þar á bæ .
Ræða mætti öll álitamál en alls ekki deilur um loftslagskenninguna , sagði hann .
