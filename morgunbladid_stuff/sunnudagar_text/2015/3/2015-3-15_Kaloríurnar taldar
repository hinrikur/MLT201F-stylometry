Það getur verið erfitt að standa við áramótaheitið sem felur í sér betra mataræði og heilsusamlegra líferni .
Eitt af því sem margir gera er að telja ofan í sig kaloríurnar og á markaðnum er að finna fjölmörg smáforrit sem auðvelda fólki þessa iðju , enda ekki allir sem nenna að leggja á minnið hvað þeir hafa innbyrt yfir daginn .
Eitt þessara smáforrita er Carrot Hunger .
Það hjálpar fólki að telja kaloríur og ná þyngdarmarkmiðum sínum með því að ...
stríða því og egna það til reiði .
Þetta er augljóslega ekki eitthvað sem allir geta hugsað sér enda njóta flestir góðs af heilbrigðri hvatningu og uppbyggingu , en appið nýtur hins vegar þó nokkurra vinsælda .
Fari notendur yfir strikið einhvern daginn bregst forritið hið versta við og uppnefnir þá .
Bregðist notendur forritinu og sjálfum sér ítrekað birtir forritið þeim auglýsingar í refsiskyni .
Þá er jafnframt hægt að múta forritinu með einum dollara til þess að líta framhjá tilteknum máltíðum .
Þeir sem þurfa á mikilli hjálp að halda geta stillt forritið á svokallaða " autoshame " -stillingu , en þá birtir það sjálfvirka færslu á twitter í hvert skipti sem notandinn borðar of mikið .
