Hátíð bókaáhugafólks stendur jafnan frá því í október og fram að jólum , en síðan fer allt rólega af stað eftir áramót – þýddar skáldsögur , sjálfshjáparbækur og stöku endurútgáfa í kilju .
Það eru því tíðindi , meiriháttar tíðindi , að út sé komin ný skáldsaga eftir einn af okkar helstu höfundum – Flækingurinn eftir Kristínu Ómarsdóttur .
Flækingurinn er Reykjavíkursaga , gerist í Reykjavík skúmaskota , athvarfa og hústökuhreysa .
Bókin segir frá Hrafni , Krumma , mállausum pilti sem flækist um götur Reykjavíkur , lifir á jarði borgarsamfélagsins meðal fólks sem lifir í vímu og ótta og uppgjöf en líka í samhygð , samhjálp og vináttu .
Kristín Ómarsdóttir verður hugsi þegar hún er spurð hvaðan Hrafn sé kominn , hvernig persónan varð til , en svara svo : " Það má kannski segja að skugginn af honum sé ungur maður sem ég sá oft á götunum hér fyrir löngu , en ég átti ekki von á því að hann myndi leiða sögu eftir mig , en ég teikna hann upp á nýtt , breyti honum og gef honum eiginleika sem hann hafði kannski ekki í lífinu , " segir hún .
– Hrafn býr í harkalegum heimi , hörðum og hráum raunveruleika , þó að þar sé vissulega líka að finna hlýju og ást .
Saman við harkalegt umhverfið fléttar þú svo ævintýrablæ , kryddar ofurraunveruleikann með óraunveruleika .
" Ég hitti einu sinni mann sem var útigangsmaður í París í mörg ár og hann sagði mér að það líf sem hans gekk út á var að segja sér sögur .
Það bjargaði honum að vera sífellt að segja sér sögur og hann borðaði meira að segja ímyndaðan mat , ímyndaði sér veislumat , " segir Kristín og bætir við eftir smá þögn : " Svo dag einn var sögusafnið búið , ímyndunaraflið gat ekki meir , og hann fór til byggða aftur , " segir hún og bætir við að þetta sé aðferð við erfiðar aðstæður , ímyndunaraflið verði björgunarkútur eða þesskonar sem við grípum í til að farast ekki .
– Eins af persónunum sem við kynnumst í upphafi bókarinnar er Laufey Árnadóttir sem " sér fegurð þar sem aðrir sjá grimmd , lýti og útskúfun " .
Sama má eiginlega segja um þig , Kristín , því þó að þú sért að lýsa grimmd , lýti og útskúfun þá er líka fegurð í textanum .
" Ég trúi því náttúrlega að það sé fegurð í öllu , enginn hlutur geti verið fallegur nema hann sé ljótur líka og öfugt .
Fegurð og ljótleiki lifa saman annars væri annað ekki hitt .
" Kristín segist hafa byrjað að skrifa Flækinginn skömmu eftir að Milla kom út , sem var 2012 , og var meðal annars tilnefnd til Íslensku bókmenntaverðlaunanna .
" Ég var með aðrar tvær bækur í takinu en lagði þær frá mér og fór að skrifa þessa og hún kom mjög hratt .
Þetta gerist kannski á tíu ára fresti að saga komi svona hratt til manns , á meðan aðrar sögur taka mörg ár .
" Ekki var bara að sagan kæmi hratt til Kristínar , eins og hún lýsir því , heldur fór Hrafn aðrar leiðir en hún átti von á – fór sínar eign leiðir .
" Þær koma manni alltaf á óvart þessar persónur , eða oftast nær , þær taka einhver völd .
Það er alveg pottþétt og mjög skrýtið að þegar maður ætlar að reyna að sveigja þær af leið , reyna að grípa eitthvað inn í þá neita þær og sagan verður einhvern veginn stopp .
Ég er ekki að tala eins og þetta séu einhverjar leiðslubókmenntir , en ég lenti alltaf í ógöngum þegar ég reyndi að skipta mér af sögunni og setja hana í einhvern farveg sem mér fannst voða merkilegur eða voða flottur – ég fékk það ekki .
Samt var endirinn kominn nokkuð snemma , ég vissi snemma að hverju stefndi , en það var margt annað á leiðinni sem kom á óvart .
" Áhugasamir lesendur ættu meðal annars að gefa gaum að litum í henni og þegar ég vísa í grænan lit í sögunni – græni stóllinn , græni kjóllinn , græn sumarkápa móður Krumma , stúlka í grænni kápu , hvíthærð kona í grænum stól og svo má telja .
" Þetta er ekki alveg tilviljun , segir Kristín og bætir við : " Grænn er viðsjárverður í suðuramerískum bókmenntum , en rautt er alls staðar eins , " segir hún og bendir á konu í rauðri kápu sem sé alltaf eitthvað að stússa .
Í bókinni er líka nokkuð um ljóð og ljóðabrot , en Kristín er annars með ljóðabók í smíðum , " ég er nú með mikið af ljóðum og svo eru nokkrar sögur sem ég er ekki alveg búin að festa hugann við , nema eina stutta sögu sem mig langar að skrifa .
" 