Dansar við Gummy Bear Dóttirin Guðbjörg : " Það er alltaf mikið að gera hjá föður mínum , enda þrífst hann best þegar hann er með mörg járn í eldinum .
Hann á erfitt með að slappa af og getur ekki horft á heila bíómynd án þess að skrifa að minnsta kosti eina grein eða undirbúa fyrirlestur á meðan .
Blades of Glory með Will Ferrell er eina undantekningin – hann hefur séð hana frá byrjun til enda sjö sinnum ! En þó að pabbi sé eiginlega alltaf vinnandi þá tekur hann sér líka tíma í það sem er mikilvægast : að leika sér .
Gott dæmi um þetta er Sirkusskóli Tomma Smart sem var stofnaður í Tyrklandi fyrir öll börnin á Hótel Alanya þar sem Tommi kenndi metnaðarfullar sirkuskúnstir á sundlaugarbakkanum .
Eftir að við urðum eldri breyttist sirkuskólinn í Off Piste Partí Tomma Smart – sem hefur endað í alls konar ævintýrum , meðal annars með afskiptum ítölsku skíðalöggunnar .
Heima breytir hann sófasettinu í kastala um leið og lítil börn koma í heimsókn og elskar að dansa með þeim um stofuna við youtube-hittara á við " Gummy Bears " .
Með Wagner-bakteríuna Bróðirinn Hákon : " Tómas er ári eldri en ég svo að ég gerði allt það sem hann sagði mér að ég ætti að gera en hann er afar traustur og góður vinur og hefur þann kost að sýna öllum áhuga og nær vel saman við börn .
Hann var atorkusamur sem barn og unglingur og nýtti þá orku í að vera afburðanámsmaður fram eftir öllu .
Hann er líka mjög félagslyndur , tekur sig ekki alvarlega og á auðvelt með að kynnast fólki og hrífa það með sér og það er eftirtektarvert hve umhugað honum er um nemendur sína og þeirra rannsóknarvinnu sem og fag sitt .
Hann hefur líka alltaf viljað veg tónlistar og djass sem mestan og hann var til dæmis í því að hjálpa sænskum djassgrúppum til að fá styrki til að komast í tónleikaferðalög án þess að taka neitt sjálfur fyrir .
Hann eyðir orku í að gera slíkt fyrir aðra sem margir myndu ekki leggja á sig .
Hann horfir helst ekki á sjónvarp en getur hlustað á margra klukkustunda óperur , ég smitaði hann af Wagner-bakteríunni og hann hefur ekki fengið nein lyf við henni ennþá .
Það er líklega ekki margt sem ég get bent á sem galla nema bara að hann er mjög metnaðarfullur í því sem hann gerir og því er oft minni tími kannski fyrir hans nánustu .
Þegar hann lauk námi í Lundi fór hann til dæmis til Bandaríkjanna til að taka eitt aukaár í Harvard .
" Alltaf í réttu litasamsetningunni Fjallavinurinn og læknakolleginn Ólafur Már : " Tómas og Dagný eiginkona hans eru einstakir ferðafélagar , með óendanlegan áhuga á náttúru Íslands og fólki .
Það má líta á það sem kosti og galla að hann verður alltaf að ná toppnum og hann hefur oft beitt fortölum til að halda áfram þegar ég vil snúa við en ég hef nú aldrei séð eftir því .
Enda hefur hann farið þetta allt áður og þekkir landið vel .
Þetta er auðvitað líka kostur því hann drífur alla með sér og virkjar alla með jákvæðum úrtölum og þar höfum við smollið saman .
Tommi er einn af þessum ósviknu karakterum , góður drengur og alltaf hreinn og beinn .
En á sama tíma , og hér komum við inn á gallana , þá passar hann sig alltaf að vera á réttum stað fyrir framan myndavélina og ég held að ég eigi fleiri myndir af honum en konunni minni .
Þá passar hann sig alltaf að vera í réttu litasamsetningunni , líka uppi á fjöllum , og það er hans hégómi .
Hann segist þá ekki geta verið í lopapeysu , er algjört " chicken " þar , segir að sig klæi eitthvað og svona .
" 