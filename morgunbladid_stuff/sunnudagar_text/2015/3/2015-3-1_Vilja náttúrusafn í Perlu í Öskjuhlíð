Menntamálaráðherra verður að taka af skarið strax og styðja við starfsemi Náttúruminjasafns Íslands , sem hann fer með yfirstjórn á , þannig að sómi sé að .
Þetta segir í ályktun Hins íslenska náttúrufræðifélags sem hélt aðalfund sinn í vikunni .
Þar segir að staða safnsins sé harmsefni .
Safnið hafi verið stofnað fyrir 125 árum , en í árafjöld hafi verið óvissa um aðstöðu safnsins til sýningahalds og annarar starfsemi .
" Fjárframlög ríkisins til Náttúruminjasafnsins eru fyrir neðan allar hellur sem gerir safninu nær ókleift að sinna með sóma lögbundnum hlutverkum á sviði rannsókna , sýninga , fræðslu og upplýsingamiðlunar , " segir í ályktun .
Er bent á að gullin tækifæri séu til staðar .
Hugmyndir séu uppi um sjálfstæða grunnsýningu um náttúru Íslands í Perlunni .
Borgaryfirvöld sýna safni á þeim stað áhuga og fjárfestar séu reiðubúnir til þátttöku .
Hagsmunir fara saman " Til ríkisins er einungis gerð sú krafa að það axli þá ábyrgð sem því ber lögum samkvæmt og sýni vilja til samstarfs .
Þar fara saman hagsmunir ríkis og borgar , lands og þjóðar .
Það er vandséð að hagkvæmari kostur finnist og ákjósanlegri staður er varla til – Perlan í Öskjuhlíð er miðlægt í höfuðborginni , í námunda við önnur höfuðsöfn þjóðarinnar og háskólaumhverfið , á besta stað fyrir ferðaþjónustu og í órofa tengslum við íslenska náttúru , " segir í ályktun HÍN .
sbs@mbl.is 