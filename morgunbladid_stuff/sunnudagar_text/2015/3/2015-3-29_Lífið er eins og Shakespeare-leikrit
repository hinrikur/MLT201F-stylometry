Ríkarður Líndal , kallaður Rikki , var orðinn 28 ára og fluttur úr landi þegar hann þorði að koma út úr skápnum enda átti samkynhneigð ekki upp á pallborðið á Íslandi á árunum upp úr 1970 .
Nú er öldin önnur , stórir sigrar hafa unnist í réttindabaráttu homma og lesbía og Rikki er giftur maður í Kanada , þar sem hann starfar sem sálfræðingur .
Nálgun hans í því starfi þykir óhefðbundin en Rikki trúir á eilíft líf og sérhæfir sig í fólki sem sér ekki lengur tilgang með lífinu .
Orri Páll Ormarsson orri@mbl.is Það er glaðlegur maður sem tekur á móti mér á heimili bróður síns í Kópavogi á þessum kalda marsmorgni .
Rikki Líndal lætur þó veðrið ekki á sig fá enda er hann að koma úr fimbulkulda í Kanada , þar sem áratugagömul met féllu í frostmælingum í febrúar .
Stoppið er stutt að þessu sinni og þá kemur sér vel að ekki er langt á milli nánustu ættingja , annar bróðir hans býr í húsinu við hliðina og sá þriðji í íbúð í Reykjavík sem Rikki á sjálfur .
Það eru því hæg heimatökin .
Rikki fæddist árið 1952 og ólst upp í Kópavogi , næstelstur fimm systkina .
Hann átti góða æsku en um sautján ára aldurinn rann upp fyrir honum að hann væri öðruvísi en aðrir .
" Alveg frá fjögurra ára aldri hafði ég verið skotinn í einhverjum – og það voru alltaf strákar .
Ég taldi ekkert óeðlilegt við það og brá töluvert þegar ég áttaði mig á því að aðrir strákar voru ekki þannig .
Þeir voru skotnir í stelpum .
Þessi uppgötvun varð til þess að ég prófaði að vera með vinkonu minni en það virkaði ekki .
Ég heillaðist ekki af henni með rómantískum hætti .
Ég reyndi þetta líka með annarri vinkonu minni en það var sama sagan .
Ég bar ekki sömu tilfinningar til þeirra og strákanna sem ég hafði verið hrifinn af .
" Þekkti enga homma Tíðarandinn á Íslandi var samkynhneigðum ekki hliðhollur á þessum tíma , í kringum 1970 , og Rikki minntist ekki á þessar kenndir sínar við nokkurn mann .
" Ég þekkti enga homma og bældi þessar tilfinningar niður .
Djammaði bara meira til að halda óróanum í skefjum .
Yrði ég skotinn í einhverjum stillti ég mig en fyrir kom að ég endaði í rúminu með strákum eftir djammið .
Það var þó sárasjaldan og þessir strákar voru ekki hommar , " segir hann .
Helsta fyrirmyndin á þessum tíma var píanósnillingurinn Liberace og hér heima vissi Rikki af Gulla rakara .
Fór þó aldrei að ræða við hann .
" Maður heyrði mjög leiðinlegar sögur af hommum og þorði fyrir vikið ekki að ræða þessi mál við neinn .
" Rikki stundaði nám í Menntaskólanum við Tjörnina en lauk ekki stúdentsprófi .
Þótti affarasælast að fara utan og úr varð að hann ritaðist inn í háskóla í Toronto árið 1972 .
Sendiherra Kanada á Íslandi , Brian Holt , hafði milligöngu um það en hann var kunningi foreldra Rikka .
" Mamma vildi að ég færi til Bretlands en Brian ráðlagði mér að fara frekar til Kanada .
Námið væri mun ódýrara þar .
Ég vissi varla hvar Kanada var á landakortinu en sló samt til .
Aðalatriðið var að komast í burtu .
" Rikki ritaði sig inn í fornám að læknisfræði en kom út eftir að önnin var byrjuð og féll í öllum fögum nema sálfræði .
" Ég stóð í þeirri meiningu að ég væri voðalega góður í ensku en samt skildu afar fáir mig þarna úti , " rifjar hann upp hlæjandi .
Sálfræðin kveikti í honum og þá braut ákvað hann að feta .
Að loknu mastersprófi í Kanada lá leiðin í doktorsnám í York á Englandi .
Þar var Rikki í sjö ár .
Doktorsverkefnið hverfðist um tilfinningar unglinga og Rikki vann um tíma með náminu í fangelsi fyrir ungmenni .
" Ég ætlaði ekki aftur til Kanada en eftir doktorsprófið kom í ljós að ég varð að gefa upp á bátinn annað hvort íslenska ríkisborgararéttinn minn eða þann kanadíska , sem ég hafði öðlast meðan ég dvaldist þar .
Það vildi ég ekki gera og sneri því aftur til Kanada , " segir hann .
Lokaði á kynhneigðina Þegar hér er komið sögu var Rikki búinn að viðurkenna kynhneigð sína opinberlega .
" Ég var orðinn 28 ára þegar ég kom út úr skápnum .
Það sem hélt aðallega aftur af mér var að ég óttaðist að fá ekki inni í háskóla ef fólk vissi að ég væri hommi .
Eflaust finnst einhverjum þetta seint en á þessum tíma var ekkert óalgengt að menn væru að koma út úr skápnum á aldrinum 25 til 30 ára , jafnvel síðar .
Satt best að segja truflaði kynhneigðin mig ekki sérstaklega á námsárunum , ég lokaði bara á hana .
En það gerði það líka að verkum , mér að vísu óafvitandi þá , að svoleiðis bæling á rómantískar tilfinningar sem fylgja kynhneigðinni deyfir líka tilfinningar til annarra almennt , og leið ég fyrir það .
" Mörgum brá þegar Rikki kom út úr skápnum .
" Það grunaði ekki nokkurn mann að ég væri hommi .
Eigi að síður var mér vel tekið , ég hef aldrei upplifað höfnun vegna kynhneigðar minnar .
Eins og svo margar mæður hafði mamma áhyggjur af því að ég gæti orðið fyrir aðkasti en hún studdi mig alltaf dyggilega .
Eins pabbi en þau voru skilin á þessum tíma og pabbi kominn með aðra konu .
Bæði mamma og pabbi þekktu á þessum tíma samkynhneigt fólk og það hjálpaði til .
Það slær oftar en ekki á fordóma fólks , séu þeir á annað borð fyrir hendi , að kynnast samkynhneigðu fólki persónulega .
" Rikki kynntist fyrsta kærastanum sínum , Kelvin , í Bretlandi .
" Það var í fyrsta skipti sem ég var elskaður til baka , " segir hann .
Þeir voru par í níu ár og fluttu saman til Kanada .
Upp úr sambandinu slitnaði .
Næst kynntist Rikki kanadískum manni , Mark , sem hafði þá sérstöðu að hafa komið út úr skápnum þrettán ára .
" Mark er einn af fáum mönnum sem ég þekki sem hafa gert þetta svona snemma .
Ég virði hann mikið fyrir það .
" Rikki og Mark bjuggu um tíma á Íslandi og Rikki gegndi þá formennsku í Samtökum áhugamanna um alnæmisvandann ( nú Alnæmissamtökunum ) .
" Það var skemmtilegt starf og ég minnist þess þegar við Jóna Ingibjörg , kynfræðingur , fórum austur fyrir fjall á útihátíð eina verslunarmannahelgina og afhentum ungum gestum smokka til að koma í veg fyrir HIV-smit .
Það var ofsaveður þá nóttina og fuku sum tjöld , en enginn lét það á sig fá .
" Þetta var árið 1991 og viðhorf til samkynhneigðra hafði breyst til muna .
" Í staðinn var hins vegar komin varkárni og hræðsla gagnvart hommum útaf HIV-smiti sem linnti ekki í nokkur ár .
Ég þekkti marga sem féllu í valinn þau ár , bæði hér og í Kanada , þar sem ég vann nánast eingöngu með HIV-smituðum árin 1986 til 1990 .
" Leigi ekki svoleiðis fólki ! Rikki lenti líka í því að missa af leiguíbúð í Reykjavík vegna þess að maki hans var ekki kona .
" Búið var að ganga frá öllu þegar leigusalinn spurði mig hver konan mín væri .
Þegar ég upplýsti hann um að ég væri ekki með konu , heldur manni , skellti hann á mig með þeim orðum að hann leigði ekki svoleiðis fólki .
" Leiðir Rikka og Marks skildu og undanfarin fimmtán ár hefur Rikki verið með öðrum Kanadamanni , Johnny .
Þeir eru nú giftir .
Johnny er hárgreiðslumaður og er heimili þeirra skammt fyrir utan Toronto .
Í mikilli sveitasælu .
" Við búum í stóru húsi með mörgum gestaherbergjum sem við höfum yndi af að fylla .
Við fáum reglulega gesti að heiman og núna erum við að undirbúa haustblót , þar sem Sverrir vinur minn Guðjónsson , kontratenór , og Hilmar Örn Hilmarsson , tónlistarmaður og allsherjargoði , verða í aðalhlutverkum .
Blótið átti að vera í haust en hefur verið frestað til haustsins 2016 .
" Spurður hvort hann sé ásatrúar svarar Rikki neitandi " en ég er mikið í sálrænum pælingum .
Ekki spírítisma en sálarlífið og ekki síður eilífðin eru mér afar hugleikin .
" Meira um það síðar .
Rikki er ennþá í góðu sambandi við sína fyrrverandi , Kelvin og Mark , og heimsækja þeir þá Johnny reglulega .
" Það er engin ástæða til að varpa vináttunni fyrir róða enda þótt rómantíkin sé ekki lengur fyrir hendi .
Ef allir eru sáttir og engin afbrýðisemi til staðar gengur þetta alveg upp .
Ég met vináttu Kelvins og Marks mikils .
" Framarlega í réttindabaráttunni Mikið vatn hefur runnið til sjávar frá því Rikki flutti frá Íslandi fyrir 43 árum .
Hann segir allt annað að horfa yfir sviðið hér heima í dag , Ísland standi mjög framarlega í réttindabaráttu samkynhneigðra .
" Eftir þessu er tekið úti í heimi , það get ég sagt þér .
Það vakti mikla athygli að samkynhneigð kona , Jóhanna Sigurðardóttir , væri hér forsætisráðherra .
Þá var Jón Gnarr óþreytandi við að vekja athygli á réttindum samkynhneigðra meðan hann var borgarstjóri .
Svona lagað spyrst út .
Heldur má ekki gleyma mönnum eins og Páli Óskari Hjálmtýssyni , sem lyft hefur grettistaki hér heima .
Hann er fyrirmyndin sem mín kynslóð hafði ekki .
Palli hefur hjálpað ófáum hommum og lesbíum að sættast við sjálf sig og viðurkenna sína kynhneigð .
Ungt fólk á Íslandi þarf ekki að hafa neinar áhyggjur af þessum málum lengur .
Getur jafnvel fikrað sig áfram án þess að hafa bakþanka .
Það er mjög mikilvægt .
Það þurfa ekki allir að vera eins .
" Hann segir Kanada skemur á veg komið í þessum efnum .
" Ég átta mig ekki alveg á því hvers vegna það er en íhaldssemi er sennileg skýring .
Kanada er íhaldssamt þjóðfélag .
Hafandi sagt það hef ég aldrei upplifað andúð á samkynhneigðum í Kanada .
Kanadamenn eru bara ekki eins opnir varðandi þessi mál og við Íslendingar .
" Hugsar út fyrir rammann Í starfi sínu sem klínískur sálfræðingur er Rikki mjög opinn varðandi kynhneigð sína .
Hann var lengi með stofu í Toronto og þar leitaði samkynhneigt fólk mikið til hans .
Eftir að hann flutti sig út fyrir borgina er minna um það .
" Aðalsvið mitt er fólk sem ekki sér lengur tilgang með lífinu .
Ég hugsa gjarnan út fyrir rammann og þess vegna er fólki oft vísað til mín þegar það hefur reynt allt annað varðandi meðferð .
Segja má að ég sé lokaúrræðið .
" Að sögn Rikka er vonlaust að bregða mælistiku á vitundina og fyrir vikið þurfi gjarnan að grípa til óhefðbundinna aðferða þótt undirstaðan í samtalsmeðferðinni sé að venju hefðbundin , CBT ( Cognitive Behavior Therapy ) .
" Ég hvet fólk til að hugsa um stóru línurnar í þessu lífi .
Hver er tilgangurinn ? Hvers vegna upplifum við erfiðleika ? Mín skýring er sú að til þess að njóta góðu stundanna betur þurfum við að hafa upplifað slæmar stundir .
Neikvæðar tilfinningar eru órjúfanlegur hluti að lífinu .
Ef þú ert alltaf í sólskini þekkirðu ekki snjó og él .
Ég legg áherslu að fólk þurfi ekki að þurrka út það neikvæða sem hefur hent það í lífinu .
Lífið á ekki endilega að vera auðvelt og það sem ég hef upplifað gerir mig að þeirri manneskju sem ég er í dag – bæði jákvæðir hlutir og neikvæðir .
Þetta hjálpa ég fólki að reyna að skilja .
Það er mikilvægt að gera sér grein fyrir því að það er tilgangur með erfiðleikunum .
" Fyrr í þessu samtali var getið um eilífðina en hún er snar þáttur í nálgun Rikka í sínu starfi sem sálfræðingur .
" Ég trúi á eilífðina , æðri vitund á öðru sviði .
Sálin deyr aldrei og fyrir vikið þurfum við ekki að ljúka öllum okkar verkefnum í þessu lífi .
Við munum aldrei deyja .
Afstaða okkar til lífsins breytist um leið og við áttum okkur á þessu .
Getirðu ekki eitthvað í þessu lífi , eins og að eignast börn , gerir þú það bara í næsta lífi .
Ég vinn mikið með tilvistarstefnuna og heimspeki .
" Þjáningin þroskar Spurður hvort það geti þá ekki verið lausn fyrir þá sem líða þjáningar að binda enda á líf sitt til að byrja upp á nýtt hristir Rikki höfuðið .
" Það er sóun á líkama .
Þess utan hjálpar þjáningin okkur að þroskast og án hennar getum við ekki notið góðu stundanna almennilega , eins og ég kom inn á áðan .
Þess vegna er sjálfsvíg aldrei lausn .
" Lífið er stutt og líður hratt .
Þessu fór Rikki einmitt að velta fyrir sér þegar hann sótti tónleika hjá Leonard Cohen í Kanada fyrir skemmstu .
" Cohen er orðinn áttræður og flestir tónleikagestir voru á mínum aldri , um eða yfir sextugt , og ég hugsaði með mér : Eftir þrjátíu ár verðum við öll farin .
" Hann hefur samt ekki áhyggjur af því að verða gamall .
" Ég er í ágætu formi , fór að vísu í bakinu um daginn , " segir hann brosandi , " og hef engar áhyggjur af því að eldast .
Ég óttast heldur ekki dauðann .
Það er engin ástæða til þess , þegar líkami minn deyr flyst sálin bara annað .
Pabbi minn var aldrei veikur á sinni löngu ævi , svo lagðist hann bara niður einn daginn , var eitthvað illa fyrirkallaður , og dó .
Það er mjög góður dauðdagi .
Hann var kominn yfir áttrætt .
Mamma dó hins vegar úr brjóstakrabbameini , 63 ára gömul .
Það var erfiðara .
Annars er dauðinn aldrei slys .
Hann er alltaf planaður enda þótt við vitum ekki af því .
Dauðinn er órjúfanlegur hluti af lífinu .
Við verðum öll að búa að þeirri reynslu , að hafa misst ástvin .
Þannig má segja að lífið sé eins og Shakespeare-leikrit .
" Þegar Rikki var ungur munaði minnstu að hann yrði fyrir bíl á horni Austurstrætis og Pósthússtrætis , þar sem Kaffi París er núna .
" Ég steig út á götuna en var kippt til baka um leið og bíll ók hjá á mikilli ferð .
Engan var þó að sjá á gangstéttinni .
En minn tími var greinilega ekki kominn .
" Var pólskur gyðingur Rikki hefur verið andlega sinnaður frá unga aldri .
Sem barn fór hann í andaglas með móður sinni og kveðst hafa upplifað leiftur frá sínum fyrri lífum með þeim hætti .
" Við búum öll í andlegri vídd og eigum okkur æðri sál eða vitund .
Þessi andlega vídd sendir svo part af okkur í hvert líf , það er ekki sama sálin en svipuð .
Við höfum samband við hana gegnum það sem ég kalla innsæi .
Ef eitthvað er óskýrt hlustaðu þá bara á innsæið ! Sjálf getum við gleymt milli lífa en í hinni andlegu vídd tapast ekkert .
" Spurður um fyrri líf þá kveðst Rikki einu sinni hafa verið indíáni .
" Ég var í sveit á sumrin sem strákur og vildi alltaf ríða berbakt .
Það var mikið hlegið að þessu en fyrir mér var þetta eðlilegt .
Margt sem gerist í þessu lífi er tengt því sem gerðist í fyrri lífum .
" Í síðasta lífi var hann pólskur gyðingur og týndi lífi í leifturárás nasista .
Var skotinn til bana .
Áður hafði hann misst börnin sín .
" Það var mjög sár reynsla og fyrir vikið vildi ég ekki hafa áhyggjur af börnum í þessu lífi .
Eins og ég segi , maður þarf ekki að gera allt í hverju lífi .
" Hann er viss í sinni sök en viðurkennir að viðhorf sitt sé aðeins eitt af fjölmörgum .
Önnur viðhorf eigi alveg jafnmikinn rétt á sér og hann þvingi sinni lífssýn ekki upp á nokkurn mann .
Sé fólk á hinn bóginn reiðubúið að hlusta er hann allur af vilja gerður að fræða .
" Takmark mitt í lífinu er að hjálpa öðrum .
Hjálpa fólki að víkka sjóndeildarhringinn og draga úr streitu .
" Hvers vegna er ég hérna ? Rikki hefur ritað bók um þessar pælingar sínar , þar sem lykilspurningin er " Hvers vegna er ég hérna ? " Bókina kallar hann The Purpose – Your Soul ' s Emotional Journey ( www.thepurpose.c a ) og kom hún út í Kanada síðasta haust .
Verið er að þýða bókina á rússnesku , hindí , tamíl og spænsku og Rikka dreymir einnig um að þýða hana á íslensku .
" Ég er búinn að kanna möguleika á því en það virðist ekki auðvelt .
Það er dýrt að þýða bækur og markaðurinn lítill .
Má ég ekki nota tækifærið og lýsa eftir forlagi til að taka þetta verkefni að sér ? " spyr hann brosandi .
Að sjálfsögðu .
Talið berst loks að samsemd og búsetu .
Mest öll sín fullorðinsár hefur Rikki búið í útlöndum , lengst af í Kanada .
Eigi að síður kveðst hann vera meiri Íslendingur en Kanadamaður .
" Ég hef alltaf verið duglegur að koma heim , einkum á sumrin , og ekki spillir það fyrir að nú er flogið beint til Toronto .
Ég á íbúð í Reykjavík og gæti vel hugsað mér að verja meiri tíma á Íslandi í framtíðinni .
Veit hins vegar ekki alveg hvort Johnny er á sama máli .
" Hann hlær .
" Það er ákaflega kalt í Kanada yfir vetrarmánuðina , febrúar var kaldasti mánuður frá því mælingar hófust á okkar slóðum .
Frost fór mest niður í 26 stig .
Það gera 40 stig í vindkælingunni .
Ég neita því ekki að gaman væri að eiga íbúð í hlýrra landi yfir veturinn , þá er ég að tala um suðlægari slóðir .
En það gildir svo sem einu hvert maður fer , það er erfitt að taka Íslendinginn úr manni .
" Töskur úr kýrjúgrum Rikki var hérna heima á dögunum til að kynna nýja hönnun sem hann á hugmyndina að , Bookollu , leðurhandtöskur unnar úr kýrjúgrum .
Hugmyndin er hér um bil fjörutíu ára gömul en ekkert varð úr henni þá , þar sem ekki var hægt að vinna leður úr júgrum á þeim tíma .
Á seinni árum hefur á hinn bóginn orðið vakning , nýta ber alla hluta skepnunnar , og fyrir vikið þótti Rikka upplagt að draga þessa gömlu hugmynd fram í dagsljósið .
Kynnti hana fyrir vinkonu sinni , Elínu Eddu Árnadóttur hönnuði , og hún féll strax fyrir henni .
" Við skulum gera þetta ! " voru fyrstu viðbrögð hennar .
" Þá fannst mér Búkolla baula einhvers staðar í fjarska , " segir Rikki .
Gengið var til samstarfs við sútunarverksmiðju á Sauðárkróki og er framleiðsla nú hafin .
Að framleiðslunni koma einnig Sigurjón Kristenssen leðurvinnslumaður og Karl Bjarnason sútari .
Að sögn Rikka er um dýra framleiðslu að ræða og engar tvær töskur eru eins .
Töskurnar sem kynntar voru á HönnunarMars eru prófstykki og ekki er hægt að kaupa vöruna ennþá .
Senn mun þó koma að því og gerir Rikki ráð fyrir að salan muni aðallega fara fram á netinu .
" Við bíðum mjög spennt eftir viðbrögðum .
" Vöruna má virða fyrir sér á heimasíðunni www.boo-kolla.com .
Hélt að ég væri eðlilegur Bók Rikka , The Purpose , fjallar um nálgun hans sem sálfræðings og hugmyndir hans um tilgang lífsins .
Hann deilir líka eigin minningabrotum með lesendum , eins og eftirfarandi dagbókarfærslu : " Þegar ég var lítill hélt ég að ég væri eðlilegur .
Að það væri allt í lagi að vera sá sem ég var .
Ég kunni að meta sumt , annað ekki , eins og gengur .
Ég var frjáls .
Ég var alltaf skotinn í einhverjum .
Það var mitt leyndarmál .
Ég var of feiminn til að láta vita af því og skammaðist mín ef einhver veitti því athygli .
Ég vissi að þetta var eðlilegt .
Vinir mínir væru eins .
Við dauðskömmuðumst okkar allir ef einhver stríddi okkur á þessum " einstaka " vini sem við létum okkur dreyma um , svo það var yfirleitt látið kyrrt liggja .
Dag einn , ég man ekki nákvæmlega hvenær , brá mér í brún .
Ég áttaði mig allt í einu á því að ég var öðruvísi ! Á þeim tíma hafði ég þróað með mér gildi og siðferði , þekkti rétt frá röngu , hvað væri eðlilegt og óeðlilegt .
Ég vissi að ég væri nákvæmlega eins og aðrir að flestu leyti .
Eitt greindi mig þó frá hinum , ég hafði aldrei laðast kynferðislega að manneskju af gagnstæðu kyni , bara kynbræðrum mínum .
Þetta var slæmt ! Hvað átti ég til bragðs að taka ? Þetta var skammarlegt ! Kæmist einhver að þessu myndi ég deyja .
Ég yrði að athlægi og útskúfað af fjölskyldu og vinum .
Ég reyndi að bæla þessar rómantísku tilfinningar niður en komst fljótt að raun um að það var ekki hægt .
En ég gat samt sem áður haldið þeim leyndum .
Á sama tíma var ástum allra annarra fagnað , um þær rætt og að þeim dáðst .
Hvert sem litið var voru karlar og konur að faðmast , kyssast , dansa , sitja saman , njóta ásta , gifta sig og eignast börn ; aldrei voru það tveir karlar eða tvær konur ! Maður vildi falla inn í hópinn og þess vegna varð maður að þykjast .
Byrjaði að lifa lygi .
Maður laug sérstaklega að þeim sem voru manni kærastir – fjölskyldunni og nánustu vinum .
Það var sárt .
Yrði maður ástfanginn af einhverjum var erfitt að láta það í ljós og gerði maður það var ástin ekki endurgoldin .
Ástin var kramin og snúið á hvolf í reiði sem beindist gegn öðrum og ekki síður manni sjálfum .
Í sumum tilvikum , þegar þessi tilfinning nær hámarki , getur hún leitt til hommabarsmíða eða jafnvel sjálfsvígs .
Oftar en ekki er afleiðingin þó frekar einelti eða þunglyndi og birtingarmyndin er þá gjarnan fordómar í garð samkynhneigðra og rómantísk einangrun .
Með tímanum tekst flestum okkar að sættast við okkar innra eðli og finna styrkinn til að lifa opnu lífi .
Okkur verður ljóst að við stöndum ekki ein .
Fyrsta Gay Pride-upplifunin mín var eins og adrenalínsprauta , staðfesting á tilvist , vígsla inn í ættkvísl , vitneskja um styrk samfélags og umfram allt sjálfsviðurkenning .
Sálin sprakk út þennan dag , blómstraði og fann sinn innri styrk .
Ég hætti að biðjast afsökunar .
Ósýnilegu hlassi sem legið hafði á sál minni árum saman var létt af mér , loksins var ég frjáls á nýjan leik , eins og ég hafði verið sem barn áður en allt þetta byrjaði .
Mér fannst ég einstakur og að enginn gæti komið í minn stað .
" 