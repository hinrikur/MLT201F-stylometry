Rektorar Háskóla Íslands ( HÍ ) og Háskólans í Reykjavík ( HR ) , þau Kristín Ingólfsdóttir og Ari Kristinn Jónsson , undirrituðu í vikunni samning milli tækni- og verkfræðideildar HR og lífvísindaseturs HÍ um aukið rannsóknasamstarf í lífvísindum þar sem sebrafiskar eru notaðir sem tilraunadýr .
Í tilkynningu segir að HR hafi , í tengslum við rannsóknir í taugavísindum , byggt upp góða aðstöðu til rannsókna á sebrafiskum .
Þar hafi verið þróuð tækni til atferlismælinga sem nýta megi með ýmsu móti , svo sem til lyfjaskimana .
Lífvísindasetur HÍ sé síðan samstarfsvettvangur rannsóknahópa sem stunda sameindalíffræðilegar rannsóknir í því augnamiði að stuðla að samnýtingu á aðstöðu .
Einnig til að byggja upp öfluga kjarnastarfsemi í lífvísindum .
Starfsemi setursins nýtist því fólki frá fjölda stofnana .
Setrið hafi nýlega komið upp svonefndri CRISPR-tækni til erfðabreytinga og muni leggja til sérþekkingu um erfðabreytingar á sebrafiskum til rannsókna .
Saman munu vísindamenn beggja háskóla nýta aðstöðu HÍ til að herma sjúkdóma í mönnum í sebrafiskum , framkvæma rannsóknir á virkni þeirra gena sem skipta máli í því tilliti og leggjast í skipulega leit að lyfjum sem gætu gagnast gegn sjúkdómunum .
Tæknin mun nýtast til rannsókna í sameindalíffræði , taugavísindum , þróunarfræði og á atferli og mun efla skilning á því hvernig gen og umhverfi hafa áhrif á svipfar lífvera .
Sköpum betri umgjörð " Sameiginlega munu háskólarnir stuðla að frekari fjármögnun starfseminnar með rannsóknastyrkjum og styrkjum til tækjakaupa .
Að auki mun samstarfið leiða til fjölda nemendaverkefna á öllum námsstigum og greiða fyrir samstarfi við fleiri rannsóknarhópa , " segir í tilkynningu " Samstarf háskólanna í rannsóknum hefur almennt verið mjög gott , en með þessum samningi styðjum við betur við aðgengi vísindamanna að aðstöðu fyrir rannsóknir , eflum samstarf um verkefni og síðast en ekki síst sköpum enn betri umgjörð fyrir nemendur í rannsóknartengdu námi á þessu sviði , " segir Ari Kristinn Jónsson , rektor HR. sbs@mbl.is 