Vikan sem nú er að baki var ekki beinlínis björt þegar horft er til þess sem gerðist utan lands .
Líkur virðast benda til þess , að flugmaður , sem tókst að fela veiklun sína , hafi komið á sína vakt í flugstjórnarklefanum ákveðinn í að farga sjálfum sér og 149 sakleysingjum .
Ógnin er takmarkið Hryðjuverkamenn hafa seinustu árin náð mestum árangri í ógnarverkum með því að senda ungar konur vafðar í sprengjubelti inn í hóp óbreyttra borgara .
Eftir árásirnar í Bandaríkjunum 11. september 2001 og nokkur smærri ógnarverk virðist hafa tekist að koma í veg fyrir meiriháttar árásir .
Engin leið er þó til að koma algjörlega í veg fyrir að einstaklingar á borð við Breivik í Osló eða sprengjubræðurna í Boston nái að valda verulegum skaða .
Lengi hafa hermdarverkamenn horft til flugvélanna og þeim tókst að nota þær í tvennum tilgangi 11. september .
Bæði til þess að drepa fjölda farþega og að nota fullhlaðnar vélarnar sem ógnarvopn til að myrða og eyðileggja .
Ekki er að undra þótt ríki veraldar sem geta ekki án stórnotkunar á farþegaflugvélum verið hafi brugðist hart við .
Það var óhjákvæmilegt .
Eðlileg viðbrögð við ógnum þeirra hafa gert tilveru milljóna lakari , dýrari og langdregnari , þótt stundum sé það vissulega aðeins í smálegum hlutum .
Flugfarþegar hafa sopið seyðið .
Margt af því sem gert er við farþega myndi við aðrar aðstæður flokkast undir persónulega áreitni og stundum persónulegar árásir .
Fullorðið fólk er látið paufast úr skónum sínum , við erfiðar aðstæður , hallandi sér upp að vegg og haldandi í strenginn svo að buxurnar hrjóti ekki niður á hæla þar sem beltið fór í gegnum lýsingu .
Þegar naglaklippur finnast óvænt í handtösku áttræðrar konu eru þær gerðar upptækar með hnykk .
Ómarkvisst úrtak ( markvisst úrtak má ekki , því það gæti bent til kynþáttahaturs ! ) getur leitt til þess að þuklað sé á fólki með grófum hætti .
Sætti það sig ekki við þær trakteringar er það sett í gegnumlýsingu , sem við aðrar aðstæður væri bönnuð fyrir börn og viðkvæma .
Vilji fólk ekki sæta slíku áreiti heldur það sig heima .
Hryðjuverkamennirnir geta fært sér öll þessi óþægindi og niðurlægingu milljóna sakleysingja til tekna .
Leit á flugmönnum Einnig hefur víða verið tekin upp sú regla , að einnig skuli leitað á flugmönnum til að sjá hvort þeir lumi á einhverju sem geti grandað flugvél , svo sem " body lotion " eða naglaklippum .
Sleppi flugmennirnir í gegnum þessa leit eru þeir með flugvélina í fingrum sínum .
Gangi þeim illt til er það verkfæri mun stórbrotnara en naglaklippur .
En þessum árangri hafa hermdarverkamenn eða hryðjuverkamenn náð .
Þessi íslensku orð eru ekki nærri eins lýsandi og orðið " terrorist " .
( Auk þess sem þessi verkamanna-ending er heldur ógeðfelld .
) Því það er ógnin og óttinn sem er aðalmarkmiðið .
Sprengingin , skurður á háls , menn brenndir lifandi í búrum eftir að ekið er með þá um götur þorpa og bæja , samkynhneigðum mönnum hent ofan af háum húsum og smástrákar látnir skjóta krjúpandi menn í hnakkann , allt er þetta myndað af fagmönnum og sýnt í netheimum .
Ógnarverkin standa tiltölulega stutt en óttinn varir enda er hann markmiðið með þessu öllu .
Allur heimurinn skal skjálfa af ógn , sofa illa af ógn og aldrei vera rótt .
Allt annað mál Ógnaratburðurinn í Ölpunum hafði ekkert með hermdarverk eða terror að gera .
En engu að síður var talið rétt að grípa til fyrirbyggjandi ráðstafana .
Strax eftir að vísbendingar fengust um að aðstoðarflugmaður þýsku vélarinnar hefði viljandi grandað henni var tilkynnt um breytt fyrirkomulag .
Framvegis yrði í verki farið eftir reglum sem sagðar eru hafa gilt í Bandaríkjunum .
Þurfi flugmaður að bregða sér frá verður flugþjónn að fara áður inn í flugstjórnarklefann og vera þar á meðan .
Bandarískir fréttamenn hafa raunar bent á að þeir hafi margoft orðið vitni að því að bandarískir flugmenn hafi fyrir löngu hætt að gera nokkuð með þessa reglu .
Hún verður kannski virkari nú .
En er líklegt að hún breyti einhverju hafi flugmaður bilast eða ætli sér illt af öðrum ástæðum ? Efast má stórlega um það .
En menn telja sig þurfa að bregðast við hinni hræðilegu gjörð og koma í veg fyrir að hún verði endurtekin .
Og úrræðin eru ekki mörg .
Innskot Bréfritari upplifði eitt sinn sérkennilegt afbrigði af svona máli , góðkynja þó og smávaxið .
Leiðin lá frá Íslandi til Finnlands .
Skipta þurfti um vél á Kastrup .
Eftir eðlilega bið var farþegum sagt að ganga um borð og svo farið með þær rullur sem farið er með við svona tækifæri .
Svo sem 10 mínútum síðar var landgangsframlenging dregin saman , yfirflugfreyjan lokaði búkdyrunum tryggilega , snuddaði í einhverjum málum og svo settust flugliðar og bjuggu sig eins og farþegarnir undir flugtakið .
En næstu 10 mínúturnar eða svo gerðist ekkert .
Þá stóð flugfreyjan upp og tók að hringja .
Hún virtist fyrst ekki ná sambandi og hélt svo áfram að hringja .
Kallaði svo allt í einu á hina flugliðana og pískraði við þá .
Þeir gátu fæstir leynt undrun sinni , svo skrítnir urðu þeir í framan .
Svo var komið að farþegunum : " Góðir farþegar .
Það hefur komið í ljós að það eru engir flugmenn frammi í flugstjórnarklefanum .
Við höfum fengið þær upplýsingar að skipta hafi þurft um áhöfn .
Nýja áhöfnin átti að koma frá Osló í tæka tíð , en það virðist hafa orðið smáseinkun á þeirri flugvél , sem okkur var ekki sagt frá .
" Það brast á slíkur hlátur í vélinni að Ómar Ragnarsson hefði ekki upp á sitt besta náð öðrum eins .
Kannski var það feginshlátur .
Svo sem hálftíma síðar , þegar flugmennirnir tveir gengu loks um borð , fengu þeir hressilegt lófatak , en tóku því hálflúpulegir .
Mikil alvara á óróasvæði En það var margt annað öndvert uppi í tilverunni í þessari viku .
Það er ekki nýlunda að í Mið-Austurlöndum sé ástandið erfitt og kvikt .
Oftast nær eru blossar þar og hér á svæðinu .
En nú virðist sem þar logi eldar , hvert sem litið er .
Hatur eykst og tortryggni , sem er landlæg , grasserar eins og bráðsmitandi pest .
Jafnvel ólíklegustu valdamenn , svarnir hefðbundnir óvinir , deila skyndilega svipuðum áhyggjum og vantreysta þeim sem helst þyrfti að treysta .
Utanaðkomandi öflum , horfnum heimsveldum og förnum forystumönnum , voru löngum mislagðar hendur á þessum bletti .
Dregin voru upp mörk ríkja , stundum þvert á þjóðir eða þjóðarbrot , kynþætti , ættbálka og trúardeildir .
Heimamönnum var svo ætlað að fást við þessa sköpun eftir að herrarnir voru horfnir á braut .
Iðulega reyndist það ekki á færi annarra en miskunnarlausra einræðisherra að halda ríkjum saman sem þannig voru komin til .
Saddam Hussein , vitfirrtur harðstjóri , er sígilt dæmi um það .
Hann stjórnaði með stuðningi súnní-múslima , sem voru þó í minnihluta en sjía-múslimar í meirihluta , og í norðurhluta Íraks voru Kúrdar , sem var haldið innan ríkisins með mikilli fólsku sem kristallaðist þegar Saddam Hussein lét myrða 300.000 Kúrda , aðallega með efnavopnum .
Leyniþjónustur Bandaríkjanna og Breta töldu engan vafa ríkja á því að Saddam réði enn yfir gereyðingarvopnum eða væri við að koma þeim upp .
Það var meginréttlæting árásarinnar á Írak .
Árásin naut yfirburðastuðnings í báðum löggjafarsamkundum þessara ríkja .
Sagan varðandi gereyðingarvopnin reyndist haldlaus .
Valdahlutföllum kollvarpað Súnní-múslimum , stuðningsmönnum Saddams Husseins , var ýtt til hliðar og sjía-múslimar leiddir til áhrifa og staða Kúrda var styrkt .
En af þessu leiddi m.a. að skyndilega var kominn upp nýr stjórnmálalegur öxull á milli Teheran og Bagdad .
Það var svo sannarlega aldrei meining valdhafa í Washington .
Bersýnilegt er að klerkastjórnin er ráðandi í hinu nýja sambandi .
Þess utan hefur hún tögl og hagldir í Sýrlandi , Líbanon og nú síðast í Jemen .
Barack Obama var svo óheppinn eða klaufalegur fyrir fáeinum mánuðum að lýsa Jemen sem sérstakri táknmynd velheppnaðrar stefnu sinnar í Mið-Austurlöndum .
Fáeinum vikum síðar var forseti landsins flúinn úr höllu sinni og höfuðborg og loks úr landi .
Bandaríska sendiráðinu var lokað á hlaupum og skæruliðar Huthi , sem sækja leiðsögn til klerkastjórnarinnar í Teheran , létu greipar sópa um vopn og farartæki sem skilja varð eftir .
Útsendarar hers og leyniþjónustu Bandaríkjanna hafa nú einnig komið sér á brott frá Jemen með brotið sverð og rofinn skjöld .
Engu að treysta Netanyahu , forsætisráðherra Ísraels , treystir ekki Obama forseta yfir þröskuld .
Það er gagnkvæmt .
Þess vegna bannaði forsetinn að Ísraelar fengju upplýsingar um þróun viðræðna um kjarnorkuvopnabrölt Írana .
En þegar andstæðingar Obama á Bandaríkjaþingi , sem haldið var óupplýstum líka , meirihlutanum í báðum þingdeildum , tóku að fjalla um samningsforsendur brá forsetanum .
Upplýsingar þingsins voru augljóslega ekki frá bandarískum stjórnvöldum og því sakaði Obama Ísrael um að stunda njósnir gagnvart Bandaríkjunum ! Ísraelar svöruðu í hálfkæringi og bentu á að Þýskaland væri í sex ríkja hópnum sem sæi um viðræðurnar og það væru fleiri færir um að hlera síma Merkel kanslara en Obama .
En í aðeins meiri alvöru gáfu Ísraelsmenn síðar til kynna að upplýsingarnar hefðu þeir fengið með því að hlera Íran .
Enginn veit hvað er satt í þessu , enda fyrsta regla Mossad og CIA væntanlega sú , að segja ekki frá neinu , og seinast alls frá sannleikanum og þá einvörðungu ef öll lygi sem hægt sé að grípa til sé algjörlega uppurin .
En þótt sannleikurinn um þetta atriði muni því lengi enn fara huldu höfði er annað öllum augljóst : Helstu og mikilvægustu bandamenn í Mið-Austurlandamálum , Ísrael annars vegar og Bandaríkin hins vegar , hafa aldrei verið fjarlægari en nú .
Við bætist að tortryggni annarra mikilvægra ríkja á svæðinu í garð Bandaríkjanna fer vaxandi .
Á því eru margar skýringar .
Eftir áratuga vinsemd og milligöngu Mubaraks , fyrrverandi forseta , í þágu markmiða Bandaríkjanna lyfti Bandaríkjaforseti ekki litlafingri eða síma til að létta honum róðurinn , þegar á móti blés .
Þvert á móti .
Hann tók kjöri Morsis og Bræðralagi múslíma fagnandi .
Þegar Morsi hafði algjörlega umboðslaust lagað egypsku stjórnarskrána í hendi sér , gerði Egyptum með því skylt að vera sammála sér , og stefndi að því að gera Egyptaland að ríki sem lyti sjaríalögum heyrðist ekki hósti eða stuna frá Obama .
En þegar Egyptaland var komið á heljarþröm og Al Sisi hershöfðingi taldi sig nauðbeygðan til að grípa inn í frysti Obama samstundis fjárhagsstuðning Bandaríkjanna við Egyptaland .
Það var þungt högg því að rósturnar í landinu höfðu þurrkað upp helstu tekjulind landsins , ferðaiðnaðinn .
Sádi-Arabíu leist ekki á blikuna og bauð Sisi margfaldan þann fjárstuðning sem Obama hafði stöðvað og undirstrikaði þar með að Bandaríkin gætu ekki lengur stjórnað löndum í þessum heimshluta í gegnum hlaupareiking sinn .
Eftir vorhreingerningar Nató í Túnis og Líbíu , sem hin hreina íslenska vinstristjórn samþykkti , fór þar allt í bál og brand .
Hryðjuverkasamtök Ríkis Íslams náðu fótfestu þar .
Þegar það hryllingslið hafði skorið meira en hundrað unga kristna egypska verkamenn á háls og sýnt viðbjóðinn á netinu sendi Sisi flugher sinn á vettvang .
Hvíta húsið frétti af þeirri árás í sjónvarpinu .
Og nú þegar Sádi-Arabar , Egyptar og fleiri þjóðir á svæðinu sendu flugheri sína til árása á Jemen töldu þær ástæðulaust að láta Bandaríkin vita af því fyrirfram .
Enginn vafi um kjarnorkuvopn nú Árásin á Saddam Hussein var gerð þar sem fullvissa þótti fyrir því að hann hefði komið sér upp gereyðingarvopnum .
Það reyndist ekki rétt , því einræðisherrann hafði náð að losa sig við slík vopn í tæka tíð .
En um Íran ríkir enginn vafi .
Þeir eru hættir að neita því að þeir eigi skammt í að fullgera sínar sprengjur .
Þeir ætli sér það þó ekki , og vilji það ekki og séu eingöngu að auðga úran í friðsamlegum tilgangi .
Íran er meira en fjórfalt stærra en Írak og meira en helmingi fjölmennara og lýtur harðræðisstjórn klerkaveldisins .
Ekkert ríki hefur staðið betur við bakið á hryðjuverkamönnum síðustu árin en Íran .
Bandaríkin eru nú í samningaviðræðum við Íran um að Íran lofi að smíða ekki kjarnorkuvopn næstu 10 árin .
Gegn slíku loforði muni efnahagsþvingunum við landið af hálfu vestrænna ríkja hætt .
Egyptaland , Sádi-Arabía , Jórdan og Ísrael eru í öngum sínum yfir þessari þróun .
Íran er að mati þessara ríkja þegar komið með yfirburðastöðu á einum viðkvæmasta bletti veraldar .
Þegar efnahagsþvingunum ljúki verði Íran óviðráðanlegt með öllu og enginn vafi á , að eftir fáein ár verði Íran komið með myndarlegt kjarnorkuvopnabúr að auki .
Hinn endurborni Carter í Hvíta húsinu sé ólíklegasti maðurinn í veröldinni til að koma í veg fyrir það .
