Mig langaði að bjóða heim í kaffiboð til heiðurs ömmu minni heitinni og nöfnu , Kristjönu Hrefnu Guðmundsdóttur sem var alltaf kölluð amma í Tanga en húsið hennar hét Hrefnutangi .
Ég ákvað að bjóða heim konum í lífi mínu sem eru mér afar nánar og baka kökurnar sem amma bauð alltaf upp á með kaffinu , " segir Kristjana Stefánsdóttir söngkona .
Boðið var haldið á æskuslóðum Kristjönu , á heimili móður hennar , og gamla stell ömmunnar að sjálfsögðu notað .
Farið var í uppskriftabækur og furstakakan svokallaða sem enginn hafði smakkað í 15 ár bökuð nema að baksturinn var hollari en var í þá daga .
Þá var uppskrift að annarri mikilli uppáhaldsköku frá ömmu hennar grafin upp .
" Ég er sjálf með glútenóþol og þoli því illa hveiti til dæmis og ég fann staðgengla í allar uppskriftirnar og því getur fólk bæði gert þessar uppskriftir upp á gamla mátann eða notað það sem ég notaði .
En það er annars lítið mál að skipta út hráefni fyrir glútenfríar vörur í bakstri .
Gott er til dæmis að miða við að minnka mjölið bara um 30% þegar glútenið er sett inn .
Mamma er sykursjúk svo að ég gerði líka tilraunir með að nota kókospálmasykur í staðinn og sukrin gold og það heppnaðist mjög vel og hún gat fengið sér að smakka af öllu .
En ég mæli með því að þegar fólk er að baka án þess að nota glúten að gera það með góðum fyrirvara .
Það er alls ekki verra af hafa kökurnar tveggja daga gamlar , þær eru nefnilega þéttari í sér og verða einhvern veginn ljúffengari ef þær fá aðeins að standa .
Þessu hef ég komist að í gegnum tíðina .
" Allir hjálpuðust að og dóttir Kristjönu , Ragnheiður Lóa , 12 ára , lagði líka sitt á vogarskálarnar og úr varð yndisleg stund að sögn söngkonunnar þar sem andi ömmu hennar sveif yfir vötnum .
" Þessar konur eru mínar nánustu konur , bæði vinkona , mágkona , móðir , systir mín og dóttir og þetta var ógurlega skemmtilegt .
Það fóru allir í hálfgert nostalgíukast og bragðlaukarnir fóru með okkur í einhverjar minningartraðir .
Það var eins og amma hefði verið með okkur .
Ef við hefðum tekið þetta alla leið að hætti ömmu hefðum við líka boðið upp á sérrí eða líkjör og smávindla .
En ég gerði eitt , ég hafði svolítið af rósum því hún var alltaf með rósir í vösum .
Hún og afi voru með gróðurhús og afi færði henni bæði rósir þaðan á sumrin og svo bara úr blómabúðum á veturna .
" Amma Kristjönu hafði sínar skemmtilegu hefðir .
Það var alltaf grjónagrautur í hádeginu á laugardögum og svo voru bakaðar lummur í kaffitímanum upp úr grautnum .
En er Kristjana með mikinn áhuga á bakstri og eldamennsku ? " Já , þetta er eitt mínum stóru áhugamálum og dóttir mín deilir þessum áhuga með mér , er mjög flink og efnileg .
Best þykir mér að gera hlutina alveg frá grunni og við reynum að baka eitthvað saman reglulega .
Þetta er alveg aukaviðbót í góða samveru að dunda saman í eldhúsinu .
" Hrá mokkaterta með smjöri Botn 2 ½ dl möndlur 2 ½ dl döðlur 3 msk .
kakó 2 msk .
kókospálmasykur smávegis himalayasalt smávegis hilliduft Setjið allt saman í blandarann en tínið döðlurnar ofan í eina í einu því þær klístrast .
Hakkið saman þar til þetta er orðið svolítið slétt .
Mega samt vera pínu bitar í þessu .
Setjið í hringlaga form og í frysti .
Mokkakrem 270 g kasjúhnetur , lagðar í bleyti í 12 tíma 1 dl kókospálmasykur 1-2 tsk .
instant kaffi 2 tsk .
vanilladuft eða -dropar 1 dl íslenskt smjör ½ msk .
kakó Setjið allt saman í blandarann og blandið vel saman .
Súkkulaðibráð 1 dl kókósolía , brædd í vatnsbaði 1 dl kakó 1/2 dl agavesíróp Blandið öllu vel saman .
Blandið kókosflögum , kaffibaunum og kasjúhnetum í poka , bankið í spað og stráið yfir .
Brúnterta frá ömmu í Tanga Botnar 300 g sykur , Kristjana notaði 200 g sukrin gold og 100 g kókospálmasykur 300 g hveiti , Kristjana notaði 210 g glútenlaust hveiti 150 g smjörlíki eða smjör 3 egg ½ peli súrmjólk , Kristjana notaði möndlumjólk 3 msk .
kakó ¾ tsk matarsódi eða vínsteinslyftiduft Hrærið saman smjör og sykri og bætið svo eggjunum saman við go loks þurefnum og mjólkinni .
Setjið í 1 stórt hringlaga form með lausum botni eða silíkonbotni .
Bakið í 40 mín .
við 170°C í 40 mín .
Skerið í tvennt þegar hún er orðin köld .
Smjörkrem 150 g smjör 2 bollar flórsykur , Kristjana notaði kókospálmasykur 1 egg Hrærið öllu vel saman og hafið smjörið við stofuhita .
Smyrjið á milli botnanna og svo ofan á .
Furstakaka ömmu í Tanga Botn 50 g hveiti , eða 30 g glútenlaust 125 g sykur , eða kókospálmasykur 125 g smjör 1 egg 2 tsk .
vínsteinslyftiduft Blandið öllum hráefnunum saman og hnoðið vel .
takið 1/3 hluta blöndunnar frá .
Klæðið botn og hliðar vel smurðs hringlaga kökuforms , smyrjið sultunni yfir botninn , magn eftir smekk , og dreifið fyllingunni yfir .
Deigblandan sem geymd var er þá flött út og lögð yfir fyllinguna , meðfram börnunum líka .
Bakið við 180°C í 40 mínútur .
Fylling 1 egg 1 1/2 dl sykur eða kókospálmasykur 2 1/2 dl kókosmjöl Stífþeytið egg og sykur saman og blandið kókósmjölinu svo vel saman við .
Túnfiskssalat Kristjönu Stefáns 2 dósir túnfiskur í olíu 2 hvítlauksrif , smátt skorin 2-3 stilkar vorlaukur eða ½ venjulegur laukur , smátt skorinn 15-20 döðlur , smátt skornar 15-20 grænar ólífur , smátt skornar ½ krukka fetaostur , bitar smátt muldir ítalskt pastakrydd frá Pottagöldrum eftir smekk , má einnig nota oreganó , basil , timjan eða annað þurrkað krydd svartur pipar eftir smekk góð bragðmild olía eftir smekk , til dæmis sólblómaolía frá Yggdrasil Blandið öllu saman í skál og kryddið eftir smekk .
Bananaterta Kristínar vinkonu Kakan er glútenlaus .
Botnar 4 egg 4 msk .
sykur 1 ½ tsk .
kartöflumjöl 1 tsk .
lyftiduft Þeytið egg og sykur vel saman og bætið þurrefnum saman við .
Skiptið í 2 meðalstór hringlaga form , vel smurð , og bakið við 200°C í 15-20 mín .
Millilög 1 peli af rjóma , þeyttur sulta að eigin vali , til dæmis rabarbarasulta 3-4 bananar , í þunnum sneiðum Súkkulaðiglassúr kakó eftir smekk flórsykur eftir smekk kaffi eftir smekk smá smjör Blanda saman kakói , flórsykri , kaffi og smásmjöri .
Kælið botninn og setjið á disk .
Smyrjið sultunni þar ofan á , raðið banönum þá , þeyttum rjóma , aftur banönum og loks aftur lagi af sultu .
Setjið súkkulaðiglassúrinn efst .
