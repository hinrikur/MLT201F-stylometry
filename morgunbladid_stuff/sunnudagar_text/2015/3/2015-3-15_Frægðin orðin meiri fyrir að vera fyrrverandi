Það er ekki aðeins Björk Guðmundsdóttir sem stendur í sýningarstórræðum þessa dagana en á meðan MoMA-safnið í New York stendur fyrir sýningu á verkum hennar og list er fyrrverandi sambýlismaður og barnsfaðir hennar , Matthew Barney , að undirbúa stóra sýningu í Nútímalistasafninu í Los Angeles , MOCA , að því er The New York Times greinir frá .
Sýningin , sem á að opna í september á þessu ári , fjallar um allt er viðkemur vinnslu myndar Barney og félaga hans Jonathans Bepler , River of Fundament , sem sýnd var á Listahátíð í Reykjavík á síðasta ári .
Myndin er um sex klukkustundir í flutningi og þykir afar róttæk endursköpun á skáldverki Normans Mailer en það tók þá félaga sjö ár að vinna myndina .
Á sýningunni verður meðal annars hægt að skoða skúlptúra , ljósmyndir og annað efni sem tengist gerð myndarinnar .
Í grein New York Times er sagt að það að vera orðinn fyrrverandi kærasti Bjarkar sé næstum orðið meiri frægð fyrir listamanninn en að vera einn áhrifamesti listamaður sinnar kynslóðar í Bandaríkjunum .
Vefsíðan ArtnetNews veltir vöngum yfir því hvort Barney muni jafnvel svara lagatextum Bjarkar fljótlega og hann geti til dæmis gert það á sýningu sinni í haust .
