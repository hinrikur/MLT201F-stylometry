Árlegur bókamarkaður Félags íslenskra bókaútgefenda , FÍBÚT , hófst í gær og er haldinn undir stóru stúkunni við Laugardalsvöll líkt og á síðasta ári .
Að sögn Bryndísar Loftsdóttur , sem hefur veg og vanda af markaðnum , eru um 7.000 titlar af nýjum bókum til sölu og annað eins af fornbókum eða eldri bókum sem Bókavarðan og Bókakaffið bjóða upp á í sérstökum fornbókahornum .
Undanfarið ár hefur listi með bókunum verið aðgengilegur á vefsetri Félags íslenskra bókaútgefenda , fibut.is , og þar er nú hægt að sjá flesta þá titla sem boðið er upp á en ekki þó alla að sögn Bryndísar , enda séu menn misduglegir að skila listum til aðstandenda markaðarins eins og gengur .
Að því sögðu þá eru á listanum 5.855 titlar og því velflestir , en fornbækurnar eru eðlilega ekki á listanum .
Bókamarkaðurinn hefur verið á ýmsum stöðum í gegnum árin en var síðustu ár í Perlunni þar til hann var fluttur í rýmið undir vallarstúkunni á Laugardalsvelli á síðasta ári .
Bryndís segir að þó flest hafi gengið vel á síðasta ári þá hafi óneitanlega ýmsir hnökrar verið varðandi uppsetningu og frágang sem skrifist á það að verið var að fara í nýtt húsnæði .
Reynslan af þeirri uppsetningu hafi verið nýtt og talsvert verið lagt í að gera upplifunina enn betri að þessu sinni .
" Nú erum við búin að koma okkur miklu betur fyrir , það er kominn hiti í húsið og öll uppröðun gekk miklu betur .
Við gerum líka barna- og ungmennabókum sérstaklega hátt undir höfði og það hefur tekist feikilega vel , ég man ekki eftir því að hafa séð jafn flotta uppstillingu á barna- og ungmennabókum , " segir Bryndís og bætir við að síðan sé sérstakur fræðibókagangur þar sem bækur frá hornsteinum íslenskrar fræðibókaútgáfu , Hinu íslenska bókmenntafélagi , Háskólaútgáfunni og Forlaginu , séu í hávegum og eins fræðibækur fjölda annarra útgefenda .
" Ef ég get sagt að það sé einhver sérstök áhersla núna þá er það á barnabækur og fræðibækur , en auðvitað eru allir flokkar bóka líka til staðar .
" Á ári hverju koma út 800-1.000 bækur og varla nema von að fjölmargar þeirra hverfi í flóðinu ef svo má segja , nái ekki athygli , en á bókamarkaðnum eru flestar bækur sýnilegar hvort sem þær hafa verið á allra vörum eða ekki – þær eru allar á sama borði .
" Það segir sig sjálft að ef við erum með um sjö þúsund titla af nýjum og nýlegum bókum erum við með sem samsvarar tæplega tíu ára útgáfu , " segir Bryndís og bætir við að titlarnir spanni náttúrlega víðara tímabil , það séu bækur á markaðnum frá níunda aratugnum svo kannski megi segja að markaðurinn spanni ríflega þrjátíu ára útgáfusögu , en ekki má svo gleyma því að fornbókahornin spanna enn lengri tíma , allt frá upphafi bókaútgáfu á Íslandi eða þar um bil .
Að sögn Bryndísar hefur sala á bókamarkaðnum verið nokkuð jöfn í gegnum árin þó það hafi óneitanlega komið eðlileg niðursveifla í fyrra þegar markaðurinn flutti sem hún segist búast við að náist að vinna upp að þessu sinni .
" Salan hefur annars verið svipuð í gegnum árin , en það varð reyndar töluverð aukning eftir hrun og það má segja að sala sé að aukast smám saman .
Það verður alltaf algengara að fólk sé að sanka að sér afmælisgjöfum , til að mynda í barnabókum .
Víða um heim , til að mynda vestan hafs , er bannað að gefa afslátt innan árs frá því þær koma út og alltaf sprettur umræða um hvort eðlilegt sé að setja á útsölu bækur sem voru seldar fullu verði tveim til þrem mánuðum áður .
Bryndís tekur undir það að stundum líði skammur tími frá útgáfu til útsölu , " en margar af þessum bókum voru á tilboðsverði fyrir jól og ekki óeðlilegt að þær séu að minnsta kosti á því sama tilboðsverði eða jafnvel eitthvað lægra verði þegar komið er á markaðinn .
Engin af bókunum sem komu út í fyrra er þó á óeðlilega lágu verði , þær lækka smám saman eins og eðlilegt er .
Þetta er líka spurning um framboð og eftirspurn og margir nota tækifærið og kaupa bækur þeir vonuðust eftir að fá í jólagjöf eða sem þeir misstu af og hefðu líklega ekki keypt á fullu verði á sínum tíma .
Skólabókasöfn nota líka tækifærið núna og kaupa bekkjasett , bækur fyrir heila bekki , og við gleðjumst yfir því enda þarf átak í að auka lestur ungmenna .
Svo má ekki gleyma því að ef vel selst á markaðnum þá fá útgefendur peninga til að gefa meira út – þetta er hringrás .
" Bryndís segir að mun betur fari um bækurnar í rýminu undir stúkunni við Laugardalsvöllinn en í Perlunni , og þá ekki bara fyrir það að plássið sé meira .
" Við erum með um þriðjungi meira pláss en við höfðum í Perlunni og það er líka einhvernveginn eðlilegra þegar maður er með ferkantaðar vörur eins og bækur að vera í ferköntuðu húsi .
Straumurinn í gegnum markaðinn er líka miklu eðlilegri og betri en var í Perlunni og allir geta fengið innkaupavagn og þurfa ekki að burðast með bækurnar í körfum .
Svo gleðjumst við yfir þessari samvinnu við KSÍ og bendum á að landsliðinu í fótbolta fór að ganga miklu betur eftir að þetta samstarf hófst á síðasta ári , " segir Bryndís og hlær við .
Bókamarkaðurinn er opinn frá kl. 10:00 -18 : 00 til 15. mars .
