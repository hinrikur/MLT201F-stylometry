Það er mál manna að GR 11 , ríflega 840 kílómetra leið eftir endilöngum Pýreneafjöllunum frá Atlantshafi til Miðjarðarhafs eftir landamærum Spánar og Frakklands sé ein magnaðasta gönguleið í Evrópu .
Ásta Þorleifsdóttir jarðfræðingur , sem gekk þessa leið ásamt eiginmanni sínum , Halldóri Björnssyni héraðsdómara , í fyrra segir þar engu logið .
Leiðin sé einstök .
Orri Páll Ormarsson orri@mbl.is Ásta Þorleifsdóttir og Halldór Björnsson eru vant fjallafólk , hafa bæði starfað sem leiðsögumenn og gengið mikið hér heima og erlendis .
GR 11 er þó langlengsta ganga sem þau hafa farið í um dagana .
GR 11 liggur Spánarmegin í Pýreneafjöllum .
Um er að ræða ríflega 840 km leið , það er meira en tuttugu Laugavegir og hver dagleið eins og að fara Fimmvörðuháls .
Hraðametið er níu dagar .
Það á Kilian Jornet , frægur katalónskur fjallamaður , en hann fór aðeins styttri útgáfu af leiðinni , 700 km með lítilli hvíld .
Ungt og sprækt fólk fer leiðina á þrjátíu dögum en algengast er að gangan taki á bilinu 42 til 46 daga .
Ásta og Halldór voru 44 daga á leiðinni .
" Við vorum ekkert að flýta okkur og gáfum okkur víða tíma til að njóta fegurðarinnar .
Mottóið var einfalt : Skjaldbakan kemst þetta líka ! " segir Ásta .
Leiðin er erfið yfirferðar enda er hækkunin mikil , 46 þúsund hæðarmetrar .
Upp og niður um ótal fjallaskörð , yfir tinda og um dali .
Ásta segir í raun meira álag að ganga niður og viðurkennir að hún sé ennþá pínulítið aum í tánum .
" Þetta eru skörðótt , ógnvekjandi fellingafjöll sem verða til vegna þess að Afríka er að rekast á Evrópu .
Það er verið að ýta Íberíuskaganum einhverja millimetra á ári og þess vegna eru fellingarnar svo brattar og brotnar , " segir Ásta sem þótti leiðin ekki síður áhugaverð frá jarðfræðilegu sjónarmiði en fagurfræðilegu .
Ásta segir leiðina í einu orði sagt stórkostlega , útsýnið sé engu líkt , jarðfræðin mögnuð og litskrúðug .
Fjöllin séu hvert öðru fallegra .
Eins vötnin og blómskrúðið á sér fáa líka , þarna vaxa nánast allar plöntur villtar sem við þekkjum sem skrautblóm í íslenskum görðum .
Leiðin liggur um nokkra ægifagra þjóðgarða ; Ordesa-Monte Perdido , Alt-Pirenea , Posets-Maladeta og Aigüestortes i Estany de Saint Maurici og loks Nuria-friðlandið .
Góður undirbúningur Ásta og Halldór bjuggu sig vel undir gönguna , pöntuðu allskyns bækur og lágu yfir kortum .
Ásta mælir alls ekki með leiðinni fyrir óvant fjallafólk .
Þá skipti andlega atgervið engu minna máli en hið holdlega .
Nauðsynlegt er að hafa góð kort og GPS-tæki meðferðis .
Þau bjuggu líka að því að hafa gengið um hluta svæðisins , hið kynngimagnaða 2000 metra djúpa Ordesagljúfur , fyrir áratug , ásamt ungum syni sínum .
" Honum þótti raunar alveg nóg um það ferðalag , blessuðum drengnum , og endaði á því að vísa í barnasáttmála Sameinuðu þjóðanna .
Ég er barn ! Þegar hann þurfti á enn einn 3000 metra tindinn .
" Ásta hlær .
Fyrir tuttugu árum gengu hjónin saman á Kilimanjaro , um Alpana og Halldór á einnig að baki göngur í Himalajafjöllunum .
" Það sem skiptir öllu máli til að líða vel á svona langri göngu er góður og léttur útbúnaður .
Ég lá yfir erlendum vefsíðum til að finna besta búnaðinn og tókst það .
Hann þarf að þola rok og rigningu .
Bakpokinn minn var ekki nema tólf kíló fyrir utan vatn og mat og í honum var bara einn lúxus – dúnsvefnpoki .
Það getur nefnilega orðið ansi kalt þarna á nóttunni .
Hæsta tjaldstæðið okkar var í 2.680 metra hæð , " segir Ásta .
Þriðjung nátta gistu þau í tjaldi , þriðjung í allskyns fjallaskálum og bændagistingu og þriðjung á hótelum með baði og maturinn var afbragð og þá sérstaklega saltfiskurinn .
Ásta ljómar við þá tilhugsun .
Þau hófu gönguna Atlantshafsmegin , við Capo de Higuer , en vel má byrja hinum megin á Cap de Creus við Miðjarðarhafið .
Upplifunin er víst alls ekki síðri þannig .
Frakklandsmegin við fjöllin liggur svo sambærileg leið , GR 10 , sem Ásta og Halldór geta vel hugsað sér að fara síðar .
Jakobsvegurinn frægi liggur þvert um Pyreneafjöllin um fjallaskörð og má þá sjá pílagrímana ganga hann .
" Annars er Jakobsvegurinn bara sunnudagsrölt við hliðina á GR 11 , " segir Ásta og skellir stríðnislega upp úr .
Ævintýrið hófst strax á fyrsta degi .
" Þrátt fyrir þrjátíu ára fjallareynslu , kort og GPS-tæki og rauð-hvítu merkingarnar tókst okkur að villast .
Komin var hellirigning og í stað þess að gista á hóteli , þar sem við áttum bókað , sváfum við undir þakskeggi afskekktrar kirkju fyrstu nóttina , ásamt bandarískri stelpu og skoskum hjónum sem einnig höfðu villst .
Fengum hressingu á nálægum bæ fyrir svefninn , " segir Ásta .
Fall er fararheill og hjónin komust á sporið strax daginn eftir – og villtust ekki aftur .
Mikið er um ávalar hæðir í Baskalandi og landbúnaðarhéruð áberandi .
Ásta og Halldór urðu margs vísari á göngu sinni þar , svo sem að tapas eru upprunalega baskneskir smáréttir .
" Það kom á óvart , " segir Ásta .
Þau rákust á allra þjóða kvikindi á leiðinni en heimamenn voru samt í meirihluta , það er Baskar og Katalónar .
" Þeir segja að Spánverjarnir séu svo latir að þeir komi bara í skólafríinu í ágúst , " segir Ásta hlæjandi .
Rígurinn milli þessa fólks er vitaskuld heimsfrægur .
Á leiðinni er svo gengið gegnum smáríkið Andorra .
Gekk margsinnis á tré Landslagið er afskaplega fallegt á leiðinni , segir Ásta , og gróðurinn eftir því , ekki síst ægifagrir eikarskógar .
" Svo er fuglalífið engu líkt , sérstaklega í Baskalandi .
Ég gekk bæði á bíla og tré meðan ég var að dást að fuglunum og fiðrildum .
" Fjölmörg þorp eru á leiðinni , sum í blóma en önnur í niðurníðslu .
Unga fólkið er mikið til farið og mörg stóla þorpin á ferðamennsku .
" Sum staðar er eins og jörðin hafi gleypt fólkið .
Í einu þorpanna býr aðeins einn maður .
Honum er illa við fólk og færir gjarnan gönguleiðamerkingar til að afvegaleiða það .
Sérstaklega er varað við honum í handbókum , " segir Ásta hlæjandi .
Hvergi er meira um þrumuveður en í Pýreneafjöllunum og Ásta segir þau geta orðið mjög hættuleg .
Nauðsynlegt sé að leita skjóls um leið og þrumurnar nálgast .
" Við lentum í einu slíku veðri þegar vika var eftir af ferðinni .
Það varð okkur til happs að hjón frá Katalóníu voru að ganga með okkur og þau sögðu okkur að tjalda undir eins þegar þau skynjuðu hvað var í aðsigi .
Við fundum smá grasbleðil og rétt náðum að troða tjöldunum niður áður en eggjastór haglél dundu á okkur .
Þetta var algjört gjörningaveður .
Án tjaldsins hefðum við orðið blá og marin .
" Rétt náði að grípa í stein Þau þáðu ekki bara holl ráð , voru líka svo lánsöm að geta liðsinnt öðrum .
Það voru hollensk feðgin , maður og tvær ungar dætur hans , sem voru í sjálfheldu í brekku í einu skarðinu .
Þá sporaði Ásta fyrir þrjá Spánverja sem voru illa búnir til að fara gegnum brattan snjó á gömlum hvilftarjökli á leiðinni .
" Þeir voru bara á léttum hlaupaskóm sem höfðu ekkert bit á ísnum og voru mjög þakklátir .
" Minnstu munaði að Ásta stórslasaði sig við þetta góðverk en henni skrikaði fótur efst í snarbrattri snæviþakinni hlíð og rétt náði að grípa í stein á síðustu stundu .
Þá má geta þess að Halldór bjargaði skjaldböku , Hermanni að nafni , frá bráðum bana .
Færði hana af vegi áður en stór trukkur ók þar hjá .
Mikið dýralíf er á leiðinni , má þar nefna múrmeldýr , gemsur , fiðrildi , naut , fjallageitur og þá er hermt að einn skógarbjörn sé þarna að finna .
" Sem betur fer rákumst við ekki á hann , " segir Ásta .
Gangan tók að vonum verulega á og þess má geta að Halldór léttist um tuttugu kíló í ferðinni .
" Hann var mjög ánægður með það , " segir Ásta , " langaði mest að fara GR 10 til baka og enda í kjörþyngd .
" 