Claire Underwood birtist aftur á skjánum á mánudagskvöldið á RÚV þegar þriðja serían af House of Cards fór í loftið .
Stíllinn á frúnni er eitthvað svo áreynslulaus en á sama tíma elegant og vandaður .
Fyrirferðarmiklir skartgripir eru ekki að þvælast fyrir , ekkert skraut og lítið um pallíettur .
Eini skartgripurinn er oft bara dökku gleraugun eða kannski úr , en svona dagsdaglega er bara unnið með vönduð ullarefni og silki – mínimalískt hefðarkattarlúkk með miklum krafti .
Það sem einkennir fataskáp frú Underwood eru án efa klassískir og vandaðir hnésíðir kjólar .
Þeir eru vel sniðnir , ekki of þröngir yfir mjaðmirnar og ekki víðir yfir magann ...
og kiprast ekki á óheppilegum stöðum .
Íslenskar konur mættu taka frú Underwood til fyrirmyndar og klæðast oftar kjólum í hennar stíl .
Að eiga tvo kjóla sinn í hvorum litnum getur aldeilis gert mikið fyrir heildarmyndina .
Það að vera í kjól undir jakka er mun klæðilegra en að vera í pilsi og bol undir jakka .
Með því að vera í kjól erum við ekkert að kötta líkamann niður með óþarfa skiptingum .
Allir smáhestar ættu að vera meðvitaðir um þetta .
Með því að vera í einu stykki undir jakka sýnumst við örlítið hávaxnari ...
( sumar þurfa einfaldlega á því að halda ) .
Í allri víðu tískunni sem er að gera allt bandvitlaust þetta misserið , eins og víðar kápur og stór og mikil ponsjó yfir axlirnar , er svo gott að eiga einfalda kjóla í anda Underwood í fataskápnum og nota þá sem grunn .
Þannig getum við algerlega náð fram því besta í eigin fari , verið með puttana á tískupúlsinum en samt ekki eins og einhver tískufórnarlömb .
Þroskaðar konur gera nefnilega ekki slík byrjendamistök að vera þrælar tískunnar .
Nú svo er það þetta þverröndótta sem verður svo ógurlega mikið málið í sumar .
Þverröndótt er reyndar alltaf inn hjá ákveðnum hópi sem kýs að fara siglandi á milli staða .
En nú er það málið þvert yfir , hjá ungum og öldnum .
Þverröndótt er pínulítið Underwood , eða allavega þegar afslappaða týpan af henni er í forgrunni .
Mér finnst mikilvægt að koma því á framfæri að það er ekki bara " heilarmyndin " á frú Underwood og allur hennar lekkeri fataskápur sem heillar .
Krafturinn sem fylgir þessum karakter er einstakur og þegar við erum eitthvað litlar í okkur eða á röngunni og finnst heimurinn eitthvað ósanngjarn ættum við að bæta smá Underwood í lífið .
Konur þurfa að taka hana sér til fyrirmyndar .
Þær eiga að hugsa stórt og ekki láta neitt stoppa sig .
Það er nefnilega allt í lagi að vera svolítið eins og hún ; með vandað yfirbragð en samt smádólgur undir niðri .
Sagan sýnir það nefnilega að of prúðar konur hafa sjaldnast náð langt í lífinu ...
martamaria@mbl.is 