Í upphafi tíunda áratugarins var framin röð bankarána í Svíþjóð þar sem þungvopnaðir ræningjar þustu inn í banka , þögguðu niður í viðstöddum með því að skjóta út í loftið og voru komnir á brott með ránsfenginn innan þriggja mínútna .
Fyrsta ránið var framið 16. september 1991 og síðan hvert ránið af öðru á næstu árum .
Lögreglan í Stokkhólmi áttaði sig snemma á því að ræningjarnir væru þaulskipulagðir og þrælvanir glæpamenn , sennilega alþjóðlegt gengi , en illa gekk að hafa upp á kauðum , engar vísbendingar fundust og þar sem þeir voru svo fljótir að athafna sig náðu lögreglumenn aldrei að komast á staðinn áður en ræningjarnir voru á bak og burt .
Fölmiðlar kölluðu ræningjana hermannagengið , enda voru þeir vopnaðir herrifflum og -vélbyssum og notuð skotfæri frá sænska hernum , og hermannagengið framdi fjögur rán 1991 og níu árið 1992 , en í níunda ráninu , á Þorláksmessu 1992 , lentu þeir í vandræðum , keyrðu út af á flóttanum í snjókomu og hvassviðri og um nóttina hafði lögreglan loks hendur í hári þrjótanna .
Það vakti furðu manna þegar í ljós kom að þetta var ekki þaulskipulagt gengi , því forsprakkinn var aðeins tuttugu og sjö ára , en með honum í genginu voru bræður hans , tuttugu og tveggja og átján ára , en í síðustu ferðinni var faðir þeirra með í för .
Því er þessi saga hermannagengisins rakin hér að ný bók rithöfundanna Anders Roslund og Stefans Thunbergs , Dansað við björninn , sem Veröld gaf út fyrir stuttu , byggist á þessari sögu og það frá nokkuð óvenjulegu sjónarhorni , því annar höfundanna , Stefan Thunberg , er einmitt yngri bróðir ræningjanna .
Anders Roslund er þekktur fyrir samstarf sitt við Börge Hellström , en saman hafa þeir skrifað sex metsölubækur sem komið hafa út víða um heim , meðal annars hér á landi .
Stefan Thunberg er líka þekktur fyrir skrif , en þá sem handritshöfundur , enda hefur hann skrifað handrit að nokkrum kvikmyndum og fjölda sjónvarpsþátta á síðustu árum .
Þeir félagar komu hingað til lands fyrir stuttu og gafst færi á að hitta þá og spyrja út í bókina og tilurð hennar og þar á meðal um það hvort Thunberg hafi ekki þótt erfitt að skrifa þessa sögu , hvort minningarnar séu ekki sársaukafullar þó að hann hafi í raun ekki verið nema áhorfandi að öllu saman .
Hann svarar því til að vissulega hafi þetta verið erfitt , en líka leið til að losa um sársaukafullar minningar .
" Við Anders settum okkur þá ófrávíkjanlegu reglu í samstarfinu að brjóta niður raunveruleikann og búa til eitthvað nýtt , en þegar leið á verkið áttaði ég mig á því að það rækist á við aðra ófrávíkjanlega reglu sem var að kjafta aldrei frá fjölskyldunni sem ég var þá vissulega að gera .
Það kallaði því á mikil átök innra með mér og varð til þess að ég gafst upp á verkinu um tíma , " en þegar þar var komið sögu gekk Thunberg út af vinnustofu þeirra félaga og svaraði ekki síma eða sinnti skilaboðum frá Roslund í nokkurn tíma .
Hér grípur Roslund söguþráðinn : " Mér fannst mikilvægt að við myndum fara yfir öll málsskjölin , enda hafði ég ekki lesið þau og Stefan ekki heldur , en þegar ég sturtaði úr svörtum plastpoka 6.000 blaðsíðum af skjölum á gólfið í vinnustofunni okkar fékk Stefan nóg , fannst þetta sneiða of mikið að sér og æsku sinni og gekk út .
Þú hafðir náttúrlega forðast þetta í öll þessi ár , " segir hann og beinir orðum sínum til Thunbergs .
" Þó að þú hafi mætt í dómsalinn í réttarhöldunum þá skildirðu ekki hvað þeir gerðu fólki , hvernig þeir slösuðu fjölda manna ævilangt sem gerði þetta svo erfitt fyrir þig , að lesa vitnisburð þessa fólks , sem það handskrifaði að beiðni réttarins , og ekki síst það að við vorum að reyna að búa til skemmtiefni úr sögu sem er um margt skelfileg .
" Þeir félagar leggja áherslu á að Dansað við björninn sé ekki bara glæpasaga , fyrir þeim sé hún fyrst og fremst fjölskyldusaga , saga fjölskyldu sem er undir hæl hrottalegs heimilisföður sem gnæfir yfir fjölskylduna , yfirþyrmandi og ógnvekjandi .
" Hann var líka yfirþyrmandi fyrir mér sem barni , " segir Thunberg , " en eftir því sem ég eltist áttaði ég mig á því að þó hann sé ekki það sem kalla mætti dæmigerðan sænskan föður þá er hann mannlegur með sína galla og bresti .
Ég er mjög sáttur við þá mynd sem birtist af honum í bókinni , mér finnst hún sönn og rétt þó að hann kunni alls ekki að meta hana .
Í lokin , þegar þeir voru að jafna sig í kofanum , " segir hann og vísar í atburðina á Þorláksmessu 1992 , " bjargaði hann lífi sona sinna , þó hann hafi verið eins mikill gallagripur og hann vissulega er .
" Bandaríska kvikmyndafyrirtækið Dreamworks hyggst gera kvikmynd eftir bókinni , vinnuheitið er Made in Sweden , og Roslund er bjartsýnn á að það gerist fljótlega .
Thunberg er ekki eins viss um að það gangi fljótt fyrir sig , segist þekkja kvikmyndabransann of vel til að vera bjartsýnn , en það er staðreynd að handritið er í smíðum .
Þeir eru líka sjálfir með verk í smíðum , því til stendur að gera framhald af bókinni , bara eina bók til segja þeir , en það framhald verður meiri skáldskapur en Dansað við björninn .
" Við byrjum á henni á mánudaginn , " segir Roslund ákveðinn og Thunberg tekur í sama streng en bætir við að kannski muni samstarf þeirra færast í aðra átt eftir þá bók : " Ég er að spá í að draga Anders inn í minn heim , " segir hann og kímir .
" Kannski verður þarnæsta verk kvikmynd eða sjónvarpsþættir .
" 