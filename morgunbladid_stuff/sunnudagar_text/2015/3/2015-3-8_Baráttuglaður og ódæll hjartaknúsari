Anthony Mason , sem lést um liðna helgi 48 ára gamall , var ekki ein af stórstjörnum NBA-deildarinnar í körfubolta .
Sem lykilmaður í liði New York Knicks á nokkurra ára tímabili varð hann hins vegar að vöðvastæltri ímynd baráttuandans og þess hugarfars að gefast aldrei upp .
Þar fyrir utan var hann viðkunnanlegur maður sem fann leið úr fjötrum fátæktar .
Einar Falur Ingólfsson efi@mbl.is My man Mase ! " Þannig minnast New York-búar þessa dagana óvenjulegrar hetju sem lést á sunnudaginn var á sjúkrahúsi í New York .
Anthony Mason var ekki nema 48 ára gamall þegar hann kvaddi , rúmum tveimur vikum eftir alvarlegt hjartaáfall , svo alvarlegt að talið var að hann þyrfti að fá nýtt hjarta ætti hann að lifa .
En það var þetta slitna og baráttuglaða hjarta sem gerði hann að eftirlæti borgarbúa , hjarta sem þeir sem þekktu til mannsins tölu víst að gæfi sig aldrei .
En það gaf sig , eins og önnur hjörtu , bara allt of snemma .
Anthony Mason var kraftframherji í körfuboltaliði borgarinnar , The New York Knicks , á næstglæstasta tíma þess , á fyrri hluta tíunda áratugarins .
Í liðinu sem kennt er við miðherjann Patrick Ewing .
Mase var einn fjögurra leikmanna sem mynduðu kjarna þess sigursæla liðs sem lék undir stjórn Pats Rileys og náði alla leið í sjöunda leik , oddaleikinn á móti Houston Rockets um meistaratitilinn árið 1994 .
Og þá var það Mason sem lék í vörninni mestallan leikinn á móti miðherja Houston , Hakeem Olajuwon , þótt hann væri mun lægri maður .
Og stóð vel uppi í hári Nígeríumannsins .
Þannig var Mase , gaf ekkert eftir .
Og myndaði kjarnann ásamt Ewing , Oakley og Starks – sem hitti aðeins úr tveimur af átján þriggja stiga skotum í fyrrnefndum úrslitaleik .
Hefði eitt skot enn hitt hefðum við unnið titilinn .
Þetta voru mínir menn .
" My man Mase " Á þessum árum bjó ég í borginni og Knicks tóku við af Keflavíkurliðinu sem mínir menn í körfubolta .
Ég fór að taka myndir á leikjum liðsins í Madison Square Garden-íþróttahöllinni og hafði af því nokkra atvinnu og gríðarlega ánægju .
Því fylgdi að ég hafði aðgang að búningsklefa liðsins fyrir og eftir leik og gat verið viðstaddur blaðamannafundi Rileys og leikmanna .
Þeir komu og fóru , gengu hávaxnir og hlæjandi um ganga , með heyrnartól í eyrum og margir hlaðnir gullkeðjum og glingri .
Flestir létu sem þeir sæju ekki okkur fréttamenn og ljósmyndara .
En Mason var ekki þannig .
Ég hafði ekki mætt mörgum sinnum á leiki , og í búningsherbergið , þegar hann byrjaði að heilsa .
" How are you , man ? " Og svo kom fimman .
Alltaf kurteis , alltaf vinsamlegur .
" My man Mase .
" Sex vikum yngri en ég .
Ógnvekjandi og furðu fimur Ímynd Masons var samt ekki ljúflingsins .
Hann var baráttuhundur , einn sá breiðasti í deildinni , og sagður hærri en var raunin .
Á leikskýrslu var gefið upp að hann væri sex fet og sjö tommur – um tveir metrar – stundum sex fet og átta tommur , en ég veit betur , við stóðum það oft hlið við hlið .
Hann var nær 6-4 .
En hann var svo sver og sterklega byggður að hann virkaði hærri – og glímdi fyrir vikið oft við mun hærri menn á velli og hafði betur .
" Anthony Mason var hinn fullkomni Pat Riley-leikmaður , " hefur The New York Times eftir fyrrverandi þjálfara hans frá unglingsárum .
" Hann var óstöðvandi og ógnvænlegur .
Hann gerði hvað sem var til að læsa andstæðingana inni varnarlega .
Þeir Oakley , Starks og Ewing gáfu liðinu þetta einkennisviðmót sem var þá kennt við New York .
Mason glímdi alla tíð , segja sérfræðingar nú , við áhrif þess að faðir hans yfirgaf hann þegar hann var ungur .
Það er dæmigerð saga svartra íþóttamanna í Bandaríkjunum .
Hann fæddist í Flórída en ólst upp hjá móður sinni í Queens-hverfinu í New York og hollusta hans var óskipt við hana .
Og athygli vakti strax á þessum árum þegar ég sá til , og síðar , hvað hann var góður sonum sínum tveimur .
Báðir hafa átt feril sem körfuboltamenn .
En Mason lynti ekki við yfirvöld af neinu tagi ; hann gat ekki horfst í augu við Riley þegar hann sagði honum til og starði frekar út í salinn , upp í rjáfur , eða blikkaði okkur ljósmyndarana sem sátum við hliðina á körfunni .
Hann beið þess að komast í leikinn að nýju þar sem hann gat verið æði ógnvekjandi , enda lék hann andstæðinga oft grátt .
Á höfuð sitt hafði rakarinn iðulega skorið skilaboð til umheimsins í hárbroddana .
Leið Masons inn á gólf Madison Square Garden hafði heldur ekki verið auðveld ; háskólalið hans Tennessee State gerði engar rósir , þá lék hann í þrjú ár í Evrópu og í neðri deildum í Bandaríkjunum , þar til hann var tekinn inn í New York-liðið árið 1991 , þegar Riley tók við því .
Hann fékk tækifærið eftir að hafa í sýningarleik í úthverfi borgarinnar rifið niður frákast , rakið boltann upp allan völl , með miklum tilþrifum , og síðan troðið yfir miðherja andstæðinganna sem var nær 220 cm hár .
Mason var örvhentur og furðulega fimur með boltann miðað við hæð og breidd .
Ólíkindatól .
Holdgervingur baráttunnar Anthony Mason var aldrei ein af stórstjörnum NBA-deildarinnar .
Árið 1995 var hann valinn " besti sjötti maðurinn " , semsagt besti varamaður deildarinnar – skoraði um 10 stig í leik og var með 56 prósent skotnýtingu – en ári síðar skipti New York-liðið honum út fyrir Larry Johnson frá Charlotte , betri skorara en mun lakari frákastara og varnarmann .
Þá var farið að þynna sál liðsins út .
Þá var ég líka farinn frá borginni , fékk leiki liðsins á spólum í einhver ár en það vantaði alltaf eitthvað þegar Mason var farinn .
Svo hurfu þeir á braut , Oakley , Starks , Ewing , menn sem vissu að sigrar byrja með vörninni , hvers virði liðsheild og samstaða er , mikilvægi þess að berjast hver fyrir annan .
Nokkuð sem núverandi leikmenn liðsins skilja ekki , enda árangurinn eftir því .
Mason lék alls í 13 ár í NBA-deildinni og hætti árið 2013 .
Síðan var hann sonum sínum ráðgjafi , hann starfaði í tryggingageiranum , og bætti á sig kílóum , segja fréttir .
Að lokum gaf hjartað sig – einhverjir ýja að því að hættulegum vaxtarbótarefnum á unglingsárum kunni að vera um að kenna , sem kæmi ekkert á óvart .
En hvað sem gerðist þá er eftirsjá að þessum aðdáunarverða leikmanni , manninum sem heilsaði í búningsklefa Knicks-liðsins , manni sem vann sig út úr fátækt heimahverfisins með því að nýta til fullnustu hæfileika sína í íþróttum og varð íturvaxinn holdgervingur baráttunnar og sigurviljans .
