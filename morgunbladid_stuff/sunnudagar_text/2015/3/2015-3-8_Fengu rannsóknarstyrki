Nýsköpunarstyrkir Landspítala voru afhentir nú í vikunni .
Tveir fengu atfylgi að þessu sinni , þau Brynja Ingadóttir og Jón Snædal , hvort um sig þrjár miljónir króna .
Yfirskrift verkefnis Brynju Ingadóttur , sem er sérfræðingur í hjúkrun aðgerðasjúklinga og klínískur lektor við Háskóla Íslands , er Þróun tölvuleiks til kennslu skurðsjúklinga um verkjameðferð eftir aðgerð .
Þróunarstarf hennar felur í sér hönnun og prófun gagnvirks kennsluleiks fyrir skurðsjúklinga um verkjameðferð .
Er hann hugsaður sem hluti af útskriftarfræðslu .
Í leiknum lærir þátttakandi hvað getur gerst þegar hann tekur ákvarðanir varðandi töku verkjalyfja og annarrar meðferðar .
Frumútgáfa leiksins er tilbúin .
Verður hún þróuð af þverfaglegum hóp og með notendum .
Að því loknu verður kannað hvernig leikurinn reynist .
Verkefni Jóns Snædals , sem er yfirlæknir og klínískur prófessor við öldrunarlækningadeild Landspítala , ber heitið Kólvirkni heilans mæld með heilariti .
Um verkefnið segir að fáar aðferðir til að mæla kólvirkni heilans séu til og engin til að meta lyf sem hafa áhrif á þetta kerfi .
Slík lyf hafa þó lengi verið notuð .
Nú skuli þróa aðferð til mælingar á kólvirkni heilans sem sé einföld aðferð til að meta fyrirfram líkur á lyfjaáhrifum .
Ýmsar rannsóknir þurfi þó að gera svo starf þetta fái fótfestu og staðfestingu .
sbs@mbl.is 