Landsnet hefur boðið út jarðvinnu og lagningu tveggja verkefna sem framundan eru á Suðurlandi .
Þar ræðir um annars vegar Selfosslínu 3 og hins vegar Hellulínu 2 .
Línan sem kennd er við Selfoss er 25 km langur 66 kílóvolta ( kV ) jarðstrengur til Þorlákshafnar sem á að auka afhendingaröryggi raforku í Hveragerði , Þorlákshöfn og á Selfossi .
Áreiðanleiki á vestari hluta svæðiskerfisins á Suðurlandi þykir takmarkaður í dag og því verður , að því er segir í tilkynningu , ávinningur af hringtengingu svæðisins .
Ráðgert er að leggja strenginn að mestu meðfram vegum á svæðinu .
Útboð miðast við að verkinu verði lokið 15. nóvember næstkomandi .
Hellulína 2 er 13 km langur 66 kV jarðstrengur meðfram Suðurlandsvegi frá tengivirki við Hellu að tengivirki við Hvolsvöll .
Strengurinn mun auka flutningsgetu og afhendingaröryggi á svæðinu .
Leysir af hólmi núverandi loftlínu , Hellulínu 2 frá 1948 , sem er með elstu línum í flutningskerfinu og þarfnast endurnýjunar .
Verkinu skal ljúka á haustmánuðum .
sbs@mbl.is 