Lífið getur verið svo dásamlega svart / hvítt og stundum er bara ekki vinnandi vegur að halda sig á mottunni , jafnvel þótt maður sé alveg að komast í fullorðinna manna tölu .
Í miðjum sparnaðaraðgerðum undirritaðrar , þar sem öll útgjöld eru skrifuð samviskusamlega niður og engu eytt í rugl , var gamla skyndilega sest upp í sinn einkabíl og keyrði á 200 inn í Hafnarfjörð .
Ferðin í Hafnarfjörð var nú alls ekki farin til að gera góð fatakaup eða til að stelast í lúgusjoppu ...
Nei , leiðin lá í skartgripaverslun þar sem undirrituð hafði fengið spurnir af því að þar starfaði demantadrottning sem gæti breytt vatni í vín ...
Sjálfstæðar konur sem vita hvert þær eru að fara geta ekki beðið eftir því endalaust , allavega ekki ef þær eru í hrútsmerkinu , að þeim séu gefnir einhverjir hlussu-gimsteinar og fínirí .
Það skapar bara vonda stemningu og gremju ef konur eru alltaf að bíða eftir að prinsinn á hvíta hestinum komi færandi hendi með eitthvert góss .
Og vondu fréttirnar eru að konur verða alveg hryllilega leiðinlegar og óspennandi þegar þær eru í stöðugri skorthegðun .
Tala nú ekki um þegar þeim finnast hinar guggurnar í kringum þær vera miklu betur trítaðar en þær sjálfar .
Það er líka farsælla að konur séu það sjálfstæðar að þær geti framfleytt sér sjálfar og staðið sjálfar undir eigin lífsstíl .
Það er ekki ávísun á farsæld þegar konur treysta á að " karl " skaffi þeim ákveðin lífsgæði .
Í einstaka tilfellum heppnast það – ekki alltaf , því miður .
Þótt undirrituð hafi vanið sig á að kaupa sjálf það sem hana langar í þá er mikilvægt að koma því á framfæri að hún fúlsar ekki við fíniríi og býst jafnvel við einhverju fíniríi á mánudaginn þegar sjálfshátíð hennar mun standa sem hæst .
Ferðin í Hafnarfjörð var svo sem engin skyndihugdetta .
Þetta byrjaði allt síðasta sumar þegar við vinkonurnar vorum staddar erlendis í fríi .
Þegar svona " first class " guggur fá frí frá daglegum störfum og ná að slaka á fyrir allan peninginn þá gerast hlutirnir .
Þessar tvær komust að því að hver kona þyrfti að eiga einn veglegan og fínan hring með gimsteini ...
Sem nota bene hefði ekkert með hjúskaparstöðu að gera .
Sem áhugakona um fallega skartgripi tók hjarta undirritaðrar vægt aukaslag þegar " first class " vinkonan rétti fram höndina og sýndi nýjasta djásnið .
Án þess að tala við kóng eða prest hafði hún látið búa til demantshring úr góssi sem hún átti heima hjá sér , látið stækka demantinn aðeins og bæta fíniríi við þannig að útkoman var ólýsanleg .
Auðvitað á maður ekki að fá hjartastopp yfir dauðum hlutum en það var eitthvað við hringinn sem kveikti bál í hjartanu .
Líkt og undirrituð væri á leikskóla ...
þurfti hún náttúrlega líka að fá ...
Það að vera búin að vera í öflugu sparnaðarátaki kom sér nú aldeilis vel og þegar gripurinn verður tilbúinn verður hægt að sperra sig .
Það verður náttúrlega allt annað líf að drekka sítrónuvatnið á morgnana og borða soðnu ýsuna og hamsatólgina ef maður getur horft á eitthvað fallegt á meðan og ekki verra ef það er á fingri annarrar handar .
Sælir eru einfaldir ...
martamaria@mbl.is 