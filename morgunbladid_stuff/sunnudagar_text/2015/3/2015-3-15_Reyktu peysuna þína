Það er margt skrítið í kýrhausnum og ekki annað hægt en taka ofan hattinn fyrir fólki sem fær furðulegar hugmyndir og hrindir þeim svo raunverulega í framkvæmd .
Rafsígarettur verða nú sífellt algengari sjón .
Fólk reykir þær á götum , inni á veitingastöðum og börum og þær minna á eitthvað úr framtíðinni , sérkennilegir hólkar sem fólk sýgur og blæs svo frá sér reyk , sem hverfur nánast samstundis .
Ekki er vitað til þess að fólk í hettupeysum hafi átt í sérstökum vandræðum með að reykja slíkar sígarettur en núna er í það minnsta komin á markað vapRwear-hettupeysan sem er einstök að því leyti að bandið , sem notað er til að þrengja eða víkka hettuna , er einnig rafsígaretta .
Klæðnaðinum hefur verið lýst sem " lítt áberandi " og " varfærnislegum " enda er hugsunin sú að sá sem klæðist peysunni geti stungið sígarettunni upp í sig á sama hátt og fólk nagar reimarenda á hettupeysum og dregið að sér reyk svo lítið beri á .
Erfitt er að segja til um hversu vel mun ganga að selja peysuna , enda ekki auðvelt að átta sig á eftirspurn eftir klæðnaði sem hægt er að reykja , en vapRwear hefur þó fengið mikla umfjöllun í fjölmiðlum og er með veglega heimasíðu .
