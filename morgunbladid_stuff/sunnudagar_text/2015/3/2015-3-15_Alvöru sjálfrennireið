Mörgum finnst það að óttaleg tilhugsun að bíltölvur taki völdin , en gleyma því þá að nú þegar grípa tölvur oft inní þegar þörf krefur , til að mynda í spólvörn eða ABS-hemlun .
Það er og líklegt að tölvur muni skipta æ meira máli við akstur og kannski ekki svo langt í að þær sjái alfarið um aksturinn eða allt að því .
Væri það þannig ekki draumur að geta sest inn í bílinn að morgni og slakað á í ösinni á Reykjanesbrautinni , Vesturlandsvegi eða Kringlumýrarbrautinni ? Slíkt er ekki eins fjarstæðukennt og virðist í fyrstu , því nokkur fyrirtæki , Google þar fremst meðal jafningja , hafa gert tilraunir með sannkallaðar sjálfrennireiðir – bíla sem sjá sjálfir um aksturinn í vinnuna .
Frumgerðir bílanna voru þannig að ökumaður sat við stýrið og gat gripið inní ef hann vildi , en nýjustu gerðir eru ekki með stýri eða fetla fyrir bremsur eða inngjöf – tölvan sér um allt .
Á bílnum eru allskyns stjórntæki og skynjarar , þar á meðal 64 geisla leysigeislakerfi sem bíltölvan notar til að skanna umhverfið og bera saman við ofurnákvæmt kort , en auk tölvu í bílnum tengist hún líka tölvuskýi .
Bílarnir fara samviskusamlega eftir umferðareglum , aka alltaf á réttum hraða , gæta að bili á milli bíla , eru ekki sífellt að gefa í og stíga á bremsurnar .
Slíkir bílar eru ekki bara ætlaðir þeim sem losna vilja við ökustreitu , heldur líka fyrir þá sem geta ekki lengur keyrt vegna sjónskerðingar eða annarra sjúkdóma , nú eða vegna aldurs , en á YouTube má sjá myndskeið þar sem maður sem misst hefur sjónina að mestu notar Google-bíl til að fara á veitingahús og sinna erindum án þess að snerta stýrið .
