Bresk yfirvöld hafa nú bannað notkun dróna í grennd við Buckingham-höll og önnur heimili eðalborinna af ótta við að þeim kunni að vera beitt af njósnurum eða hryðjuverkamönnum .
Engin fjarstýrð loftför eru nú leyfð á opnum svæðum í grennd við heimili drottningarinnar í London .
Þá hafa verið sett upp skilti í öllum helstu almenningsgörðum Lundúna þess efnis að drónar eða annars konar fjarstýrð loftför séu óheimil í görðunum .
Nálægð garðanna við sögulegar byggingar á borð við áðurnefnda Buckingham-höll og Kensington-höll hafa leitt af sér þær getgátur að yfirvöld telji að konungsfjölskyldunni stafi ógn af tækjunum .
Hins vegar sagði talsmaður Royal Parks , stofnunarinnar sem sér um að viðhalda görðunum , í samtali við Daily Mail í vikunni að drónarnir hefðu einnig verið bannaðir í fjarlægum görðum á borð við Richmond-garð og Greenwich-garð .
" Drónarnir geta haft afar slæm áhrif á dýralífið í görðunum og jafnframt farið í bága við þær reglur sem gilda um öryggi og þægindi gesta garðanna .
" Töluvert hefur verið um það að drónum sé flogið yfir görðum Lundúna , enda eru staðir á borð við Hyde Park afar vinsælir áfangastaðir ferðamanna .
Stuttu fyrir jól var manni veitt aðvörun fyrir að fljúga dróna yfir Winter Wonderland-skemmtigarðinn í Hyde Park og þá hafa einnig birst myndbönd á netinu þar sem ferðamenn fjarstýra drónum , sem flestir eru búnir hágæðamyndavélum , í grennd við kennileiti á borð við Buckingham-höll .
Breska lögreglan hefur jafnframt farið fram á heimildir fyrir því að gera dróna , sem flogið er ólöglega , upptæka .
