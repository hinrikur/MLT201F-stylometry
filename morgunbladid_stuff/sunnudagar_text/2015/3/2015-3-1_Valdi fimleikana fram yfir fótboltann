Þórey Ásgeirsdóttir er í kvennaliði Stjörnunnar í hópfimleikum , sem vann sögulegan sigur á WOW-mótinu í hópfimleikum á Akureyri um síðustu helgi og batt þar með enda á tíu ára sigurgöngu kvennaliðs Gerplu .
Íþróttagrein : Hópfimleikar .
Ertu búin að æfa lengi ? Ég hef verið að æfa fimleika í 11 ár .
Ég byrjaði að æfa áhaldafimleika í Björk og á sama tíma var ég í Haukum í fótbolta .
Fimleikaferillinn minn byrjaði ekki vel og ég var ekki talin efnileg en þrátt fyrir það þá hélt ég ótrauð áfram og valdi fimleikana fram yfir fótboltann .
Árið 2008 skipti ég yfir í hópfimleika og fann mig betur þar .
Árið 2010 fór ég yfir í Stjörnuna og ég hef verið að æfa þar í fimm ár .
Við Stjörnustelpurnar höfum myndað mjög efnilegt lið með góðum liðsanda og hlökkum mikið til komandi móta .
Hversu oft æfir þú í viku ? Það eru fimm æfingar í viku í þrjá klukkutíma í senn .
Er mikill munur á því að æfa hópfimleika og áhaldafimleika ? Mesti munurinn er að áhaldafimleikar eru einstaklingsíþrótt en hópfimleikar liðsíþrótt .
Það myndast því oft meiri stemning á hópfimleikamótum og liðsheildin skiptir miklu máli .
Í hópfimleikum eru þrjú áhöld , lítið trampólín , löng dýna sem maður stekkur á og stórt gólf sem liðið dansar saman á .
Í áhaldafimleikum eru sláin og ráin sem allir kannast við .
Hópfimleikar eru frekar ný íþrótt en hefur náð miklum vinsældum í Evrópu og þá sérstaklega á Norðurlöndum .
Hver er lykillinn að góðum árangri ? Áhugi og metnaður eru lykilatriði en gott er að hafa skýr markmið og hugsa vel um líkamann .
Hvað ráðleggurðu fólki sem vill hreyfa sig meira ? Ég mæli með því að fólk finni sér íþrótt sem því finnst skemmtileg og setji sér markmið sem tengjast árangri í íþróttinni frekar en að setja sér þyngdar- eða útlitstengd markmið .
Hvernig heldurðu þér í formi þegar þú ferð í frí ? Það er nú ekki mikið af pásum í fimleikunum en þar sem ég er vön mikilli hreyfingu þá líður mér óþægilega eftir nokkra daga án fimleika .
Í fríum mæti ég því oft í fimleikasalinn til að gera þrek eða nokkrar grunnæfingar .
Ertu almennt meðvituð um mataræðið ? Já , mamma eldar alltaf kvöldmatinn snemma svo að ég geti borðað vel fyrir æfingu og ég passa mig að borða nóg og endurbyggja orkuforðann eftir hverja æfingu .
Hvaða óhollusta freistar þín ? Ég er algjör nammigrís og langar oft í sætindi en reyni að halda því í hófi .
Hvaða gildi hafa fimleikar fyrir þig ? Fimleikar eru ekki bara íþrótt heldur lífsstíll .
Maður verður að helga sig íþróttinni 100% til þess að ná langt og ég hef gert það síðustu ellefu árin .
Fimleikasalurinn verður annað heimili manns og liðið verður að fjölskyldu .
Það getur stundum verið erfitt að flétta saman skólanum , vinnunni , fjölskyldunni , fimleikunum og félagslífinu og maður verður að fórna miklu fyrir fimleikana .
Þegar öllu er á botninn hvolft er það klárlega þess virði .
Eru hópfimleikar á uppleið ? Já , hópfimleikar eru á hraðri uppleið og eru smám saman að breiðast út um allan heim .
Hverjar eru fyrirmyndir þínar ? Fyrirmyndir mínar eru liðsfélagarnir og þjálfararnir mínir sem hvetja mig áfram , eru alltaf til staðar fyrir mig og gera íþróttina svo miklu skemmtilegri .
