Sumir hafa græna fingur en það er fólkið sem allt blómstrar í höndunum á .
Mikil vinna liggur að baki góðri uppskeru og fallegum garði en flestir sem stunda garðyrkju og ræktun gera það ánægjunnar vegna .
Þeir halda því oft fram að þeim líði best í garðinum og ná sumir einhvers konar hugleiðuástandi eða ná að minnsta kosti að róa hugann verulega á meðan verið er að reyta arfann í garðinum .
Blaðamaður veit meira að segja um eina manneskju sem býðst til þess að reyta arfa í garðinum hjá vinum sem eru ekki garðyrkjulega sinnaðir til að fá þessi góðu áhrif .
Ekki er nóg með að störfin í garðinum láti fólki líða vel heldur eru þau orðin að viðurkenndri meðferð .
Garðræktarþerapía ( e. horticultural therapy ) hefur lengi verið við lýði .
Benjamin Rush , einn af þeim sem skrifuðu undir sjálfstæðisyfirlýsingu Bandaríkjanna og er sagður vera faðir bandarískra geðlækninga , var fyrstur til að skrásetja jákvæð áhrif garðvinnu á einstaklinga með geðsjúkdóma .
Meðferð og samfélagslegt gildi Á árunum eftir stríð varð garðræktarþerapía ekki lengur notuð aðeins á andlega sjúkdóma heldur með góðum árangri á stríðshrjáða hermenn .
Núna er meðferðin notuð á margan mismunandi hátt , til uppbyggingar einstaklinga og samfélaga .
Garðræktarþerapía er notuð til að hjálpa einstaklingum til að læra eitthvað nýtt eða í endurhæfingu .
Sannað hefur verið að hún bæti minni og andlega getu , tungumálahæfileika og fleira .
Hún hefur ekki bara áhrif á andlega sviðið heldur getur hún styrkt líkamann , bætt samhæfingu , jafnvægi og úthald .
Meðferðina er hægt að nota með sérhönnuðum görðum , til dæmis hafa verið búnir til sérstaklega vellyktandi garðar fyrir blinda þar sem hægt er að þefa og snerta .
Ennfremur hefur meðferðin verið notuð fyrir börn með einhverfu , fatlað fólk og eldra fólk sem þjáist af elliglöpum af einhverju tagi .
Hvað samfélagslegt gildi garðræktar varðar hefur hún verið notuð í fangelsum og til þess að hjálpa föngum að aðlagast lífinu utan múranna eftir að þeir sleppa út .
Nýleg könnun gerð fyrir National Gardens Scheme í Bretlandi leiddi í ljós að 39% aðspurða sögðu að það að vera í garði léti þeim líða betur á meðan 79% trúa því að aðgengi að garði sé nauðsynlegt fyrir almenna vellíðan .
Gott mótvægi við skrifstofuvinnu Garðyrkja er sérstaklega góð fyrir fólk sem er bundið við skrifborðið alla daga .
Það er gott að reyna á sig líkamlega og anda að sér frísku lofti fyrir fólk sem situr inni í vinnunni .
Það að rækta eitthvað er líka sérlega gefandi bæði andlega og líkamlega og veitir ákveðna tengingu við hringrás lífsins .
Ákveðin fegurð felst líka í blómunum sem lifna við af fræi og trjánum sem bruma á vorin .
Svo bragðast heimaræktað grænmeti auðvitað betur , það er líka svo nýtt þegar það fer á diskinn .
Ræktun getur sameinað fjölskyldur , jafnvel þó að þátttaka yngstu meðlimanna felist mest í því að borða uppskeruna .
Börn hafa reyndar sérstaklega gaman af því að vökva .
Þeir sem hafa ekki stóran garð eða gróðurhús geta byrjað á því að prófa að rækta kryddjurtir í eldhúsglugganum .
Leiðbeiningar við ræktun þeirra er að finna hér til hliðar .
Prozac í garðinum Önnur ástæða þess að garðvinnan lætur fólki líða vel eru örverur sem finnast í jarðveginum .
Mycobacterium vaccae hafa svipuð áhrif á heilann og prozac .
Þessar örverur örva serótónínframleiðslu sem hjálpar fólki að slaka á og lætur því líða betur .
Til að fá þessi góðu áhrif þarf bara að leika sér aðeins í moldinni .
Flestir garðyrkjuunnendur þekkja þessi góðu áhrif en gaman er að fá þau staðfest með rannsóknum .
Háskólinn í Bristol er einn þeirra sem hafa rannsakað þetta .
Í hefðbundinni garðvinnu andarðu örverunum að þér , færð þær í þig í gegnum húðina eða jafnvel í gegnum sár .
Þessi góðu áhrif geta varað í allt að þrjár vikur í senn .
Það að hafa aðgang að grænu svæði getur styrkt ónæmiskerfið og bætt heilsu og ættu því allir að hafa aðgang að slíku heilsueflandi svæði .
Í Bretlandi er það þó ekki raunin .
Tölfræði frá Royal College of Nursing sýnir að fólk sem býr á þeim svæðum sem eru minnst græn deyr að meðaltali sjö árum á undan þeim sem búa þar sem almenningsgarðar , tré og dýralíf er aðgengilegt .
