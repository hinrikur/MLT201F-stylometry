Húsið í Vesturbænum var byggt 1928 .
Jónatan Þorsteinsson byggði húsið og bjó þar ásamt fjölskyldu sinni í nokkurn tíma .
Upprunalega var húsið byggt sem einbýlishús en nú eru þar fjórar íbúðir ásamt rúmgóðu lofti .
Upphaflega var eldhúsið á neðri hæðinni .
Þar var matarlyfta upp í borðstofuna og á háaloftinu var síðan pláss fyrir vinnukonur þar sem nú eru herbergi sem systurnar leigja út , meðal annars til háskólanema .
Fjórar íbúðir eru nú í húsinu og hafa systurnar komið sér vel fyrir hvor á sinni hæðinni .
Miðrýmið er með því skemmtilegra sem fyrirfinnst .
Marmaraarinn , listaverk og fallegur stigi mynda ómótstæðilega umgjörð í miðrýminu .
Ágústa Ingólfsdóttir býr á efri hæð hússins .
Heimildarmyndin Salóme eftir Yrsu Rocu Fannberg um veflistakonuna Salóme Herdísi Fannberg var tekin í íbúð Ágústu en Salóme hafði búið í íbúðinni í áraraðir .
" Hér er eiginlega innangengt í Björnsbakarí , " segir Ágústa þegar hún ber fram vínarbrauðin og bætir við að hún kaupi vínarbrauðin heit á morgnana .
Ágústa segist njóta sín vel í eldhúskróknum og bætir við að þegar fjölskyldan kemur í heimsókn komi sér flestir vel fyrir í eldhúskróknum .
" Borðið er hægt að stækka en þegar ég er með saumaklúbb eða þegar fjölskyldan kemur þá færi ég borðið fram og hef borðstofuna í annarri stofunni .
" Ágústa hefur mikinn áhuga á myndlist og er nemi í myndlistarskólanum í Kópavogi .
Þónokkuð af fallegum verkum Ágústu prýðir veggina .
" Það er alltaf nóg að gera hjá okkur og hef ég aldrei haft eins mikið að gera og eftir að ég hætti að vinna , " segir Ágústa og hlær .
Systurnar segja það afskaplega notalegt að vera svona nálægt hvorri annarri en hafa sitt pláss engu að síður .
Þá eru þær duglegar við að rækta garðinn , sem ber af görðum í Reykjavík og drekka þær jafnframt morgunkaffið gjarnan á sameiginlegum svölum hússins .
" Það er svo dásamlegt andrúmsloft í húsinu , " segir Björg Ingólfsdóttir , sem býr á neðri hæðinni en mikill vinskapur hefur myndast á milli allra íbúanna í húsinu .
" Á stríðsárunum var afgreitt Fish & Chips í gegnum gluggann þar sem klósettið er hjá mér núna , " segir Björg .
Þá komu strákarnir og keyptu af þáverandi húsfrú og úr varð nokkurs konar sjoppa .
Íbúð Bjargar er ákaflega björt og heillandi .
" Mér finnst ofboðslega notalegt að fylgjast með traffíkinni í götunni þegar ég sit við borðstofuborðið og horfa út í fallega garðinn á sumrin , " segir Björg spurð hver sé hennar eftirlætisstaður í íbúðinni .
Báðar keyptu þær systur íbúðirnar í húsinu um aldamótin og fluttu síðan úr stærri húsum en hafa með lagni innréttað íbúðir sínar í fallegum stíl .
Mildir litir einkenna íbúðirnar , eldri húsgögn og vönduð setja jafnframt notalegan svip á þessi fallegu heimilli .
