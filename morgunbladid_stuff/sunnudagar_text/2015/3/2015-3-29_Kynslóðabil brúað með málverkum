Sýningin Nýmálað 2 verður opnuð í dag á Kjarvalsstöðum en þar má finna listaverk eftir áttatíu og átta listamenn á öllum aldri .
Sýningunni er ætlað að varpa ljósi á málverkaflóru íslensks samtíma en hún helst í hendur við sýninguna Nýmálað 1 sem stendur nú yfir í Hafnarhúsinu .
Davíð Már Stefánsson davidmar@mbl.is Það voru allir til í að taka þátt í þessu á þeim forsendum að þetta væri opinn vettvangur til þess að sýna hvað íslenskir málarar eru að fást við í samtímanum , " segir Kristján Steingrímur Jónsson , myndlistarmaður og deildarforseti við Listaháskóla Íslands , en hann er sýningarstjóri Nýmálað 2 ásamt Hafþóri Yngvasyni , safnstjóra Listasafns Reykjavíkur .
Sýningin verður opnuð á Kjarvalsstöðum í dag , laugardaginn 28. mars , klukkan 16 .
Sýningin Nýmálað 1 stendur nú yfir í Hafnarhúsinu en sýningarnar tvær mynda eina heild að sögn Kristjáns Steingríms .
Áttatíu og átta listamenn " Tilgangurinn með sýningunum er að varpa ljósi á hvað það eru margir listamenn að fást við listsköpun og í þessu tilviki málverkið .
Okkur grunaði að það væru mun fleiri að fást við málverk en menn hefðu haldið og það hefur verið raunin .
Þetta er ákveðið yfirlit og ætti að gefa ágæta mynd af stöðunni eins og hún er .
Margir af þessum listamönnum hafa ekki verið sýnilegir lengi , það er því áhugavert að sjá hvað þeir eru að gera .
Svo eru þarna listamenn sem eru áberandi hérna heima sem og erlendis , " segir hann en alls sýna áttatíu og átta listamenn verk sín á sýningunum tveimur en þar má nefna Erró , Hallgrím Helgason og Söru Riel .
" Sýningin endaði á því að taka Kjarvalsstaði og hálft Hafnarhúsið undir sig , listamönnunum var skipt á milli þessara tveggja staða , " segir hann en þess má geta að sýningarnar verða í gangi á sama tíma í þrjár vikur áður en sýningunni í Hafnarhúsinu , sem var opnuð í febrúar , lýkur .
Sýningin á Kjarvalsstöðum stendur síðan til 7. júní .
Yngri kynslóðir á breiðum grunni Langflest verkin á sýningunum eru innan við tveggja ára en Kristján Steingrímur segir ýmsa strauma leynast þar inni á milli .
" Þetta eru listamenn sem eru innan við þrítugt og alveg upp í rúmlega áttatíu ára .
Þeir listamenn sem byrjuðu að fást við listir upp úr miðri síðustu öld , eins og þeir elstu , eru auðvitað að einhverju leyti trúir þeirri hugmyndafræði sem þá var ríkjandi þó að list þeirra hafi að sjálfsögðu þróast og taki mið af samtímanum .
Við erum til dæmis með listamann eins og hinn franskmenntaði Hafstein Austmann sem hefur verið trúr ljóðrænni abstraktsjón og hefur fylgt því og þróað alla tíð .
Svo má nefna Erró sem hefur verið trúr sinni list alla tíð .
Þó það megi klárlega skynja þróun í list hans þá á hann samt sem áður ákveðnar rætur í popplist síns tíma , " segir Kristján Steingrímur .
" Svo erum við með yngstu kynslóðina af listamönnum sem sækir í menninguna í tiltölulega breiðum skilningi .
Þar hefur póstmódernisminn haft áhrif .
Það sem einkennir samtíðina í dag er að það er allt í gangi , hún er á mjög breiðum grunni .
Yngsta kynslóðin leitar engu að síður til baka og tekur upp eldri hluti og endurvinnur þá .
Það er einnig ljóst að tæknistraumar hafa haft áhrif á þessa tilteknu kynslóð .
Allt þetta aðgengi að upplýsingum , myndefni og öðru hefur án nokkurs vafa haft áhrif , " segir hann .
" Þarna gefst einnig tækifæri til að bera saman ólíka miðla .
Hvað það er sem greinir þann sem notar málverk sem miðil frá þeim sem nota aðra miðla , hvort það sé einhver munur á efnistökum og inntaki , " bætir Kristján Steingrímur við .
Málþing og hádegisleiðsagnir " Það er líka áhugavert að sjá hvað myndmál er alþjóðlegt fyrirbæri og auðvelt að setja íslenskt málverk í alþjóðlegt samhengi .
Sýningin er ekki þematengd í sjálfu sér , listamennirnir eru að fást við mjög ólíka hluti .
Eins og áður segir hafa þeir mjög ólíkan bakgrunn , koma inn í listina á ólíkum tímum , og endurspegla þar af leiðandi mjög ólíka listræna afstöðu , " segir hann .
" Safnið stendur síðan fyrir fræðsludagskrá tengdri sýningunum .
Það verður málþing í apríl um sýninguna og íslensk samtímamálverk .
Einnig verður boðið upp á hádegisleiðsagnir sem listamennirnir sjá um .
Listamennirnir sjá auk þess um námskeið í listmálun fyrir unglinga , " segir Kristján Steingrímur að lokum .
