Kanadísk matargerðarlist leynir á sér .
Kanadamenn eiga sína einkennisrétti og margir þeirra endurspegla skemmtilegan bræðing ólíkra menningarheima .
Óformlegur þjóðarréttur Kanadabúa er poutine , sem finna má til sölu víða í Toronto-borg .
Rétturinn er bráðeinfaldur og samanstendur af frönskum kartöflum sem drekkt er í brúnni gravy-sósu og svo osti eða ystingi stráð yfir .
Poutine er hreinræktaður skyndibiti og hægt að finna hjá grillbúllum , söluvögnum og einnig hjá kanadískum útibúum alþjóðlegra skyndibitastaða .
Þannig er t.d. McDonalds-útgáfan af poutine ekki afleit , þó matgæðingar vilji kannski frekar leita uppi staði eins og Poutini ' s House of Poutine sem sérhæfir sig í réttinum .
