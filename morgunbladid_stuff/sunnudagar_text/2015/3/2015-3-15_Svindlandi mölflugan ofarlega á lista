María Rut Kristinsdóttir , markaðsstjóri GOmobile , býr í Vesturbæ Reykjavíkur með unnustu sinni Ingileif Friðriksdóttur , blaðamanni á Morgunblaðinu , og syni sínum Þorgeir Atla , sjö ára .
Litla fjölskyldan les Harry Potter af krafti saman og nýtur þess að búa til snjóhús eftir góða snjókomu , enda nóg af hríðarbyljum undanfarið .
Þátturinn sem allir geta horft á ? Við horfum alltaf saman á Útsvarið , Ísland got Talent eða Svamp Sveinsson .
Maturinn sem er í uppáhaldi hjá öllum ? Við elskum öll kjúkling og gerum oft kjúklingarétti – en annars vill Þorgeir helst borða grjónagraut í öll mál .
Skemmtilegast að gera saman ? Okkur finnst langbest að kúra öll saman á föstudagskvöldum , en þau eru heilög kósíkvöld .
Á veturna finnst okkur annars mjög gaman að búa til snjóhús öll saman , spila ( þá er svindlandi mölflugan ofarlega á lista eða veiðimaður ) og fara í bíó .
Á sumrin leikum við saman úti , förum í sund og fáum okkur belgíska vöfflu .
Borðið þið morgunmat saman ? Já við reynum að borða alltaf saman á morgnana .
Hvað gerið þið saman heima ykkur til dægrastyttingar ? Við lesum mikið saman , þá sérstaklega Harry Potter , spjöllum og kúrum .
Stundum förum við saman í Play Station og erum þá aðallega í legoleikjum .
Annars er Þorgeir iðinn við að hjálpa til við eldamennskuna og við pössum mikið upp á að njóta þess að vera saman .
Er komið plan fyrir sumarið ? Í sumar munum við líklega eyða ómældum tíma á pallinum í nýja húsinu okkar og njóta veðurblíðunnar við Ægisíðuna .
Við munum pottþétt fara vestur til Flateyrar og austur á Eskifjörð í heimsókn til fjölskyldunnar – svo er aldrei að vita nema við kíkjum saman út fyrir landsteinana .
