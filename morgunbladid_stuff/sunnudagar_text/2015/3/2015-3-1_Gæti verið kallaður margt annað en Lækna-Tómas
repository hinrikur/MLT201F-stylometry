Tómas Guðbjartsson vakti aðdáun landsmanna fyrir frækið björgunarstarf á spítalanum á síðasta ári .
Hinn svokallaði Lækna-Tómas er orkubolti sem á ótal fleiri hliðar , ráðleggur kvikmyndaleikstjórum og fjallgöngufólki , skipuleggur tónleika en harðbannar að vera kallaður Ofur-Tómas .
Júlía Margrét Alexandersdóttir julia@mbl.is Það er líklegt að margir kveiki þegar nafnið Tómas Guðbjartsson er nefnt .
Mun fleiri kveikja hins vegar þegar við nefnum hann því nafni sem hann situr líklega uppi með .
Mögulega næstu árin ef ekki áratugi , út lífið kannski .
Nú heitir hann í huga flestra " Lækna-Tómas " .
Myndband sem sýndi snör viðbrögð hjarta- og lungnaskurðlæknisins og fleiri lækna síðastliðið haust , þar sem manni sem stunginn hafði verið í hjartað var bjargað , rúllaði um internetið og um áramótin var Tómas valinn maður ársins á Rás 2 .
Hann hefur reyndar verið áberandi í fjölmiðlum út af fleiri málum tengdum spítalanum síðustu árin .
Fyrir nokkru komst hann í fréttirnar þegar hann tók þátt í aðgerð á Skúla Eggert Sigurz lögfræðingi sem var í bráðri lífshættu eftir hnífsstunguárás .
Þá var hann einn þeirra lækna sem veiktust af myglusvepp á Landspítalanum en Tómas var á sýklalyfjakúrum í sjö mánuði samfleytt og þurfti að gangast undir skurðaðgerð á ennisholum .
Hann er að koma til eftir fjögurra ára píslargöngu .
Eldmóður í kjarabaráttunni á síðastliðnu hausti fór þá ekki framhjá neinum .
Seinni hluta síðasta árs varð Tómas því að bíta úr nálinni með það að hér eftir , meðal annars þökk sé samfélagsmiðlum , sæti hann uppi með að vera Lækna-Tómas – með myllumerkinu og öllu í kaupbæti .
Það er ekki algengt að Íslendingar eignist sitt eigið myllumerki eða " hashtag " á Twitter eins og þetta merki kallast á samskiptamiðlinum en til nánari útskýringar má útbúa slík merki um öll umræðuefni þar og það fer eftir magni twitterfærslna hvort slíkt myllumerki fari á flug .
Það gerðist með Tómas .
LæknaTómas dúkkar þar reglulega upp í skrifum notenda .
Þegar þetta er skrifað eru ekki nema 11 klukkustundir frá því að notandi minntist á viðmælanda minn sem situr borgaralega klæddur á móti mér á Mímisbar , í austurrískri alpapeysu , sem er líka fínt því læknaklæddi Tómas verður ekki í aðalhlutverki í dag .
Þarna eru nefnilega ótal fleiri hliðar sem er spennandi að kynnast og hægt væri að búa til endalaust fleiri " hashtög " .
Hver er Lækna-Tómas og hvað fleira getum við kallað hann ? Miðað við alla hans bolta á lofti gæti það verið Atorku-Tómas , Fjalla-Tómas , Tónleika-Tómas , Fyrirlestra-Tómas og forvitnilegt að fá að vita úr hvernig umhverfi hann kemur verandi eins og hann er .
Um leið getum við líka byrjað á Tómt-mas .
Enda við hæfi – fyrsta viðurnefnið .
Var kallaður Tómt-mas " Ég er fæddur og alinn upp í Vesturbæ Reykjavíkur .
Foreldrar mínir eru báðir kennarar , faðir minn er jarðfræðingur og með foreldrum mínum ferðaðist maður öll sumur um fjöll og firnindi enda höfðu kennarar þá lengra sumarfrí en nú tíðkast .
Pabbi er dellukarl eins og ég , að vísu mun meiri dellukarl .
Það hafa verið alls kyns hlutir : fiskabúr , hljómflutningsgræjur og hann hefur farið mjög langt með kaffivéladellu sína .
Mínar dellur eru þó meira út á við og lítið pláss fyrir þær í bílskúrnum .
En uppeldi sem þetta hefur áhrif , maður leyfir sér að fara alla leið með áhugamálin og hella sér út í þau .
" Hvað segirðu , þú minntist á Tómt-mas ? " Ég var talinn ódæll að sumu leyti í æsku þótt mér hafi alltaf gengið vel í skóla .
Gerði ýmis prakkarastrik og talaði alltaf rosalega mikið í kennslustundum þegar ég átti auðvitað ekki að vera að tala , samt kenndu foreldrar mínir í Hagaskóla , svo ég hefði átt að haga mér .
Kennararnir mínir kölluðu mig Tómt-mas og reyndu meðal annars að færa mig eitthvað til í bekknum , setja mig við hliðina á fyrirmyndarstelpunum sem kunnu að rétta upp hönd .
En ég átti í engum vandærðum með að tala þær inn á að tala bara líka ! " Ertu hættur að masa ? " Nei , þetta hefur alltaf fylgt mér .
Á skurðstofunni segja hjúkrunarfræðingarnir stundum við mig að ég tali nú svolítið mikið og ég skeri hraðar þegar ég tali minna en ég hef bara svo gaman af fólki og finnst gaman að tala .
Ég segi það ekki , auðvitað á viðkvæmum augnablikum þegi ég nú , það segir sig sjálft .
En vinnan mín er hópvinna og ég gæti þess vegna heitið Teymis-Tómas .
Inni á hverri skurðstofu eru kannski 10-20 manns sem koma að aðgerðinni og þar er oft spjallað eins og gengur .
Þar er gjarnan samankominn hópur fólks með ólíkan bakgrunn sem hefur frá ýmsu skemmtilegu að segja , hvað það var að gera og er að fara að gera .
" Býr enn með mömmu og pabba Stundum er sagt að Vesturbæingar flytji helst ekki úr hverfinu , öllu sjaldgæfara er að þeir flytji aldrei að heiman – sem er svona nokkurn veginn satt í tilviki Tómasar ef frá eru talin árin 12 í sérnámi erlendis .
Hann fæddist á Grenimel og býr á Grenimel .
Býr þar enn með foreldrum sínum þrátt fyrir að vera orðinn fimmtugur .
En að vísu líka með eiginkonu sinni og börnum og öll á sinni hverri hæðinni , meira að ítalskri fyrirmynd en íslenskri .
Tómas segir fólk gjarnan spyrja hvernig þetta fyrirkomulag gangi eiginlega og þá sérstaklega hvað eiginkonu hans finnist um þetta .
Einu sinni bjuggu meira að segja afi hans og amma hans með þeim í húsinu .
" Ég fæddist á Grenimel 29 þar sem foreldrar mínir bjuggu þegar þau voru í háskólanum .
Nokkru síðar byggðu foreldrar mínir ásamt afa mínum og ömmu hús á Grenimel 41 .
Sem krakki og unglingur bjó ég á efri hæð hússins með foreldrum mínum og afi minn og amma á miðhæðinni .
Þegar ég byrjaði að búa flutti ég niður í kjallara .
Þegar amma mín lést keyptum við konan mín miðhæðina , og fluttum í hana eftir heimkomu , og mamma og pabbi bjuggu áfram á þeirri efstu .
Börnin mín fluttust síðan í kjallarann þegar þau byrjuðu að búa svo að við erum þarna þrjár kynslóðir á þremur hæðum .
" Meira að segja í aldursröð .
Tómas segir að þessu fylgi miklir kostir .
" Þegar við vorum í háskólanum við hjónin hjálpuðu foreldrar mínir okkur oft .
Það er mikill samgangur milli hæða , bæði borðum við oft hjá mömmu og pabba og þau hjá okkur og fjölskyldan hjálpast að .
Við gerum líka margt saman utan þess , förum á tónleika og slíkt .
Ég er nú ekki orðinn afi en vonandi verð ég það kannski og þá væri gleðilegt ef þau börn verða þá líka í húsinu .
" Ófeiminn við að hringja í ókunnuga Eiginkona Tómasar er Dagný Heiðdal , listfræðingur og deildarstjóri listaverkadeildar Listasafns Íslands en börn þeirra eru Guðbjörg Tómasdóttir , tónlistarmaður og grafískur hönnuður og Tryggvi Tómasson , nemi í lyfjafræði .
Guðbjörg fékk frí frá starfi sínu sem grafískur hönnuður til að geta sinnt tónlistinni að fullu en hún er atvinnutónlistarmaður , í hljómsveitinni My bubba sem stofnuð var í Kaupmannahöfn fyrir um fimm árum en hún spilar á gítar og banjó .
Sveitin hefur gefið út nokkrar breiðskífur og ferðast um heiminn , spilað á Iceland Airwaves , Hróarskelduhátíðinni og hitað upp fyrir listamenn á borð við Damien Rice , Matthew E. White og Ninu Persson .
Í lífi Tómasar skipar tónlistin einnig stórt hlutverk og í gegnum tíðina hefur hann skipulagt tónleika , kynnt íslenskar hljómsveitir í Svíþjóð og öfugt : erlendar sveitir hérlendis .
Tónleika-Tómas er á kreiki þessa dagana og er að vinna í því að koma einum þekktasta djasspíanóleikara Svía hingað til lands .
Áður en við förum út í hvernig stendur á því að læknir hringir í tónlistarmenn án þess að þekkja þá og biður þá að halda tónleika – hver er þinn tónlistarlegi bakgrunnur ? " Ég lærði á fiðlu sem strákur og er foreldrum mínum þakklátur fyrir að hafa hvatt mig til þess þrátt fyrir að ég hafi nú ekki verið meiri maður en svo að ég skammaðist mín fyrir að spila á hana gagnvart félögum mínum .
Á þeim tíma var ég bara ekki þroskaðri en þetta og tók stríðnina sem þessu fylgdi nærri mér .
Í dag held ég að krakkar sem eru flinkir í tónlist sjái möguleikana , að það er til dæmis hægt að fara út í popptónlist , stofna hljómsveitir og gera það sem mann dreymir um .
Ég hætti í fiðlunáminu um 16 ára gamall og ég segi það ennþá , bæði í gríni og ekki , að það hjálpaði ekki að ég var skammaður fyrir að æfa mig ekki jafnvel og nemandinn sem var á undan mér í tíma , hún Sigrún , " en sá nemandi var Sigrún Eðvaldsdóttir .
" Þetta var óskaplega óhagstætt fyrir mig og óheppni að vera þarna beint á eftir henni .
Þetta latti mig nú frekar en hitt ! " Þess má geta að íþróttir tóku þarna yfir en Tómas unir sér ekki á jafnsléttu nema vera í sundi eða á hlaupum eða í skvassi – hann er jú formaður Skvasssambands Íslands og var í landsliðinu .
Við reynum að koma að því síðar .
En tónlistin fylgir þér samt áfram ? " Já , hún er stór hluti af lífi mínu , bæði er ég alltaf með tónlist í gangi , á skurðstofunni , jafnt heima og yfir pappírsvinnu , hvar og hvenær sem er og svo hef ég undanfarin ár komið að því að skipuleggja ýmsa tónleika .
Þegar ég var í sérnámi í Lundi í Svíþjóð uppgötvaði ég djassinn .
Þar er mikil hefð fyrir þeirri tónlist , einn þekktasta djassklúbb Norðurlanda er þar að finna , og fremstu djassgeggjarar heims hafa komið þangað til að spila .
Svo var ég svo heppinn að besti vinur minn í Svíþjóð hafði persónuleg tengsl við marga þekktustu djassista Svíþjóðar í gegnum plötuverslun sem hann rak og ég kynntist þeim örlítið í gegnum hann .
Á þessum árum var Sigur Rós að byrja og Múm og ég heillaðist af þeim , sá um að smala fólki á tónleika með þeim sveitum þegar þær spiluðu í Lundi og Malmö .
Og svo kynntist ég tónlist Jagúar í gegnum dóttur mína sem var þá að hlusta á þá .
Ég var svo heillaður af því sem var að gerast í tónlistarsenunni á Íslandi , og verandi sá sem ég er : að vilja breiða út fagnaðarboðskapinn , fór ég að kynna íslenska tónlist fyrir fólki í kringum mig sem hafði jafnvel ekkert verið að hlusta mikið á tónlist .
Ég dró það með mér á tónleika og skipulagði forpartí á undan til að búa til stemningu og þetta vatt upp á sig .
Á endanum ákvað ég að hringja í Samúel J. Samúelsson , forsprakka Jagúar , og spyrja hvort þeir vildu ekki koma til Svíþjóðar og halda tónleika .
" Tómas þekkti hvorki haus né sporð á þeim persónulega og viðurkennir að þeir hafi kannski orðið svolítið hissa þegar hann kynnti sig sem Tómas , lækni í Lundi sem hefði mikinn áhuga á músík .
Jagúar kom út til Svíþjóðar og Tómas leigði sendiferðabíl og keyrði með hljómsveitina um Svíþjóð þar sem þeir héldu meðal annars útitónleika í Lundi og í Malmö og síðan hefur þeim félögum í Jagúar og Tómasi verið vel til vina .
Á döfinni að flytja inn djasspíanista Þetta hefur líka virkað í öfuga átt .
Tómas hefur tekið með sér tónlistarmenn og hljómsveit að utan .
Fyrir rúmum áratug flutti hann til landsins surferbandið Langhorns og skipulagði tónleika með þeim á Nasa ásamt Trabant .
Þannig fékk hann forsvarsmenn staðarins til að halda tónleika með hljómsveit sem Íslendingar könnuðust ekkert við , með því að fá eitt heitasta band Íslands á þeim tíma til að vera með .
Tómas skýtur því inn í að Ragnar Kjartansson , fyrrum söngvari Trabant , sé í miklu eftirlæti hjá sér , bæði sem tónlistarmaður og svo í því sem hann fór að gera síðar í myndlistinni .
Eftir að Tómas flutti heim eftir nám , bæði í Bandaríkjunum og Svíþjóð , ákvað hann að nýta tengsl sín við djassinn í Svíþjóð og hélt áfram að rífa upp símann og biðja tónlistarmenn að koma til Íslands sem og að sannfæra tónleikahaldara hér heima að það væri góð hugmynd .
Hann hefur farið ýmsar leiðir til að koma slíkum áformum í verk því sú vinna við tónleikahald er ólaunuð sem hann segir allt í lagi meðan það sé gerlegt , það sé ánægjunnar virði .
" Einu sinni sótti ég um styrk til Nordisk Kulturfond , hafði svipaðan hátt á og þegar ég sæki um styrki til lækningarannsókna .
Ég fékk styrkinn , ágætisstyrk , og notaði hann til að fara með danska djassbandið Hot and Spicy í tónleikaferðalag um öll Norðurlöndin og Grænland .
" Tómas hefur fengið nokkra af þekktustu djasspíanista Svíþjóðar hingað til lands .
Anders Widmark kom á Listahátíð í Reykjavík árið 2006 .
Nokkrum árum síðar kom Esbjörn Svensson til landsins og spilaði fyrir tilstuðlan Tómasar .
Svensson lést í köfunarslysi aðeins ári eftir þá tónleika en þá höfðu þeir Tómas verið að skipuleggja fleiri tónleika hér á landi .
Nú segir Tómas að markmiðið sé að fá Jan Lundgren til Íslands .
Þegar Tómas fékk Widmark hingað fyrst og síðan Esbjörn Svensson var það takmark hans að fá þá alla þrjá en þeir hafa gjarnan verið nefndir " Skytturnar þrjár " , eru og voru allir á svipuðum aldri og hafa haft mikil áhrif í heimalandi sínu .
Flytur inn heimsfrægan fjallagarp Tómas spyr mig allt í einu hvenær viðtalið birtist .
Ég segi honum að það sé núna um helgina .
Hann segir það frábært , hann geti þá minnst á fyrirlestur sem hann er að skipuleggja með Baltasar Kormáki sem lesendum muni þykja mjög áhugaverður .
Fyrirlestur um hvað ? " Nú , um háfjallamennsku og háfjallaveiki .
" Já , auðvitað .
Þess má geta að Tómas skrifar líklega upp á meira víagra en eðlilegt getur talist fyrir hjartaskurðlækni .
Þetta er ekki til eigin nota eða gert undir borði í greiðaskyni við vini og kunningja heldur er ástæðan sú að rannsóknir hafa sýnt að víagra nýtist vel við háfjallaveiki og þá sérstaklega háfjallalungnabjúg .
Tómas hefur verið læknisfræðilegur ráðgjafi margra íslenskra klifurkappa í leiðöngrum erlendis svo sem þeim sem farnir hafa verið upp á Everest .
En það eru þá engar ánægjulegar aukaverkanir af því að taka víagra við háfjallaveiki ? Nei , það er reyndar ekki svo gott , það virkar víst ekki þannig tekið í mikilli hæð .
Stundum heyrir hann því fleygt að einhverjir séu nú pottþétt að hringja í hann með háfjallaveiki sem fyrirslátt ; hann telur það ekki annað en nokkuð skemmtilega og góða sögu .
Fyrirlesturinn sem Tómas nefnir er merkilegur .
Í dag , sunnudaginn 1. mars , klukkan 19.30 í Eldborgarsal Hörpu , mun hinn heimsþekkti fjallgöngumaður David Breashears mæta og halda tölu á Háfjallakvöldi sem Félag íslenskra fjallalækna , FíFL , Ferðafélags Íslands og 66°Norður standa að .
Breashers var staddur á Everest vorið 1996 þegar átta fjallgöngumenn létu lífið í stormi á tindinum en næsta kvikmynd Baltasars í Hollywood fjallar einmitt um þennan atburð .
Breashears varð líka fyrstur til að taka kvikmynd á toppi Everest árið 1983 og hefur komið að gerð kvikmynda á borð við Seven years in Tibet og Cliffhanger .
Síðast en ekki síst var hann ráðgjafi Baltasars við gerð Everest sem verður frumsýnd síðar á þessi ári .
" Ég og Ólafur Már Björnsson augnlæknir höfum undanfarin ár verið forsvarsmenn FíFL og auk útivistar og fjallgangna höfum við skipulagt svokölluð Háfjallakvöld í samstarfi við 66°Norður og fengið menn í fremstu röð í háfjallamennsku hingað til lands .
" Og að hitta suma þeirra hefur verið Tómasi hálfgerð uppljómun .
Þannig kom Peter Habeler hingað í boði FÍFL en hann var fyrstur manna til að ganga á Everest án viðbótarsúrefnis í félagi við Reinhold Messner .
Að hitta Habeler er fyrir fjallafólk svipað og fyrir boltabullu að hitta Lionel Messi .
Þeim Tómasi og Habeler varð vel til vina og hefur Tómas heimsótt hann tvisvar út til Austurríkis .
David Breashears ætlar að segja frá slysinu sem varð á Everest og Baltasar ætlar að deila reynslu sinn af því hvernig hann upplifir þessa atburði sem kvikmyndaleikstjóri og segja frá myndinni .
" Við erum mjög heppnir að fá David Breashears hingað um helgina því við höfum reynt að fá hann í mörg ár og sáum ekki fram á að það tækist enda er hann afar upptekinn .
Það sem gerði útslagið með að þetta hafðist voru tengsl Baltasars og Breashears en við Baltasar erum kunningjar frá því í MR þegar við vorum báðir í félagsstörfum þar , ég sem inspector og hann í listafélaginu .
Við höfum alltaf haldið sambandi þrátt fyrir að vera hvor í sínum heimshlutanum og höfum undanfarið unnið aðeins saman .
" Samstarf við Baltasar Kormák Tómas hefur aðstoðað Baltasar við undirbúning að gerð næstu kvikmyndar leikstjórans sem nefnist Eiðurinn og er gerð eftir handriti Ólafs Egilssonar en hún fjallar unglingsstúlku sem byrjar með hættulegum glæpamanni og föður stúlkunnar sem er læknir en hann reynir allt hvað hann getur til að ná henni úr þeim hættulegu aðstæðum sem hún er komin í en lendir í miklu mótlæti og erfiðleikum við þær tilraunir .
Læknirinn í myndinni á að vera einn færasti læknir landsins og Tómas hefur verið Baltasar til aðstoðar með það sem snýr að læknisfræðinni í myndinni .
Þetta er ekki í fyrsta skipti sem Tómas er í slíkri ráðgjafavinnu en hann hefur til að mynda komið að þýðingu á tveimur glæpasögum með samskonar ráðgjöf og þá vann hann með Degi Kára Péturssyni í kvikmyndinni The Good Heart sem var " ótrúlega gaman en þá kenndi ég leikurum til dæmis rétt handbrögð lækna fyrir senur í aðgerðum sem teknar voru upp á sjúkrahúsi gömlu herstöðvarinnar í Keflavík og þangað kom Tómas með allt sitt skurðstofuteymi .
Tómasi finnst beiðnir sem þessar svo skemmtilegar að þótt hann hafi mikið að gera segist hann ekkert hafa þurft að hugsa sig um þegar Baltasar hringdi .
Það sé líka lærdómsríkt að fá að fylgjast með og hann reyni að passa sig að skerða ekki listrænt frelsi leikstjórans með því að fara fram á að allt sé nákvæmlega eins og í vinnunni ! Við erum allsendis ekki búin að afgreiða alla þessa Tómasa sem raða sér saman í einn mann .
Einum þeirra brá fyrir í sjónvarpinu fyrir örfáum vikum og beitti sér þar fyrir náttúruvernd , verndun Landmannalauga .
Sá partur af honum er í grunninn búinn til úr ríkum fjallaástríðumanni með mikla hreyfiþörf og honum er hrist saman við manni sem hefur mikla þörf fyrir að deila , segja frá og hrífa fólk með sér .
Tómas er í stjórn Ferðafélags Íslands en hann þekkir Ísland eins og lófann á sér .
Hann fer á fjöll , klífur tinda og rennir sér á fjallaskíðum , niður Snæfells- og Eyjafjallajökul , Helgrindur , Ljósufjöll og Herðubreið en það ekki margir sem hafa skíðað niður síðastnefnda fjallið .
Hvað hefurðu farið á mörg fjöll ? " Úff , ég hef ekki talið það .
" Erum við að tala um hvað ; 20-30 ? " Nei , miklu meira .
Það fer auðvitað eftir því hvernig þú skilgreinir fjöll en miðað við tindabókina er ég kominn þar vel áleiðis , það eru 151 tindar þar , svo hef ég gengið á fullt af fjöllum erlendis líka , eins og Mont Blanc , Kilimanjaro og Monte Rosa og svo óteljandi önnur líka sem eru lægri .
En sem betur fer á ég helling af tindum eftir hér heima .
Það er nú það skemmtilega við þetta að á hverju ári er hægt að fara upp á nýtt fjall .
Og þá finnst mér best að vera í hóp , að upplifa eitthvað með einhverjum , ég hef ferðast einn en finnst það ekki sérlega skemmtilegt .
Mér finnst miklu sterkara að koma á fallegan stað , og ef ég hef komið þangað áður að sýna fólki , þá miðla með því og skynja .
Þetta er svona svipað og að bjóða fólki í góða veislu og gefa því gott að borða , fara á leiksýningu eða tónleika ; að upplifa eitthvað í hóp .
" Hefurðu aldrei verið hætt kominn ? " Sem skurðlæknir tekur maður ekki svo miklar áhættur því það er ekki mörgum okkar til að dreifa og ég verð að passa fingurna vel því þetta er afar fín vinna sem maður er að vinna .
En ég hef fallið nokkrum sinnum ofan í sprungur en alltaf verið í kaðli , en sem læknir hef ég oft komið að slysum á fjöllum .
Kannski eru mínir nánustu með einhverjar áhyggjur .
Í fimmtugsafmælisgjöf núna um daginn fékk ég til dæmis öryggisbakpoka með uppblásanlegri blöðru lendi maður í snjóflóði .
Ég skynja það að fólk er ekki alveg til í að leyfa mér að drepa mig á þessu fjallaskíðabrölti .
" Tómas viðurkennir að hann hafi þó einu sinni verið hætt kominn í tengslum við íþróttaiðkun sína og raunar mjög alvarlega þegar hann var nýbyrjaður í skurðlækningum .
Hann fékk skvassspaða fljúgandi í gleraugu sem hann var með og glerið splundraðist inní augað og var hann blindur á öðru auga í þrjá mánuði .
Það að hafa slasast og veikst sjálfur segist hann telja að hafi gert sig að betri og skilningsríkari lækni , það er ekki sjálfgefið að halda heilsu .
Gamalli konu fannst hann hlaupa of hratt Hefur einhver stungið upp á því að þú slappir af ? " Fjölskyldunni finnst að ég þurfi stundum að prófa það en ég á erfitt með það .
Dóttir mín hefur stungið upp á að við færum í jóga saman en ég hef ekki heldur bitið á það agn .
Gamalli konu sem ég gerði aðgerð á fannst ég hlaupa full-hratt um gangana og gaf mér tíma í afslöppunarnudd en ég gleymdi að leysa gjafakortið út sem var þó til eins árs .
Ég hugsa að ég stundi einhvers konar hreyfingu 5-6 sinnum í viku og sennilega er ég dálítið " ofvirkur " , held reyndar að stundum geti fólk í kringum mig verið dálítið þreytt á látunum í mér .
Ég lít þó á þessa orku sem jákvæðan eiginleika , að minnsta kosti held ég að það sé yfirleitt ekki lognmolla í kringum mig eða leiðinlegt .
Ég er þó alveg fyrsti maðurinn til að viðurkenna að þegar maður er í svona mörgu er ýmislegt annað sem situr á hakanum .
Konan mín hefur stundum sagt við mig að ég verði að muna að ég hafi ekkert endilega verið kosinn maður ársins á Grenimel 41 .
Hvort ég sé ekki til í að skrúfa eins og eina til tvær perur í ljósin á heimilinu og sleppa eins og einu viðtali í staðinn , " segir Tómas og blaðamaður hættir snöggvast við fyrirsögnina Ofur-Tómas .
" Nei , það væri því miður engan veginn satt .
Mínir vankantar eru þarna óteljandi .
Ég get verið afar óþolinmóður og ætlast til of mikils af fólki , en ég held að sé heldur ekki alslæmt til dæmis fyrir nemendur mína sem eru upp til hópa mjög metnaðarfullir .
Ég get líka farið í taugarnar á fólki sem finnst ég hreinlega athyglissjúkur en það er svona hin hliðin á þessum teningi – að ég veit að til þess að kynna fyrir fólki mín hjartans mál , svo sem tónlist , fjöll og náttúruvernd , verð ég líka að vera opinn fyrir því að segja frá og gefa af mér .
Þetta er sterk þörf í mínu tilviki og ég er til í að leggja töluvert á mig .
Ég tek ekki krónu fyrir þetta en þetta brölt veitir mér mikla ánægju .
En það tekur suma smátíma að melta mig aðeins .
" Fylgistu með Twitter-færslunum um þig ? " Nei ég er ekki á Twitter og mjög lítið virkur á Facebook en jú ég frétti af þeim og þótti bara gaman að því .
Ég hefði samt ekki ímyndað mér að svona nokkuð gerðist svona hratt og mér er vissulega strítt á þessu uppi í vinnu , sérstaklega af nemendum mínum .
Mér þykir líka vænt um að fólk er ekki að stoppa mig endilega út af þessu , heldur til dæmis þegar ég var í stuttu viðtali um Landmannalaugar um daginn að fólk sem ég þekki ekki neitt stoppaði mig eftir það , " segir Tómas en Ferðafélag Íslands og Náttúrufræðistofnun gerðu á dögunum athugasemdir við tillögu að rammaskipulagi fyrir suðurhálendið , um uppbyggingu í Landmannalaugum , en þeim þótti skipulagið ekki taka mið af náttúrufarsgildi , verndargildi jarðminja né náttúruvernd .
Bjartsýnn en raunsær " Ég brenn fyrir náttúruvernd og vil að við hugsum okkar gang hvað hálendið og ferðamennsku varðar .
Það var aðalástæðan fyrir því að ég tók að mér að sitja í stjórn FÍ .
Mig langaði að kynnast þessum málum í meira návígi .
Margar stofnanir sem eiga að virka eins og málsvari náttúrunnar eru oft ekki að sinna því hlutverki .
Það getur verið afar erfitt fyrir talsmenn náttúruverndar að koma sínum sjónarmiðum á framfæri .
En það er bara eitthvað sem þarf að breyta og ég held að það sé að gerast .
Grænu málin eru ofar á baugi og ekki bara hjá Vinstri grænum heldur í öllum flokkum , sérstaklega hjá yngri kynslóðum .
Mér finnst afar mikilvægt að fólk kynnist náttúrunni með því að skoða hana sjálft ef það getur .
Það gengur ekki að þorri þeirra sem tjá sig um rafmagnslínur og upphækkaðan veg yfir Sprengisand hafi aldrei komið þangað .
" Tómas segist þá vita hvað hann legði alfarið fyrir sig ef hann hætti að starfa sem læknir ; hann myndi vilja sýna fólki íslenska náttúru en hann er með leiðsögumannapróf .
Þú hlýtur að umgangast ansi fjölbreyttan hóp fólks þar sem þú ert ófeiminn við að nálgast ókunnuga ? " Jú .
Ég held að fyrir lækni sem vinnur í svolítið sérstöku umhverfi þá bæti það mann sem persónu að víkka sinn eigin sjóndeildarhring og ýmsir sem ég hef kynnst í gegnum listir og menningu hafa gefið mér mikið .
Baltasar Kormákur , Dagur Kári og Andri Snær sem er heitur í sinni náttúruhugsjón eru allt menn sem synda í djúpu lauginni og allt samstarf er gefandi í báðar áttir .
Ég sé það oft sem læknir að stundum gleymir fólk að staldra við og njóta dagsins .
Ég fæst við hjartaaðgerðir og lungnakrabbamein þar sem fólk er að glíma við alvarlega sjúkdóma .
Þetta er kannski fólk sem er búið að vinna baki brotnu alla ævi og er að komast á eftirlaun .
Það ætlar sér að njóta áranna sem eru að koma og þá eru óvænt veikindi sem setja strik í reikninginn .
Það er mikilvægt að taka drauma sína út fyrr á lífsleiðinni þótt það sé gert í smáskömmtum .
" Hvernig er annars ástandið á spítalanum ? " Það eru enn mörg vandamál sem þarf að leysa en ég er mjög bjartsýnn maður .
Það að ná þessum kjarasamningum var mikilvægt skref í að fá ungu sérfræðingana aftur til Íslands og það stendur til að hefjast handa við meðferðarkjarnann á nýja spítalanum .
Umræðan síðastliðið haust um heilbrigðismál olli ákveðinni vitundarvakningumeðal fólks sem áttaði sig á að það vill sterkt heilbrigðiskerfi og hafa okkur sem björgunarbát sem lekur ekki þegar á reynir .
En við erum enn með sjúklinga á kaffistofunum og í tækjageymslum og viðbúnaðarstigið okkar er alltaf á rauðu .
Við læknarnir erum ekki hér út af flottri skrifstofu eða háum launum .
Það er Ísland sjálft sem hefur upp á svo margt gott að bjóða .
" Ef þú fengir sjálfur að ráða því hvað þú ert kallaður á samskiptamiðlunum annað en LæknaTómas ? " Hvað segirðu um Túrbó-Tómas ? " 