Erlingur Erlingsson , sendiráðunautur í sendiráði Íslands í Washington , og Caitlin Hayden , fyrrverandi talsmaður þjóðaröryggisráðs Bandaríkjanna , gengu í hjónaband í Reykjavík í fyrra .
Bakgrunnur þeirra er um margt líkur , þau eru bæði ævintýragjörn og hafa brennandi áhuga á heimsmálum .
Hveitibrauðsdagarnir voru ljúfir en skömmu áður rak Edward nokkur Snowden inn nefið – óboðinn .
Orri Páll Ormarsson orri@mbl.is Hjónin Caitlin Hayden og Erlingur Erlingsson eru stödd hér á landi í síðbúnu jólafríi .
Erlingur starfar sem sendiráðunautur í sendiráði Íslands í Washington og vegna sendiherraskipta um áramótin komst hann ekki frá .
Guðmundur Árni Stefánsson var farinn og Geir H. Haarde rétt ókominn , þannig að Erlingur stóð pliktina yfir hátíðirnar enda staðgengill sendiherra .
Caitlin er á tímamótum .
Hún lét af starfi talsmanns þjóðaröryggisráðs Bandaríkjanna seint á síðasta ári og íhugar nú næstu skref .
Hefur verið í atvinnuviðtölum en ekkert er ákveðið enn .
Caitlin gerir þó fastlega ráð fyrir að ráða sig til starfa í einkageiranum , við eitthvað sem tengist samskiptum , svo sem hún á menntun til .
" Ég var búin að starfa í stjórnsýslunni í þrettán ár og fannst kominn tími til að prófa eitthvað nýtt .
Öðlast nýja sýn .
Ég gæti þó vel hugsað mér að snúa aftur í stjórnsýsluna síðar , kannski eftir fimm eða tíu ár .
Vonandi fæ ég tækifæri til þess , " segir Caitlin þegar fundum okkar ber saman í umhleypingunum í vikunni .
Hún kvartar þó ekki undan veðrinu hér við nyrstu voga .
Þegar þau Erlingur lögðu af stað frá Washington til Reykjavíkur á dögunum fékkst ekki leigubíll í þessari miðstöð valdsins – vegna ófærðar .
Hann fellur víða , snjórinn .
Leiddur í gildru Caitlin og Erlingur kynntust í Washington snemma árs 2012 en hann var þá nýkominn til starfa í sendiráðinu .
" Við kynntumst gegnum sameiginlega vinkonu í apríl 2012 og byrjuðum að slá okkur upp í maí sama ár .
Trúlofuðum okkur í júlí 2013 og giftum okkur réttu ári síðar hér á Íslandi , " upplýsir Caitlin .
Vinkonunni mun hafa þótt borðleggjandi að þau tvö ættu vel saman .
" Hún sagði að ég yrði að hitta Erling , sem væri nýfluttur í bæinn frá Íslandi , þannig að við skipulögðum lítið samkvæmi og buðum Erlingi .
Hann mætti og við smullum strax saman .
Skömmu síðar bauð hann mér út , " segir Caitlin .
" Ég var sumsé leiddur í gildru .
Hafði ekki minnsta grun um þetta ráðabrugg , " segir Erlingur brosandi .
Þau hlæja .
" Þetta var mjög sérstakt , því þessi vinkona mín er ekki vön að láta svona .
Hún ákvað bara að við yrðum að hittast .
Guði sé lof , ég veit ekki hvernig við hefðum átt að hittast annars , " segir Caitlin .
Hún vissi lítið um Ísland á þessum tíma og gerði sannarlega ekki ráð fyrir því að giftast manni þaðan .
En enginn veit sína ævina ...
" Caitlin er frá Pennsylvaniu , nálægt Washington , D.C. , en fór viljandi í háskóla í Alabama og Georgíu til að komast á hlýrri slóðir .
Svo giftist hún náunga frá Íslandi , " segir Erlingur sposkur .
" Já , mér á eftir að verða kalt til æviloka , " segir hún hlæjandi .
Einn af þrjú hundruð þúsund Caitlin var um tíma í utanríkisþjónustunni og vissi hvar Ísland var á landakortinu og að landið ætti aðild að Atlantshafsbandalaginu .
" Það var eiginlega allt og sumt , " viðurkennir hún .
" Ég gerði mér enga grein fyrir því hversu lítið landið er og hversu einstakt það er .
Og stutt í burtu .
Það er bara fimm tíma flug til Washington .
Ég held að enginn geti almennilega gert sér grein fyrir sérstöðu Íslands öðruvísi en að koma hingað .
" Erlingur spaugar með smæðina .
" Allar konur dreymir um að finna mann sem er einn af milljón en ég er bara einn af þrjú hundruð þúsundum .
Ég biðst forláts .
" Það er ekki bara landið sem er öðruvísi , menningin er líka allrar athygli verð , að áliti Caitlin .
" Ég vissi ekkert um menningu þjóðarinnar og það hefur verið mjög gaman að kynnast henni .
Ísland býr að frábærum sendiherrum í tónlistarfólki eins og Sigur Rós og Björk sem hafa mikla sérstöðu .
Þá nýtur Iceland Airwaves-hátíðin vaxandi hylli víða um heim .
Að mínu viti speglar þetta tónlistarfólk þjóðina mjög vel .
" Þetta er fjórða heimsókn Caitlin til Íslands og landið hefur heillað hana upp úr skónum .
" Það er engin tilviljun að ég vildi gifta mig hér .
Ég elska Ísland .
Fjölskyldan kom í brúðkaupið í fyrrasumar og féll líka í stafi .
Erlingur keyrði okkur vítt og breitt um landið og þau áttu ekki orð .
" Sjálfum sér samkvæmir Erlingur segir það hafa verið mjög skemmtilega upplifun .
" Þau höfðu ekki hugmynd um á hverju var von og það var frábært að fylgjast með svipbrigðum þeirra meðan þau upplifðu landið .
" Þjóðin verkar líka vel á Caitlin .
" Íslendingar eru sjálfstæðir og sjálfum sér samkvæmir og það kann ég að meta .
Björk er mjög gott dæmi .
Mín upplifun er sú að Íslendingar séu gestrisið , opið og hlýtt fólk og svo tala allir ensku sem kemur sér vel fyrir okkur Bandaríkjamenn .
Það eru hins vegar alltof margir stafir í götuheitunum .
" Þau hlæja .
Erlingur festi nýlega kaup á eintaki af Sjálfstæðu fólki eftir Halldór Laxness og færði eiginkonu sinni með þeim orðum að þessa bók yrði hún að lesa til að skilja Íslendinga .
" Ég hef nýlokið við lesturinn og lærði heilmargt um land og þjóð .
Ég hef hins vegar ekki rekist ennþá á neinn sem jafn úrillur og þrjóskur og Bjartur í Sumarhúsum .
" Cailtin gerir fastlega ráð fyrir því að búa á Íslandi í framtíðinni , alltént í einhvern tíma .
Erlingur verður að líkindum áfram í sendiráðinu í Washington í tvö ár til viðbótar en sjaldgæft er að starfsmenn utanríkisþjónustunnar séu lengur en fimm ár á sama stað .
" Verði ég áfram í utanríkisþjónustunni er klárt mál að ég verð kallaður heim á einhverjum tímapunkti , " segir hann .
" Þá gefst mér tækifæri til að læra íslensku , " segir Caitlin .
" Núna kann ég bara örfá orð .
" Erlingur segir þetta vitaskuld virka í hina áttina .
Fái Caitlin spennandi starf annars staðar , til dæmis á vesturströnd Bandaríkjanna , kæmi vel til greina að hann fylgdi henni þangað .
" Í þessu sambandi búum við að því að hafa bæði flust til reglulega í starfi og höfum fyrir vikið skilning á aðstæðum hvors annars .
Sem diplómat getur maður ekki planað langt fram í tímann .
" Í Afganistan á sama tíma Að loknu háskólanámi starfaði Erlingur um þriggja ára skeið í bandaríska sendiráðinu í Reykjavík en gekk til liðs við utanríkisþjónustuna fyrir áratug .
Árið 2009 fór hann til Kabúl á vegum friðargæslunnar í sex mánuði og að þeim tíma loknum réð hann sig til Sameinuðu þjóðanna og sinnti áfram verkefnum í Afganistan næstu tvö árin .
" Það er svo merkilegt að Caitlin var í Afganistan á sama tíma .
Við hittumst þó aldrei þar .
" Caitlin tekur upp þráðinn : " Ég var talsmaður bandaríska sendiráðsins í Kabúl 2009 – 11 og við Erlingur þekkjum sama fólkið í Afganistan .
Samt lágu leiðir okkar aldrei saman í Kabúl .
Það myndi ég muna , hann er svo hávaxinn .
" Hún brosir .
" Ég er sannfærð um að þessi sameiginlega reynsla hjálpaði okkur að skilja hvort annað strax í upphafi .
Hafandi verið á stað eins og Afganistan sjálfur , á maður auðveldara með að skilja hvers vegna aðrir myndu vilja vera þar líka .
" Erlingur kinkar kolli .
" Caitlin var líka í Írak .
Var meðal fyrstu óbreyttu borgaranna sem fóru þangað 2003 .
Það þótti mér mjög spennandi .
Varð eiginlega svolítið afbrýðisamur .
" Þau gangast bæði við því að vera ævintýragjörn .
" Fyrir mér er þetta 30% ævintýragirni og 70% áhugi á heimsmálum og stórviðburðum .
Ég lærði hernaðarsögu í skóla og langaði alltaf að reyna hana á eigin skinni .
Það gerði ég í Afganistan , bað Sameinuðu þjóðirnar beinlínis að senda mig á hættulegustu svæði landsins til að öðlast betri skilning á átökunum .
" Sama á við um Caitlin .
" Mér fannst ekki nóg að sitja við skrifborð í Washington og lesa um átökin í Írak og Afganistan .
Mig langaði að fara á vettvang , skynja andrúmsloftið og tala við fólkið í þessum stríðshrjáðu löndum .
Það var mikil lífsreynsla .
" Gæsahúð í hvert skipti Caitlin var talsmaður þjóðaröryggisráðs Bandaríkjanna í hálft annað ár og aðstoðartalsmaður í tvö ár þar á undan .
Bandaríkjaforseti er formaður ráðsins en varaforsetinn , utanríkis- og varnarmálaráðherrann eiga einnig eiga aðild að því ásamt æðsta yfirmanni hersins og fleirum .
Hlutverk ráðsins er að taka afstöðu til brýnustu varnar- og utanríkismála hverju sinni .
Það var Harry S Truman sem setti ráðið á laggirnar í forsetatíð sinni 1947 .
" Þetta var ótrúlegur tími og mikil forréttindi fyrir mig að fá tækifæri til að gegna þessu starfi .
Ég fékk gæsahúð í hvert skipti sem ég gekk inn um hlið Hvíta hússins .
Þetta er mjög erilsamt starf og langtímum saman var ég hlekkjuð við skrifborðið mitt , ef svo má að orði komast .
Og þegar ég var heima var ég í símanum , að fást við atburði í Íran , Sómalíu eða annars staðar .
Erlingur sýndi þessu alveg ótrúlegan skilning .
Við höfðum lítinn sem engan tíma fyrir okkur , " segir hún .
Hann staðfestir þetta .
" Þegar ég vaknaði var hún venjulega komin í símann og þegar ég sofnaði var hún ennþá í símanum .
Stundum vaknaði ég um miðja nótt og þá stóð hún álengdar – í símanum .
Þá hugsaði ég með mér að nú hefði eitthvað alvarlegt gerst ! Hafandi sagt það þá var sjálfsagt mál að hún fengi sitt svigrúm .
Það er ábyrgðarstarf að vera talsmaður stórveldis og sjálfur hefði ég ekkert á móti því að gegna slíku starfi .
" Alltaf til taks Caitlin segir málið í raun einfalt , talsmaður þjóðaröryggisráðsins þurfi alltaf að vera til taks .
Mál geti komið upp að degi sem nóttu og eðli nútímafjölmiðlunar samkvæmt þoli upplýsingagjöfin enga bið .
Það eigi ekki síst við um Washington , þar sem allir vilji vera fyrstir með fréttina , fyrstir með " tístið " .
" Það þýðir að talsmaður þjóðaröryggisráðsins þarf alltaf að vera viðbúinn , þegar mál koma upp er ekki boðlegt að ekki sé hægt að ná í Hvíta húsið eða það hafi ekkert fram að færa .
" Og ekki dugar að segja hvað sem er .
" Ég þurfti að vinna mjög hratt , setja mig á augabragði inn í mál sem ég þekkti jafnvel ekki neitt og tjá mig um þau við fjölmiðla .
Allt sem kemur frá Hvíta húsinu er skoðað í mjög gagnrýnu ljósi þannig að hver einasta setning sem ég lét hafa eftir mér þurfti að standast skoðun .
Þetta var mikil pressa .
" Ekki dró það úr pressunni að tíminn sem Caitlin var aðaltalsmaður þjóðaröryggisráðsins var mjög viðburðaríkur , líkt og Erlingur bendir á .
" Sýrland fuðraði upp , Rússar réðust inn í Úkraínu og Snowden stakk af með öll leyniskjölin .
Þegar það mál kom upp varð okkur tveimur raunar ekki um sel , því eitt af því fyrsta sem Snowden sagði í viðtalinu í Hong Kong var að hann vildi fara til Íslands .
Á því augnabliki horfðumst við í augu og hugsuðum með okkur : Þetta er ekki gott ! " Caitlin tekur upp þráðinn .
" Ég horfði spurnaraugum á Erling .
Myndi Ísland taka við honum ? Í öllum bænum segðu mér að svo sé ekki ! Samband Bandaríkjanna og Íslands hefur alltaf verið mjög gott , okkur hefur varla greint á um nokkurn skapaðan hlut , fyrir utan hvalveiðar , þetta hefði því mögulega getað orðið erfitt .
Til allrar hamingju fór Snowden annað .
" Ekkert vandamál of smátt Spurð hvað ógni þjóðaröryggi Bandaríkjanna mest nú um stundir segir Caitlin það vera margt .
" Loftslagsbreytingar , hryðjuverk , netöryggi er stórmál um þessar mundir , mannréttindamál verða áfram ofarlega á baugi , smitsjúkdómar og margt fleira .
Þetta snýst ekki heldur bara um Bandaríkin .
Það eru vandamál út um allan heim sem alþjóðasamfélagið gerir ráð fyrir að Bandaríkin stígi inn í , hvort sem þau tengjast okkur með beinum hætti eður ei .
Frá bæjardyrum bandarískra stjórnvalda er ekkert vandamál svo smátt að það komi þeim ekki við , " segir Caitlin .
" Og svo eru Bandaríkjamenn gagnrýndir , " bætir Erlingur við .
" Geri þeir eitthvað eru þeir gagnrýndir og geri þeir ekki neitt eru þeir gagnrýndir líka .
Það er útilokað að gera öllum til hæfis .
" Hann gerir loftslagsmál að umræðuefni .
" Maðurinn er þannig gerður að hann á alla jafna vont með að einbeita sér að ógn sem stigmagnast í rólegheitunum , svo sem loftslagbreytingum .
En sitji ljón handan borðsins frá okkur bregðumst við á hinn bóginn strax við .
Það er aðkallandi hætta .
En höfum í huga að það er of seint að byrja að leggja fyrir lífeyri þegar maður er orðinn 65 ára .
" Caitlin segir Obamastjórnina gera sér grein fyrir þessu og fyrir vikið hafi grundvallarafstaða stjórnvalda til loftslagsbreytinga breyst mikið á umliðnum árum .
Hefur áhyggjur af Rússum " Vandamálið í Bandaríkjunum er það að sumir Repúblikanar , ekki allir , hafa efasemdir um forsendur loftslagsbreytinga og það truflar umræðuna , " segir Erlingur .
" Þessu er ólíkt farið á Íslandi og víðast hvar í Evrópu .
Þar eru allir sammála um að vá sé fyrir dyrum og að við þeirri vá þurfi að bregðast .
" Síðan er það Rússland .
Það er hætta út af fyrir sig .
" Rússar eru byrjaðir að fara á svig við reglubókina sem þjóðir þessa heims skrifuðu í sameiningu í stríðslok 1945 , " segir Erlingur .
" Svona ætlum við að gera hlutina í framtíðinni , " sögðu menn en nú virðast Rússar vera á öðru máli .
Það er áhyggjuefni .
" Caitlin deilir þeim áhyggjum .
" Nú tala ég auðvitað bara sem einstaklingur , ég er ekki lengur talsmaður Bandaríkjastjórnar , en auðvitað hef ég áhyggjur af ástandinu í Rússlandi og Úkraínu .
Það er engin tilviljun að gripið hefur verið til harðra refsiaðgerða gegn Rússum í samstarfi við þjóðir Evrópu , aðgerða sem jaðra við að vera jafnharðar og þær aðgerðir sem gripið hefur verið til gagnvart Norður-Kóreu og Íran .
Þetta hefur haft áhrif og vonandi sjá Rússar að sér .
Það verður ekki liðið að svona sé komið fram við lýðræðisríki eins og Úkraínu .
Þetta er algjört forgangsmál í dag og Obama forseti hefur lagt mikla áherslu á að allir séu á sömu blaðsíðu , Þjóðverjar , Bretar , Frakkar .
Að öðrum kosti er allt unnið fyrir gýg .
" Hillary Clinton sigurstranglegust Forsetakosningar fara fram í Bandaríkjunum haustið 2016 , eftir ríflega eitt og hálft ár .
Caitlin segir engum blöðum um það að fletta að baráttan sé hafin og stutt í að helstu frambjóðendur gefi formlega kost á sér .
" Það er útilokað að spá fyrir um þessar kosningar .
Vika er langur tími í pólitík , hvað þá hálft annað ár .
Hver hefði búist við því ári fyrr að Barack Obama myndi fara með sigur af hólmi 2008 ? " segir Caitlin .
Hún segir mest um það rætt í Washington þessa dagana hver frambjóðandi Repúblíkanaflokksins verði .
" Sveiflur hafa verið miklar og ómögulegt að átta sig á því hverjir koma helst til greina .
Það er einn í dag og annar á morgun .
" Demókratamegin segir Caitlin alla bíða eftir að Hillary Clinton staðfesti framboð .
" Menn eiga ekki von á öðru en að hún fari fram , spurningin er hvort einhver fer gegn henni .
Hvort það er heppilegt , að enginn fari gegn henni , er svo önnur saga .
Það breytir samt ekki því að menn ganga út frá því að hún verði frambjóðandi flokksins í kosningunum .
Clinton rak góða baráttu síðast og ætti að geta byggt á því .
" Aldurinn engin fyrirstaða Caitlin hlakkar til spennandi baráttu og hvort frambjóðandi repúblíkana verði þess umkominn að veita Clinton viðnám .
" Ég veit að margir þrá að Hillary Clinton verði fyrsti kvenforseti Bandaríkjanna en því fer fjarri að það sé borðleggjandi .
Margt á eftir að gerast og fróðlegt verður að sjá hvaða málefni frambjóðendurnir setja á oddinn .
" Clinton verður orðin 69 ára þegar kosningarnar fara fram en Caitlin telur aldurinn ekki munu vinna gegn henni .
Fordæmi eru fyrir slíku en Ronald Reagan var líka 69 ára þegar hann sór embættiseið 1981 .
" Hún virkar í góðu formi og ég á síður von á því að kjósendur setji aldurinn fyrir sig .
Annað nafn sem reglulega er nefnt til sögunnar er Joe Biden varaforseti og hann er orðinn 72 ára .
" Erlingur telur Clinton líklegasta til að verða næsta forseta Bandaríkjanna .
" Að minni hyggju getur enginn sigrað Hillary Clinton nema Hillary Clinton sjálf .
Hún lenti í smávægilegum hrakningum í baráttunni 2008 en hennar fólk hefur örugglega lært af reynslunni .
Það hefði gríðarlega þýðingu fyrir Bandaríkin yrði kona kjörin forseti .
" Íslandsáhugi aldrei verið meiri Geir H. Haarde , fyrrverandi forsætisráðherra , tók við embætti sendiherra Íslands í Washington um áramótin og samstarfið við hann leggst vel í Erling .
" Það er mjög gott að vinna með Geir .
Hann er auðvitað mjög hæfur maður , kraftmikill og áhugasamur .
Hann er bæði fyrrverandi forsætis- og utanríkisráðherra og kemur til með að verða verðugur fulltrúi lands og þjóðar á erlendri grundu .
" Hann segir mörg brýn verkefni bíða starfsliðs sendiráðsins og tækifærin séu óþrjótandi .
" Áhugi Bandaríkjamanna á Íslandi hefur aldrei verið meiri , alla vega ekki lengi .
Varnarsamstarf þjóðanna er ennþá traust og engin þjóð fjárfestir meira á Íslandi en Bandaríkin .
Þá vekur íslensk menning stöðugt meiri áhuga vestra , nú styttist til dæmis í opnun á risasýningu Bjarkar í MoMA í New York , og íslenskar hljómsveitir ferðast reglulega um landið .
Sendiráðið reynir að vera þessu fólki innan handar eftir þörfum , nema auðvitað Björk , hún þarf ekkert á okkur að halda lengur .
" Hann brosir .
Allir til Íslands ! Caitlin tekur undir það að áhugi almennings í Bandaríkjunum á Íslandi sé stöðugt að aukast .
" Fyrir tíu til fimmtán árum þekkti ég engan sem hafði komið til Íslands .
Í dag er ég alltaf að heyra í eða af fólki sem er á leiðinni hingað .
Þetta hefur breyst mikið á skömmum tíma .
Ég er ekki hissa að tekjur af ferðamönnum séu að snaraukast hérna .
" Erlingur upplifir þetta eins .
" Þegar ég var í háskólanámi í Boston á tíunda áratugnum vissi fólk upp til hópa ekkert um Ísland .
Aðeins að Ísland væri grænt og Grænland ísilagt .
Nú er ég alltaf að rekast á fólk sem veit eitt og annað um landið og reynir jafnvel að bera fram orðið Eyjafjallajökull – með hroðalegum árangri .
Jörðin er með öðrum orðum frjó og það er mjög gaman að kynna Ísland fyrir Bandríkjamönnum , hvort sem það er á fundum , söfnum eða á samskiptamiðlum .
Við erum mjög lánsöm að koma frá landi sem er svona einstakt , fallegt og áhugavert .
" Að sögn Erlings vinnur íslenska sendiráðið náið með sendiráðum hinna Norðurlandanna að ýmsum málum í Washington og þrátt fyrir fámennt starfslið , aðeins fjóra , sé það á algjörum jafnréttisgrunni .
Ísland hafi sömu vigt og hinar þjóðirnar .
Áhugi eykst á norðurslóðum Málefni norðurslóða hafa verið í brennidepli um skeið og Erlingur segir Bandaríkjamenn nýlega vera farna að gefa þeirri umræðu gaum .
" Loftslagsbreytingar eru hvergi hraðari og skýrari en á norðurslóðum .
Í apríl taka Bandaríkin við formennsku í Norðurskautsráði næstu tvö árin sem þýðir að menn þurfa að móta stefnu í þessum málaflokki .
Að því hefur verið unnið undanfarið hálft annað ár eða svo , stefnu sem brýnt er að byggja á , líka eftir að Bandaríkin láta af formennsku í ráðinu .
Öldunga- og fulltrúadeildarþingmenn frá Alaska eru eðli málsins samkvæmt í fylkingarbrjósti í þessari umræðu og við í sendiráðinu höfum verið í mjög góðu samstarfi við þá , ekki síst Lisu Murkowski öldungardeildarþingmann sem hefur margoft komið til Íslands .
" Caitlin viðurkennir að hún hafi ekki kynnt sér málefni norðurslóða náið , önnur mál hafi brunnið heitar á henni undanfarin misseri , en gæti vel hugsað sér það .
" Nema hvað , þú gætir átt eftir að búa þar í framtíðinni , " segir Erlingur hlæjandi .
" Það er alveg rétt , það að giftast Íslendingi hefur fært mig nær norðurslóðum .
" Dómur sögunnar verður lofsamlegur Skrifstofa talsmanns þjóðaröryggisráðs Bandaríkjanna er á hinum fræga vesturvæng Hvíta hússins , um það bil hundrað skrefum frá sjálfri forsetaskrifstofunni , Oval Office .
Caitlin kynntist fyrir vikið Barack Obama ágætlega .
" Ég var ekki oft á fundum með honum , yfirmenn mínir sáu að mestu um það , en það kom þó fyrir , auk þess sem ég rakst reglulega á hann á göngum Hvíta hússins .
Forsetinn er mjög sýnilegur á vinnustaðnum .
Mest samskipti hafði ég þó við Obama á ferðum hans erlendis en ég var iðulega í föruneyti hans meðan ég gegndi starfi talsmanns .
Í síðustu ferðinni áður en ég lét af störfum fórum við til Ástralíu , Búrma og Kína og flugum heim með forsetaflugvélinni , Air Force One .
Ég flaug líka með forsetanum í þyrlunni hans , Marine One .
Obama vissi að ég var að hætta og var mjög almennilegur við mig er við kvöddumst eftir síðustu ferðina .
" Hugulsamur og ákveðinn Caitlin segir Obama bjóða af sér góðan þokka .
Hann sé hugulsamur en fastur fyrir og krefjist svara á dýptina við öllum sínum spurningum .
" Hann er lögfræðingur að mennt , þekkir stjórnsýsluna út og inn og hefur mjög ákveðnar skoðanir .
Samt er hann alltaf reiðubúinn að hlusta á aðra , ekki bara silkihúfurnar , heldur líka sérfræðingana sem velta sér daginn út og inn upp úr tilteknum málum .
Það er kostur .
Obama er lítið fyrir múður og dramatík .
Hann er strangur yfirmaður en á líka auðvelt með að slá á létta strengi .
Það er alltaf stutt í húmorinn hjá forsetanum .
" Ekki eru allir á eitt sáttir við forsetatíð Obama en Caitlin er ekki í nokkrum vafa um að hann hafi staðið sig mjög vel í embætti .
Það eigi eftir að koma enn betur í ljós að fimm til tíu árum liðnum .
Þá muni þjóðin uppskera laun þess erfiðis sem stjórn Obama hafi lagt á sig .
" Mönnum hættir til að festast svolítið í núinu .
Pressan í Washington talar um eina krísu í dag og aðra á morgun en auðvitað er sjaldnast um krísu að ræða .
Ég vann fyrir Obama og hafði það hlutverk að tala fyrir stefnu hans og er fyrir vikið ekki alveg hlutlaus en eigi að síður finnst mér hann hafa staðið sig framúrskarandi vel , sérstaklega í því að laga margt sem fór úrskeiðis eftir stríðið í Írak .
Baráttan gegn hryðjuverkum gengur vel , Bandaríkin hafa ekki orðið fyrir skakkaföllum af þeim sökum síðan 11. september 2001 , þökk sé þrotlausri vinnu undir styrkri stjórn forsetans .
" Víða náð góðum árangri Erlingur er sammála þessu .
" Eitt af lykilloforðum Obama var að vinna með bandamönnum Bandaríkjanna á alþjóðavettvangi og það hefur hann staðið við .
Bandaríkin hafa stundum verið gagnrýnd fyrir að taka einhliða ákvarðanir og fara sínu fram án tillits til annarra .
Það hefur ekki verið raunin í tíð Obama .
Margt óvænt hefur gerst .
Sjáðu bara Kúbu .
Hver sá það fyrir ? Það er líka raunhæft markmið að komast að samkomulagi við Íran .
Það hefði verið óhugsandi fyrir fáeinum árum .
Sama má segja um samkomulag við Kínverja í loftslagsmálum .
" Erlingur bendir á að góður árangur hafi einnig náðst í efnahagsmálum , auk þess sem löggjöf Obama í heilbrigðismálum sé mjög metnaðarfull .
" Menn gagnrýndu þá löggjöf til að byrja með en hún hefur verið afar farsæl .
Mun fleiri hafa fært sér kerfið í nyt en reiknað hafði verið með .
" Caitlin horfir á bónda sinn : " Þú ert eiginlega betri talsmaður en ég , " segir hún svo brosandi .
" Tja , ég er sagnfræðingur og held að dómur sögunnar um Obama eigi eftir að verða lofsamlegur .
" Caitlin kinkar kolli til samþykkis .
" Ég er mjög stolt af því að hafa unnið fyrir Obama .
Arfleifð hans á eftir að verða góð .
" 