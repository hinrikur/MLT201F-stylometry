Lífeyriskerfi Íslendinga er eitt af aðalsmerkjum þjóðfélagsins .
Það er þó ekki gallalaust frekar en önnur mannanna verk sem góð eru en galla má sníða af með tíð og tíma standi vilji til þess .
En jafnvel þótt hann sé fyrir hendi gæti orðið ágreiningur um hvað sé galli og hvað gæði .
Lokamarkmið lífeyriskerfisins er að það sé sjálfbært og tryggi nægilega hátt hlutfall af launatekjum manna á vinnumarkaði .
Það markmið kallar á metnaðarfulla ávöxtun sjóðanna .
Lengi vel gátu menn vænst góðrar ávöxtunar við jákvæð hagvaxtarskilyrði , útfærslu landhelgi í áföngum , skilvirkari atvinnutæki , fjárfestingu í orkugeira og stökkbreytingu sprotafyrirtækja í stórfyrirtæki .
Þetta fór saman við að lífeyrissjóðir voru að byggjast upp og lífeyrisgreiðendur miklu fleiri en lífeyrisþegar .
Þetta var allt hagfellt og gaf góðar vonir .
En vitað var að ekkert efnahagskerfi stenst svo háa ávöxtunarkröfu til lengdar .
Áður en við varð litið var myndarlegt fé komið í sarpinn og fór vaxandi .
Hinn íslenski olíusjóður Óhjákvæmilegt er að ávaxta risasjóði í litlu samfélagi að verulegu leyti í erlendu fé .
Þar gildir einnig lögmálið um eggin sem ekki má hafa öll í sömu körfunni .
En það kallar á kunnáttu og gætni .
Því það eru snákaolíusalar einnig á ferðinni á þessu sviði og renna á peningalyktina .
Dæmi eru kunn um að hvorki kunnáttan né gætnin hafi verið til staðar þegar forráðamenn sjóða lögðu á djúpið .
Og ýmsir fóru einnig illa eftir að tekist hafði að sannfæra drjúgan hluta þjóðarinnar um að fundist hefðu fjármálalegir gosar sem væru þó fremur galdramenn , sem tryggt gætu þjóðinni allt fyrir ekkert .
Lífeyriskerfið er í eðli sínu til þess gert og til þess fallið að skapa eigendum þess , vinnandi fólki í landinu , öryggistilfinningu og bægja frá gamalkunnum nagandi óróa um hvað verða myndi þegar dregur úr þreki manns til að tryggja sér og sínum viðurværi , vegna ótímabærra veikinda eða hækkandi aldurs .
Margir vinnandi menn gætu sannarlega notað sameiginlegt framlag sitt og launagreiðandans til að gera daglega framfærslu léttbærari .
Samt er góð sátt um að með valdi sé þessi hlutur settur til hliðar í lífeyrissjóð .
Það er gert í því trausti að framlagið verði ekki aðeins til staðar í starfsdagslok heldur hafi það styrkst með öruggri ávöxtun , jafnvel um áratugaskeið .
Það er því mikið undir .
Til að standa undir trausti eigenda sinna verða þeir sem sýsla með lífeyrinn að vera heilindamenn , gætnir og íhaldssamir í bestu merkingu orðsins en þó hæfilega opnir fyrir ávöxtunarkostum .
Áhættusæknir menn eru ekki alvondir og óneitanlega hefur áhættan sem þeir taka iðulega skilað sér vel og stundum margfalt það .
En það er fyrsta boðorðið að áhættusókn og ábyrgð sé á sömu hendi .
Áhættufíklar eiga því lítið erindi í það örlagaríka starf að gæta fjöreggs fyrir fólkið í landinu .
Óuppgert áfall Lífeyrissjóðir landsmanna urðu fyrir áfalli í fjármálakreppunni .
Ekki er ósanngjarnt að ætla að ekki hafi verið hjá hluta þess komist , þegar slíkar sviptingar verða , ekki aðeins hér , heldur víðast .
Að auki kom í ljós , að margt af því sem menn þóttust mega treysta á , eins og margendurskoðaðir reikningar bankastofnana og annarra stórfyrirtækja , reyndist villandi eða verra en það .
Dómur Hæstaréttar í Al Thani-málinu afhjúpaði , að mati réttarins , ótrúlega bíræfni stjórnenda stærsta banka landsins fyrir bankahrunið .
Eða eins og það var orðað af dómnum sjálfum að brotin , sem til álita voru , hafi verið " þaulskipulögð , drýgð af einbeittum ásetningi og eindæma ófyrirleitni og skeytingarleysi " .
Þessu hefðu fáir trúað á velmektardögum nýfundinna fjármálasnillinga .
Og þeir , sem þó töldu varlegast að trúa ekki öllu sem á borð var borið , sátu undir svívirðingum og skipulögðum áróðri .
Því áttu þeir , sem leituðu færis , hægara um vik .
Forráðamenn margra lífeyrissjóða létu blekkjast og gengu of fúsir til leiks .
Lífeyrissjóðirnir gengust sjálfir fyrir rannsókn á því sem gerst hafði og varð afurðin ein af gagnslausu rannsóknarskýrslunum á eftirhrunsárunum .
Og kannski var hún sú eina sem lyktaði langar leiðir af hvítþvottaefnum .
Enginn hefur axlað ábyrgð og afneitunin ríkti og ríkir enn .
Enginn veit því hvort lærdómur hefur verið dreginn af því að hafa orðið ginningarfífl glæframanna .
Nýr tími .
Gömul sjónarmið ? Enn safna lífeyrissjóðirnir miklum sjóðum í mánuði hverjum og þá þarf að ávaxta .
Áralangur dráttur á afnámi hafta skapar forráðamönnum sjóðanna erfitt og óhollt umhverfi .
Það hefur verið orðað svo að hin miklu hrúgöld peninga , sem fossa inn , séu orðin að " lúxusvandamáli " í viðskipta- og efnahagslífi landsins og hafi skekkt stöðuna í mörgum fyrirtækjum .
Taka mun tíma að rétta kúrsinn af og gera skilyrði á íslenskum fyrirtækjamarkaði heilbrigð á ný .
Margt bendir til að þessi staða hafi skapað " freistnivanda " í lífeyriskerfinu og ekki hafi allir staðist hann .
Það hafi gert málið verra að aðrir , sem hafi verið í aðstöðu til að halda aftur af þeim sömu , hafi verið átakafælnir og látið undan þrýstingi .
Við þessar sérstöku aðstæður í efnahags- og viðskiptalífi er stjórnarseta í lífeyrissjóðum og í fyrirtækjum þar sem þeir hafi mikið vægi , í senn mikilvæg og vandgætt .
Fjárfesting lífeyrissjóðanna í fyrirtækjum , þar sem enginn getur keppt við þá af afli , verður aldrei eins gagnsæ og hefðbundin fjárfesting á markaði .
Þær eru hreyfanlegar og miðast við auðmælda ávöxtun en taka alls ekki mið af því að sanka að tilteknum aðilum völdum og áhrifum .
Slíkir þættir eru nú fyrirferðarmeiri og teknir að þvælast fyrir réttum markmiðum .
Þau eru að tryggja góða ávöxtun og skapa íslenskum launamönnum fjárhagsleg skilyrði til öruggs ævikvölds .
Á grunni þess geta launamenn aukið tryggingu sína með annarri fyrirhyggju sinni .
Raddir eru háværar um fyrirferðarmestu einstaklingana á þessum vettvangi en einnig um getuleysi þeirra sem ber að hafa taumhald á þeim .
Lífeyrissjóðunum og forystumönnum á vinnumarkaði ber að umgangast atvinnulífið af agaðri stjórnfestu og ábyrgð .
Fullyrt er að margir í þessum hópi þekki vel til kvartana yfir framgöngu einstakra manna sem hafa troðið sér til óeðlilegra áhrifa í umboði sem þeir eiga ekki að hafa .
Mikilvægar reglur hafa verið brotnar eða sniðgengnar með " einbeittum ásetningi og ófyrirleitni " svo notað sé , að gefnu tilefni , fyrrnefnt orðalag Hæstaréttar um annað .
Þar með eru taldar reglur , bæði settar og óskráðar , um tímamörk á stjórnarsetu um að einstakir stjórnarmenn í lífeyrissjóðum skuli ekki skipa sjálfa sig í stjórnir , né heldur að koma sér upp fjarstýringu með því að raða inn handgengnum mönnum umfram öll mörk .
Kíkir á blinda augað Þegar það bætist við að sumir hinna valdasæknustu , í krafti annarra fjár , eru jafnframt umsvifamiklir fjárfestar á eigin vegum , ættu jafnvel þær aðvörunarbjöllur að hringja þar sem lítið er eftir á batteríunum .
Sérstaklega ef ekki verður annað séð en einatt eigi viðkomandi fullmikla samleið með ákvörðunum stórra sjóða launamanna .
Ekki skal fullyrt neitt um umfang slíks en hitt er augljóst að aðgátar er þörf .
Hvítþvottaskýrslan um lífeyrissjóðina , þegar stiginn var dansinn undir taktslætti stórbændanna í Hruna , kostaði launamenn milljónatugi .
Það var hið áþreifanlegasta í þeirri skýrslugjörð .
En þær brotalamir , sem menn horfa upp á nú og vaxandi óánægja er með , benda til þess sem marga grunaði að lítill væri lærdómurinn af skýrslunni eða milljarða tapi lífeyrissjóðanna .
Það er þyngra en tárum taki .
Enn er tími Sú spurning hefur vaknað hvort t.d. Samtök atvinnulífsins hljóti ekki að láta af meintri meðvirkni sinni .
Hún mun fyrr en síðar valda trúnaðarbresti með félagsmönnum og svo í þjóðfélaginu .
Samtökin hljóta að beita sér fyrir betri stjórnarháttum .
Síst af öllu hafa slík samtök eða einstakir lífeyrissjóðir heimild til þess að skapa vitandi vits einstökum einkafjárfestum ótrúlegt áhrifavald og yfirburðastöðu á litlum markaði .
Hér er um fjöregg launamanna að ræða .
Lífeyriskerfi og atvinnulíf framtíðarinnar mun fyrr en síðar fara fram af brúninni , ef ófagleg og óvönduð vinnubrögð og bullandi hagsmunaárekstrar af framangreindum toga , viðgangast lengi .
Ekki hefur verið minnst á lögbrot í þessu sambandi .
Það þýðir þó ekki að þau kunni ekki að vera hluti af þessu spilverki .
Hitt er hins vegar öruggt að nýr hvítþvottur verður ekki liðinn þegar þetta dæmi verður gert upp eftir brotlendinguna .
Menn sleppa aðeins einu sinni frá slíku á útsöluprís .
