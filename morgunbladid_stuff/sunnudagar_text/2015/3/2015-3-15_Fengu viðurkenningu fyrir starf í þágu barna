Á dögunum var 99. þing Bandalags kvenna í Reykjavík haldið .
Þar var í annað sinn veitt viðurkenning til þeirra sem starfa á áherslusviðum félagsins .
Konur í BKR telja mikilvægt að vekja athygli á því góða starfi sem unnið sé á öllum sviðum samfélagsins .
Viðurkenninguna Kona ársins 2015 hlaut Þórdís Elva Þorvaldsdóttir fyrir hugsjónastarf á sviði jafnréttis , meðal annars gegn kynbundnu ofbeldi og klámvæðingu með áherslu á ungt fólk á mótunarárum .
Þórdís Elva Þorvaldsdóttir hefur meðal annars gefið út bókina Á mannamáli auk þess sem hún er höfundur heimildamyndanna Fáðu já og Stattu með þér sem ætlaðar eru ungu fólki og eiga það sameiginlegt , að því er segir í tilkynningu að spyrna gegn kynferðisofbeldi og klámvæðingu á lausnamiðaðan máta með sjálfsvirðingu og jákvæðni að vopni .
Nú hefur hún tekið höndum saman með Vodafone með fyrirlestraröðina Ber það sem eftir er : Um sexting , hefndarklám og netið sem er hugsuð sem fræðsla fyrir foreldra um öryggi barna í stafrænum samskiptum .
Fósturforeldrar fengu hvatningu Thorvaldsensfélagið hlaut viðurkenninguna Kvenfélags ársins 2015 fyrir starf í þágu barna í 140 ár .
Þetta er elsta kvenfélagið í Reykjavík og er 140 ára afmæli þess fagnað á líðandi ári .
Í áraraðir hefur Thorvaldsensfélagið styrkt barnadeildina sem var á Landakoti og síðar á Landspítalanum í Fossvogi til tækjakaupa og annars þess sem þörf hefur verið á .
Eftir að tvær fyrrnefndar deildir voru lagðar niður stofnaði félagið sérstakan sjóð við Barnaspítala Hringsins til styrktar sykursjúkum börnum og unglingum með 10 milljóna króna framlagi .
Félagið styrkir einnig fjölskyldur veikra barna , unglingastarf , vímuvarnir , verkefni í þágu aldraðra og margs konar landssafnanir .
Á síðustu árum hefur Thorvaldsensfélagið m.a. unnið með Heilsuskóla Barnaspítala Hringsins og styrkt þróun á heilsueflandi snjallsímaforriti í leikjaformi sem er ætlað til þess að hjálpa ungu fólki að bæta heilsu sína með áherslu á mataræði , hreyfingu og geðrækt .
Hvatningarviðurkenningu BKR 2015 hlaut Félag fósturforeldra fyrir starf fósturforeldra um land allt í umönnun barna þegar aðstæður leyfa ekki að börn og unglingar dvelji á heimilum sínum , varanlega eða tímabundið .
Starf fósturforeldra er sagt mjög falið enda um viðkvæman málaflokk að ræða og aðilar bundnir trúnaði .
Eins og gefi að skilja hafi slík opnun á heimili sínu og einkalífi mikil áhrif á líf viðkomandi .
Á stundum tengist aðilar tilfinningaböndum sem geti reynst erfitt þegar um tímabundna vistun er að ræða .
Margar brotalamir séu í kerfinu þegar komi að málefnum barna og fósturforeldra , m.a. hvað varðar réttindamál .
Því hafi ný stjórn Félags fósturforeldra nú lagt ríkari áherslu á að tryggja réttindi barnanna og fósturforeldra innan þess .
Orlof húsmæðra fái að halda sér Ýmsar ályktanir voru samþykktar á þingi BKR .
Fagnað er ákvörðun velferðarráðherra að taka stjórnsýslu á sviði félagsþjónustu og barnaverndar til endurskoðunar í samvinnu við þá sem til þessara mála þekkja .
Nefnd á vegum ráðherra hafi verið skipuð og henni ætlað að skila tillögum á þessu sviði fyrir páska .
Þá leggur BKR áherslu á að rætt sé við Félag fósturforeldra , sem búi yfir dýrmætri innsýn hvað varðar stöðu og réttindi barna og ungmenna sem þurfa á skjóli að halda utan heimilis síns vegna erfiðra aðstæðna heima fyrir .
Þá var samþykkt ályktun við frumvarp til laga um afnám laga um orlof húsmæðra í ljósi þess að enn hallar á konur í þjóðfélaginu , sérstaklega hinar eldri og láglaunakonur á öllum aldri .
Þetta séu þeir hópar sem nýti sér orlof húsmæðra í Reykjavík og eigi langt í land hvað varðar jafnrétti í launum .
Frumvarp þetta sé því óþarft .
sbs@mbl.is 