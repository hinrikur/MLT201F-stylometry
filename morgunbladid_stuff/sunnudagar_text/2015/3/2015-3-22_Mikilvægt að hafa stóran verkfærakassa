Dísa Jakobsdóttir hefur búið í Danmörku í bráðum sex ár og segir hjartað farið að sækja í heimaslóðir .
Eftir fimm ára samband með danska tónlistarmanninum Mads Mouritz hafa þau ákveðið að leiðir skilji en saman eiga þau tvo fallega drengi .
Dísa tekur breytingunum með jákvæðni að vopni og leggja þau Mads áherslu á góðan vinskap .
Hún leggur nú lokahönd á tvenns konar nám og sólóplata lítur senn dagsins ljós .
Gunnþórunn Jónsdóttir gunnthorunn@mbl.is Tónlistarkonan Dísa Jakobsdóttir hefur í nógu að snúast þessa dagana en hún útskrifast úr bæði lagasmíðanámi og nuddnámi í vor .
Þegar blaðamaður slær á þráðinn til Dísu er hún stödd í London að semja og taka upp fyrir næstu sólóplötu sína sem verður útskriftarverkefni hennar við lagasmíðar í Rytmisk Musikkonservatorium í Danmörku .
Í lok janúar sendi hún frá sér lagið Marry You af væntanlegri smáskífu eða EP plötu sem kemur út 24. mars og ber nafnið Sculpture .
Óhætt að segja að hún lofi góðu .
" Útskriftarverkefnið mitt er í raun næsta sólóplata mín en hún kemur út á eftir þessari EP-plötu sem kemur út í vikunni .
Smáskífan er fremur óhefðbundin því hún kemur út á netinu en ekki í föstu formi , ef svo má að orði komast .
Maður er svona að reyna að vera í takt við tæknina og vera með puttann á púlsinum , " segir hún og hlær .
" Nei , ég segi svona .
" Kölluð " guðmóðirin " í dag Dísa útskrifaðist frá Menntaskólanum við Hamrahlíð með stúdentspróf og nokkru seinna gaf hún út sína fyrstu sólóplötu , Dísa .
Viðbrögð við plötunni voru góð og ljóst að þarna var á ferðinni ung og hæfileikarík tónlistarkona .
Hún flutti til Danmerkur árið 2009 en þá hafði hún þegar kynnst dönskum manni , Mads Mouritz , í lagasmíðabúðum sem hún hafði sótt .
" Þessi hátíð kallast Nordic-cowrite og er í samstarfi við SPOT-tónlistarhátíðina í Danmörku .
Anna Hildur Hildibrandsdóttir , verkefnastjóri NOMEX , Útflutningsstofu norrænnar tónlistar , hringdi í mig einn morguninn og sagði að mér væri boðið að taka þátt í þessum lagasmíðabúðum .
Ég þurfti að gefa svar þá og þegar , " segir Dísa .
" Anna Hildur er svo æðisleg .
Hún hefur hjálpað mörgum tónlistarmönnum og opnað fyrir þeim margar dyr .
" Eftir aðeins nokkrar sekúndur sló Dísa til .
" Það er því eiginlega Önnu Hildi að þakka að ég kynntist Mads .
Við köllum hana guðmóður barnanna okkar , þetta er allt henni að þakka , " segir hún hlæjandi .
Þetta var rétt eftir hrun og segir Dísa að erfitt hafi verið að fá vinnu og húsnæði á Íslandi .
" Hann bauð mér að koma út sem ég gerði og ég hef ekki snúið heim síðan .
" Skilnaður alltaf erfiður Saman eiga þau Mads tvo drengi , Magnús sem er fjögurra ára og Jóhannes sem er tveggja og hálfs árs .
Fyrir um ári ákváðu Mads og Dísa að slíta sambandinu .
Þau bjuggu þó saman áfram í einhvern tíma þar sem að yngri sonurinn var svo lítill .
" Þetta er allt saman gert í góðu og hentar bara vel .
Við erum góðir vinir og það er það sem við leggjum allra mestu áherslu á , að vera góðir vinir .
En ég meina , skilnaðir eru alltaf mjög erfiðir og þetta hefur ekki beinlínis verið dans á rósum , " segir Dísa einlæg .
" Stuttu eftir að ég var flutt í eigin íbúð kom í ljós að þar var rottugangur svo ég þurfti að forða mér þaðan .
Það er ekki auðvelt að finna íbúð í Kaupmannahöfn þannig að ég er búin að vera á svolitlu flakki .
" Það heyrist samt vel á rödd Dísu að hún tekur þessum breytingum af æðruleysi og hefur jákvæðnina að vopni .
" Við vorum búin að vera saman í fimm ár .
Og tókum þetta bara á túrbó-hraða .
Spiluðum saman , eignuðumst tvö börn saman á stuttum tíma og kannski hefur það bitnað á öllu , ég veit það ekki .
En við fengum tvo yndislega gullmola út úr þessu þannig að ég þakka bara fyrir .
" Á tónleikaferðalagi kasólétt Mads er einnig tónlistarmaður og starfar hann sem slíkur .
" Já , hann er líka mjög öflugur í sínu .
Hann er náttúrlega með verkefnið sitt , Mouritz / Hørslev Projektet þar sem hann semur lög við ljóð Lone Hørslev sem er ein af vinsælustu rithöfundum Danmerkur um þessar mundir .
" Mads starfar einnig sem tónleikabókari , kennari í tveimur lýðháskólum og þá kennir hann við lagasmíðadeild í skólanum sem Dísa gengur í .
" Það er örugglega eitthvert svona kennarastofugrín í gangi þar , " segir hún og skellir upp úr .
Saman hafa þau brallað mikið saman í gegnum tíðina .
Til að mynda stofnuðu þau dúó sem hét Song for Wendy og sömdu þau hugljúfar ballöður við ljóð sem þau fundu í bókum af bókasafninu .
" Þetta var algjörlega ómeðvitað .
Við vorum stödd uppi í bústað með ljóðabækur í farteskinu sem við fíluðum svo vel .
Við tókum upp gítarinn og fórum bara að spila .
Meiningin var ekki sú að gefa út plötu eða neitt slíkt á þeim tíma en áður en við vissum af vorum við komin með fullt af lögum og ákváðum að gefa út plötu .
Þetta var bara voðalega kósí verkefni sem við áttum saman .
" Platan sem þau gáfu út heitir Meeting Point og innihélt ellefu lög .
Mads og Dísa ferðuðust víða um Danmörku og héldu tónleika þar sem þau fylgdu plötunni eftir .
Þau spiluðu á tónleikum saman þangað til að Dísa var komin viku framyfir settan dag með eldri son sinn Magnús .
" Þetta leystist síðan bara upp að sjálfu sér hjá okkur enda afar ópraktískt að báðir foreldrar séu að spila og nota launin í barnapíu .
" Æskuárin í London Eins og flestum er kunnugt er Dísa dóttir Stuðmannanna Ragnhildar Gísladóttur og Jakobs Frímanns Magnússonar .
Dísa er fædd í Reykjavík en ólst að mestu upp í London .
Hún flutti þangað með foreldrum sínum fjögurra ára gömul þegar Jakob Frímann var ráðinn í starf forstöðumanns sendiráðsins í London árið 1991 .
Ragnhildur sótti leiklistarnám í London Academy of Music & Dramatic Art eða LAMDA og vann einnig í eigin plötu ásamt því að starfa í mismunandi verkefnum með virtum tónlistarmönnum .
Ragnhildur og Jakob unnu síðan saman í plötugerð fyrir hljómsveitina Ragga & the Jack Magic Orchestra en Ragnhildur var söngkona sveitarinnar .
Fjölskyldan flutti aftur heim til Íslands um aldamótin þegar Dísa var tólf ára gömul .
Þá fór hún í Landakotsskóla og var ári á undan þar sem börn í Bretlandi fara í skóla ári á undan íslenskum börnum .
Ragnhildur og Jakob Frímann skildu að borði og sæng og segir Dísa það ekki hafa haft mikil áhrif á sig .
" Þau gerðu þetta svo vel .
Þau voru áfram í hljómsveit og hafa alltaf haft gott samband á milli .
Þau eru góðir vinir og það munar öllu fyrir börnin í svona ferli .
Ég fann ekkert fyrir þessu , þannig , " segir Dísa .
" Kannski hafa einhverjar sögur verið á kreiki en ég varð ekki vör við nein leiðindi .
Þegar ég lít til baka var þetta fyrir mér mjög góður skilnaður , ef svo má segja .
Mér finnst ég hafa verið mjög lánsöm og ég átti skemmtilegt uppeldi .
" Hún á þrjú hálfsystkin , eldri systur sem er dóttir Ragnhildar og svo tvær yngri systur sem eru dætur Jakobs .
" Það var svolítið fyndið þegar ég sagði pabba að ég væri ólétt aftur , þá svaraði hann : " Já en fyndið ! Birna líka ! " Kannski ekki svarið sem ég bjóst við en bara gaman að fylgjast að .
" Bernskudraumurinn læknisfræði Í viðtali við Morgunblaðið þegar Dísa var nýflutt til Danmerkur sagðist hún stefna á nám í læknisfræði og var á þeim tíma að skoða háskóla .
Tónlistin varð hins vegar ofan á enda segir hún að það sé orðið nokkuð ljóst að hún eigi erfitt með að slíta sig frá henni .
Tónlistin sé það stór hluti af henni .
" Það var þó alltaf draumur minn sem barn að verða læknir .
Ég held að ég fylgi þessum gamla draumi mínum hægt og rólega en fari þó ekki í hefðbundið nám .
Nuddnámið sem ég hef verið í undanfarið er læknisviðurkennt diplómanám og minnir svolítið á sjúkranudd .
Þetta er heilsunudd og tel ég þetta fínan grunn til þess að fá að kynnast líkamanum .
Meðal annars er líffærafræði og lífeðlisfræði kennd í náminu og mér finnst þetta ótrúlega spennandi , " segir Dísa .
" Ég dreif mig líka í þetta nám til þess að geta byggt ofan á það .
Það eru svo margir möguleikar í þessum geira og hægt að bæta við allskonar námskeiðum og hvaðeina .
Það er þægilegt að geta byggt þetta upp eins og legókubba .
Síðan mun ég líklega læra nálastungur en það er eitthvað sem heillar mikið .
" Í Danmörku virðast óhefðbundnar lækningar ekki tíðar svo Dísa segir að þetta henti vel , gott sé að byrja á jörðinni en svo sé hægt að færa sig ofar og lengra , jafnvel út í geim .
Samtalið berst út í umræðuna hér heima þegar hún stóð sem hæst um óhefðbundnar lækningar .
En í því samhengi segir Dísa að sér þykir ekkert eitt réttara en annað .
" Mér finnst að þetta eigi að hjálpast að , þetta hefðbundna og óhefðbundna .
Það er hægt að nota mikið af aðferðum í óhefðbundnum lækningum til þess að hjálpa sjúklingum og það er það sem mér finnst áhugavert .
Fólk á að nýta sér það sem virkar og prófa sig áfram .
Sumt virkar fyrir einn á meðan annað virkar betur fyrir annan , " segir Dísa .
Hún taki eftir því að fólk sé opnara fyrir óhefðbundnum leiðum í lækningum miðað við t.d. fyrir 10 árum .
Hún segir þetta nýjan heim fyrir sér og verði spennandi að sjá jákvæða þróun eftir því sem hefðbundnar og óhefðbundnar lækningar fléttist betur saman .
" Það er mikilvægt að vera með stóran verkfærakassa í stað þess að vera með fordóma yfir hinu og þessu af því að það heitir eitthvað annað .
" Hrökklaðist úr klassíkinni Fyrsta söngtímann sótti Dísa þegar hún var um tólf , þrettán ára en fór síðan í söngskóla fimmtán ára .
Hún söng klassíska tónlist og segir að áhugi fyrir tónlist hafi ekki komið á þeim tíma .
" Ég veit ekki hvort þetta hafi verið eitthvert áhugaleysi á klassíska heiminum eða bara unglingaveiki .
Kannski var þetta bara of mikið fyrir mig en ég einhvern veginn hrökklaðist úr óperunni um 18 ára aldur og langaði að gera eitthvað frjálsara .
Ég átti erfitt með að syngja alltaf gamalt efni og kveikti ekki alveg á því , " segir Dísa .
" En þetta var góð reynsla og ég lærði góða tækni .
" Dísa er á samningi hjá danska útgáfufyrirtækinu Tigerspring og hefur verið síðan árið 2013 .
Fyrirtækið er með höfuðstöðvar bæði í Danmörku og í London og hefur annast margar af uppáhalds dönsku hljómsveitum Dísu .
" Við erum enn í fullu fjöri og þeir hjá Tigerspring eru alveg frábærir .
Ég er mjög ánægð með þá .
Þetta er lítið og snoturt fyrirtæki og eru þeir með fáa tónlistarmenn á sínum snærum en hlúa vel að þeim .
" Hún segir það nokkuð skondið að nafnið á útgáfufyrirtækinu tengist tígrisdýrum því það virðist vera einhvers konar tígrisþema í lífi hennar .
" Systir mín Erna hefur verið að pæla svolítið í kínverskum stjörnumerkjum en árið á undan mér er tígrisdýr í kínverskri stjörnuspeki og ég var alltaf ári á undan í skóla hér heima .
Sonur minn er einnig tígrisdýr í kínverskri stjörnuspeki , " segir Dísa .
" Þú ættir kannski að fá þér tígrisnáttföt bara í stíl við þetta , " segir blaðamaður í gríni .
" Það er nú svolítið fyndið , því ég á einmitt tígrisnáttföt ! " svarar hún og hlær .
Tónlist Dísu er mínimalísk , poppskotin tónlist og elektrónísk .
Hún segist þó eiga erfitt með að kalla tónlistina poppaða því popp nær yfir svo vítt svið .
" Þetta er stór hljóðheimur en á sama tíma mjög mínimalísk tónlist .
Hljóðin sem eru valin eru stór og plássfrek .
Ég hef gaman af miklum hreyfingum í laglínunni og finnst gaman að setja tilfinningar í allskonar myndræn form .
" Vottur af heimþrá í hjartanu Dísa segist vera komin með smá heimþrá enda árin í Danmörku að nálgast sex .
Hún segir kerfið í Danmörku þó henta afskaplega vel , sérstaklega fyrir tónlistarmann með tvö börn því umhverfið er barnvænt og kerfið rétti hjálparhönd .
" Það er virkilega gott að vera með börn hérna og geta verið í tónlist á sama tíma .
Ég lifi ekki beint á tónlistinni minni einni og sér en ég fæ borgað fyrir að spila á tónleikum .
Það er ekki algjörlega ókeypis að vera tónlistarmaður í Danmörku en það er betra fyrir mig að vera hér heldur en heima .
Ekki það að ég sé að dæma kerfið heima , Ísland er bara minna land og aðstæðurnar eru erfiðari þar .
Þannig er það bara .
En það væri líka erfiðara að vera t.d. úti í London eða í New York , þar sem mig langar í rauninni mest að vera .
" Hún segist ætla að vera duglegri að koma í heimsókn til Íslands , sér í lagi á sumrin .
Auðvitað sé það erfiðara að íhuga flutninga heim til Íslands eftir skilnaðinn en hún segist viss um að á einhverjum tímapunkti muni hún flytjast búferlum aftur heim .
" Kannski finnur Mads sér bara íslenska kærustu , þá geta þau bara komið með .
Getum við ekki skipulagt það einhvern veginn ? " segir hún kímin .
En að öllu gamni slepptu þá er athygli Dísu alfarið á börnunum , nuddinu , tónlistinni og plötuútgáfu þessa dagana .
" Ég þarf bara að ljúka þessari önn og síðan ákveða eitthvert gott plan fyrir framtíðina .
Það er bara allt á aðeins of mikilli ferð núna til þess að hugsa út í hvað ég tek mér fyrir hendur næst .
Framhaldið er alveg óljóst .
En það er allt í lagi , svo lengi sem stressið nær ekki yfirhöndinni þá fer allt vel .
" 