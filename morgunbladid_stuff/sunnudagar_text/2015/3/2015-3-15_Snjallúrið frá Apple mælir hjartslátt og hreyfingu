Apple hefur nú opinberað að fyrsta snjallúr fyrirtækisins , Apple Watch , sem beðið hefur verið eftir með mikilli óþreyju , mun kosta 349 Bandaríkjadollara , eða um 41 þúsund íslenskar krónur , í ódýrustu útgáfunni .
Stærri útgáfa mun kosta um 7 þúsund krónum meira og hægt verður að forpanta eintök af úrinu í völdum búðum í Evrópu og Bandaríkjunum frá og með 10. apríl næstkomandi .
Úrið fer svo í almenna sölu hinn 24. apríl .
Þeir sem vilja gera vel við sig og halda almennilega upp á komu þessa nýja tækis á markað , geta reitt fram 10 þúsund dollara , eða rúma eina milljón króna , fyrir Apple Watch úr skíragulli .
Forstjóri Apple , Tim Cook , steig á svið í Yerba Buena Center í San Francisco á mánudag og sýndi áhorfendum um víða veröld ýmsa kosti úrsins og vakti athygli á ýmsum nýjungum sem það hefur í för með sér .
Þess má geta úrið er fyrsta nýja varan , sem Apple sendir frá sér , síðan stofnandi fyrirtækisins , hinn goðsagnakenndi Steve Jobs , féll frá haustið 2011 .
Úrið mun meðal annars virka sem annar skjár fyrir iPhone og á skjá þess verður hægt að kalla fram margvíslegar skífur , lesa skilaboð , hringja og taka við annars konar tilkynningum .
Þá verður jafnframt hægt að styðjast við ýmiss konar smáforrit sem snjallsíminn keyrir í gegnum Bluetooth-tækni .
Úrið mun lúta stjórn smáforrits á iPhone , sem gerir notendum kleift að breyta stillingum , hafa áhrif á hvers konar tilkynningar berast í úrið , og hvaða forrit eru virk .
Þá geta notendur , líkt og áður sagði , valið úr ýmsum klukkum til að prýða skjá úrsins , þar á meðal mynd af Mikka Mús , þar sem hendur fígúrunnar gegna hlutverki klukkuvísa .
Notendur úrsins munu geta svarað skilaboðum með raddstýringu – þó væntanlega aðeins á ensku og öðrum stærri tungum – eða með því að nota tilbúin svör sem úrið býður upp á .
Apple hefur hins vegar líka tilkynnt að notendur úrsins geti átt samskipti sín á milli í gegnum úrið á nýstárlegan hátt , til dæmis með því að fá úr til þess að hnippa í úlnlið eiganda síns , eða með því að streyma hjartslátt annars notanda í rauntíma á skjánum .
Hjartariti og hraðamælir Á bakhlið úrsins er að finna hjartarita , sem skrásetur og fylgist með hjartslætti notandans daginn inn og út og tengist beint við smáforrit Apple sem nefnist Health .
Hraðamælir mun jafnframt mæla alla hreyfingu notandans , á svipaðan hátt og fitness-bönd , og áminna notendur um að standa upp og ganga um , hafi þeir setið kyrrir í langan tíma .
Tim Cook varði töluverðum tíma af kynningu sinni í að varpa ljósi á möguleika úrsins sem varða heilsu og heilbrigði .
Hann sagði meðal annars að " ekki aðeins væri Apple Watch fallegur gripur , heldur væri það þróaðasti tímamælir sem nokkru sinni hefði verið framleiddur ; það er byltingarkennt hvað varðar tengingu við aðra og það er jafnframt öflugur félagi og samherji á sviði heilbrigðis og heilsu " .
Cook lagði áherslu á að Apple væri fyrirtæki sem legði sig í líma við að bæta lífskjör fólks .
" Apple Watch tekur þetta hins vegar skrefinu lengra .
Það fylgist með hreyfingum þínum og minnir þig jafnframt á að standa upp og hreyfa þig ef þú hefur setið of lengi í senn .
Það er eins og að vera með þjálfara á úlnliðnum .
" Cook benti jafnframt á að þriðju aðilar gætu hannað sín eigin snjallforrit fyrir úrið , þó svo að enn sem komið er verði þessi forrit að lúta yfirsjón iPhone-forritsins .
" Það er í raun bara byrjunin , vegna þess að þú munt geta borgað í gegnum Apple Pay , skoðað myndirnar þínar , hlustað á tónlistina þína .
Þú getur spurt Siri bara með því að nota úrið þitt , og einn möguleiki sem er í uppáhaldi hjá mér er að þú getur tekið við tilkynningum í gegnum Apple Watch ...
svo þú getur fylgst með uppáhaldsíþróttaliðinu þínu , tengst samfélagsmiðlum , lesið fréttir og svo framvegis .
" Úrið er afrakstur vinnu aðalhönnuðar Apple , Sir Jony Ive , og verður fáanlegt í þremur útgáfum og tveimur stærðum , með 38 mm ramma annars vegar og 42 mm ramma hins vegar .
Apple mun jafnframt bjóða upp á ýmiss konar ólar og liti til þess að neytendur geti fengið úrið sem þeir vilja .
Ódýrsta útgáfan Apple Watch Sport mun , eins og áður sagði , kosta 349-399 dollara .
Sapphire and steel Apple Watch mun kosta frá 549 dollurum til 1.099 dollara .
Gullúrið sjálft , Gold Apple Watch Edition , mun svo kosta 10.000 dollara .
Eins og Android-snjallúrin frá Google mun Apple Watch ekki búa yfir eiginleikum farsíma og því verða að stóla á iPhone upp á tengingu við internetið .
Þá mun síminn jafnframt keyra þyngri forrit til þess að spara rafhlöðu úrsins , en samkvæmt upplýsingum frá Apple má búast við því að rafhlaðan endist í um 18 klukkustundir .
