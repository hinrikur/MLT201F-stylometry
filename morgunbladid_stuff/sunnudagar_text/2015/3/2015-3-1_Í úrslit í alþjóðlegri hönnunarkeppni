Elísabet Karlsdóttir fatahönnuður er komin í úrslit í alþjóðlegri hönnunarkeppninni Remix í Mílanó en að samkeppninni standa International Fur Federation , IFF og ítalska Vogue .
Í keppninni leika hönnuðir sér með skinn með nýsköpun í hönnuninni að leiðarljósi .
Keppendur voru í upphafi 64 talsins frá 35 löndum og Elísabet er ein af þeim 11 sem eru komnir áfram en lokakvöldið í keppninni er 4. mars og forseti dómnefndar verður aðalritstjóri Vogue International , Franca Sozzani .
Þetta er í fyrsta sinn sem íslenskur hönnuður tekur þátt en verkefnið er styrkt af Eggerti feldskera sem hefur unnið með Elísabetu að framleiðslunni .
Þess má geta að fatalína Elísabetar sem keppir til úrslita og samanstendur af þremur alklæðnuðum en Íslendingar geta barið hönnunina augum á Hönnunarmars þegar hún verður til sýnis í verslun Eggerts feldskera .
Hönnun Elísabet er innblásin af sterkum kvenímyndum en hún hafði það að leiðarljósi að sýna feldinn í nýju samhengi , við götutísku og sportfatnað , og brjóta þannig upp oft fastmótaðar hugmyndir fólks um feldtísku .
Til þess var íslenskt selskinn notað sem aðalefni , í bland við rauðref , hreindýraleður , tíbetlamb , ull og silki .
Sigurvegari Remix hlýtur meðal annars að launum verðlaunafé og svo þjálfun í framhaldinu undir leiðsögn virtustu feldskera heims .
