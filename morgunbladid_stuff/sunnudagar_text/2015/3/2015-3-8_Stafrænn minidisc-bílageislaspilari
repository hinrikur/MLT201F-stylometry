Áður hefur verið fjallað um minidisc-spilarann á þessum vettvangi , en spilarinn var ekki langlífur í ljósi þess að hann kom fram á sama tímabili og fyrstu mp3-spilararnir á borð við hinn gullfallega iPod .
Bílageislaspilarinn er annað tæki sem tröllreið smáauglýsingum fjölmiðla á tíunda áratugnum , enda var tilhugsunin að spæna um götur með geggjaða tónlist af geisladiski í eyrunum næsta ómótstæðileg .
Á þessum tíma var klassískt að fjarlægja spilarann úr innréttingunni þegar drepið var á bílnum og koma honum fyrir í hanskahólfi svo óprúttnir aðilar kæmu ekki auga á hann .
Á tímabili bauðst fólki að slá tvær flugur í einu höggi og reiða fram um helmingi hærri fjárhæð en þurfti til að eignast bílageislaspilara og eignast þannig bílageislaspilara sem einnig gat spilað minidisc .
Þetta tæki birtist ekki lengi til sölu á síðum fjölmiðla og ekki var þróað betra nafn en að kalla það " stafrænan mindisc-bílageislaspilara " .
Nú á dögum stendur sólsetur bílageislaspilarans yfir , ef svo má að orði komast , og gera má ráð fyrir að þeim fari ört fækkandi enda gera flestir nýir bílar ráð fyrir bluetooth-tækni svo ökumenn geti spilað tónlist beint úr snjallsíma .
