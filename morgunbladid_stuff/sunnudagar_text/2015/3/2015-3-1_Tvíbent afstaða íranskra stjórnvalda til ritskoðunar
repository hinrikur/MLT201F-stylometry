Í Íran felast miklir viðskiptamöguleikar í baráttu gegn ritstkoðun internetsins .
Stjórnvöld þar í landi verja milljörðum dollara í að þróa og viðhalda sterku ritskoðunarferli en íbúar landsins eru sömuleiðis tilbúnir til að verja eigin fjármunum í að eignast hugbúnað sem gerir þeim kleift að nota internetið af töluvert meira frelsi .
Í raun eru svo miklir peningar í baráttu gegn ritskoðun að sömu yfirvöld og standa að ritskoðun internetsins í Íran vinna um leið að því að gera sölu á hugbúnaði sem sniðgengur ritskoðun mögulega .
Þannig maka yfirvöld krókinn um leið og þau tryggja borgurum sínum falskt öryggi og gera eftirlitshlutverk sitt auðveldara .
Fjallað er um málið á vefsíðu Daily Dot .
Einfalt að komast framhjá ritskoðun stjórnvalda Netnotendur í Íran staðfesta að það er alls ekki flókið að komast framhjá ritskoðunarkerfi stjórnvalda , sem kallað er FilterNet af gagnrýnendum .
Stórar vefsíður á borð við Facebook og Twitter eru til dæmis bannaðar í kerfinu , en engu að síður nota um 20 milljónir Írana þjónustu þeirra .
Þeir Íranir sem borga í kringum tvo dollara geta nýtt sér einkasýndarnetþjónustu ( VPN ) til að fá aðgang að internetinu á sama hátt og aðrir frjálsir jarðarbúar .
Slík VPN-tækni er bönnuð samkvæmt lögum í Íran en er engu að síður seld á opnum markaði og þess vegna geta Íranir komist hjá ritstkoðuninni .
Um sjö af hverjum tíu í Íran styðjast við slíkan hugbúnað .
Netlögregla í Íran ( FATA ) hefur opinberlega lýst yfir stríði á hendur framleiðendum VPN-hugbúnaðar , en engu að síður er leikur einn að nálgast hann .
Í raun er það svo auðvelt , að hægt er að styðjast við opinber greiðslukerfi til þess að festa kaup á hugbúnaðinum .
Til þess að nota slík kerfi þarf samt auðvitað að gefa upp íranskan bankareikning og persónuupplýsingar , og gulltryggja þannig að yfirvöld geti hæglega fylgst með viðkomandi .
Kemur sér vel fyrir báða aðila Spurningin er þá hvers vegna svo auðvelt er að komast hjá því að fara að lögum með því að nota opinber greiðslukerfi til að eignast ólöglegan hugbúnað ? Sjálfstæðir fjölmiðlar í Íran hafa látið í veðri vaka að þetta fyrirkomulag komi sér vel fyrir báða aðila , það er yfirvöld og framleiðendur ólögmæts hugbúnaðar .
Ráðamenn hagnast fjárhagslega á því að aðstoða framleiðendurna sem á sama tíma fá þá að stunda sín viðskipti í friði .
Auk þess komist yfirvöld þannig yfir mikið magn persónuupplýsinga .
Tölvufræðingurinn og aðgerðasinninn Nariman Gharib segir í samtali við Daily Dot að stjórnvöld í Íran eigi í raun um 70% VPN-þjónusta sem selja fólki hjáleiðir frá internetritskoðun .
" Það er erfitt að komast yfir bein sönnunargögn , en sú staðreynd að eigendur VPN-þjónusta eru ekki í fangelsi , bendir mjög eindregið til þess að þeir séu í beinu samstarfi við stjórnvöld .
" 