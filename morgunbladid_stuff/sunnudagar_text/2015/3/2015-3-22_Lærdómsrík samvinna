Breski sjónvarpsmaðurinn Jeremy Clarkson , stjórnandi hins vinsæla þáttar Top Gear á BBC , hefur heldur betur verið milli tannanna á fólki í vikunni eftir að honum var tímabundið vikið úr starfi vegna gruns um ósæmilega hegðun .
Honum er gefið að sök að hafa slegið framleiðanda þáttarins og látið miður falleg orð falla í garð samstarfsmanna .
Sem kunnugt er vann Clarkson að þáttagerð með íslenska fyrirtækinu Arctic Trucks á Norðurpólnum fyrir fáeinum árum og á nokkra vini og kunningja hér á landi .
Emil Grímsson , framkvæmdastjóri Arctic Trucks , vildi ekki tjá sig beint um téð vandræði Clarksons þegar Sunnudagsblaðið sló á þráðinn til hans en sagði reynslu sína af samstarfi við hann mjög góða .
" Hann hefur reynst vel í öllu sem snýr að okkur .
Það var í senn lærdómsríkt og gott að vinna með honum .
Hann er fagmaður fram í fingurgóma þegar kemur að því að gera gott sjónvarpsefni og útkoman úr okkar samstarfi var frábær sjónvarpsþáttur , " segir Emil .
