Elvis lifir ! er yfirskrift tónleikasýningar sem fram fer í Hörpu 30. maí næstkomandi .
Þar koma þrír af ástsælustu söngvurum þessarar þjóðar saman og syngja lög sem kennd eru við Kónginn sjálfan , Elvis Presley , en áttatíu ár er nú liðin frá fæðingu hans .
Björgvin Halldórsson , Bjarni Arason og Páll Rósinkranz hafa eitt öðru fremur að leiðarljósi : Virðingu fyrir miklum listamanni .
Orri Páll Ormarsson orri@mbl.is Fundum okkar Páls Rósinkranz ber saman í bílastæðahúsi Hörpu .
Gjaldkassinn er bilaður og við fyrir vikið lítið eitt ráðvilltir .
Þá heyrist kunnugleg rödd .
" Sælir , drengir ! " Björgvin Halldórsson er mættur á svæðið .
Eitt augnablik líður mér eins og ég sé staddur í kvikmynd – með mafíuþema .
Þrír menn að hittast svo lítið ber á í bílastæðahúsi og einn þeirra með barðastóran hatt .
Við rekjum raunir okkar fyrir Björgvini .
Hvar er næsti gjaldkassi ? Því getur hann ekki svarað en dregur farsímann mjúklega úr pússi sínu .
" Hafið þið ekki heyrt um leggja.is ? " Við höldum sem leið liggur upp á yfirborðið enda þolir umræðuefnið alveg dagsljósið – og rúmlega það .
Senn slæst Bjarni Arason í hópinn en þessir þrír gullbarkar verða í lok maí í aðalhlutverkum í mikilli tónleikasýningu í Hörpu – Elvis lifir .
Tilefnið liggur í augum upp , Kóngurinn sjálfur , Elvis Presley , hefði orðið áttræður í ár .
Hljómsveitarstjóri verður Þórir Úlfarsson og félagar úr Gospelkór Reykjavíkur leggja aðalsöngvurunum lið undir stjórn Óskars Einarssonar .
Enginn Las Vegas-búningur " Við erum ekki að fara að herma eftir Elvis , " segir Björgvin alvarlegur í bragði þegar við höfum komið okkur fyrir .
" Við ætlum ekki í Las Vegas-búninginn .
" " Aldeilis ekki , " bætir Bjarni við .
" Það er fullmannað í þeirri deild .
" " Markmiðið er að gera þetta af virðingu , bæði fyrir manninum , Elvis Presley , og þessari dásamlegu tónlist .
Ekki má vanvirða Elvis , " segir Björgvin .
Einmitt þess vegna ætla þremenningarnir að syngja lögin með sínu nefi .
" Við hintum í karlinn en þykjumst ekki vera hann , " segir Páll .
Sungin verða lög frá öllum ferli Elvis og félagarnir viðurkenna að ekki verði auðvelt að koma efnisskránni saman – af nægu sé að taka .
" Fólk kemur ekki bara á svona tónleika til að hlusta á góð lög , heldur ekki síður til að upplifa líf sitt gegnum þau , " segir Bjarni og Björgvin tekur í sama streng .
" Elvis sameinar kynslóðirnar og hvert lag á sér stað í minni tónleikagesta .
Þetta verður eins og að fara á lifandi bíó .
" Það er engin tilviljun að Elvis er mikið sunginn í jarðarförum og brúðkaupum .
" Og skilnuðum líka , " laumar Bjarni að glettinn .
Hugmyndin er runnin undan rifjum tveggja Eyjapeyja , Bjarna Ólafs Guðmundssonar og Eiðs Arnarssonar , sem annast framkvæmd tónleikanna .
" Þetta er vel til fundið hjá þeim félögum og gaman að gera þetta einmitt á þessu afmælisári .
Það er óvíst að maður eigi eftir að gera þetta aftur , " segir Björgvin .
Hann hefur unnið mikið með Bjarna og Páli gegnum tíðina en þeir hafa aldrei staðið þrír saman á sviði áður .
" Það er virkilega gaman að gera þetta þrír saman , " segir Björgvin .
Æðislegur söngvari Hann hefur verið aðdáandi Elvis frá blautu barnsbeini .
" Eldri systkini mín bera ábyrgð á því , þau voru alltaf að spila hann í partíum meðan ég var pjakkur .
Eins Little Richard , Ricky Nelson , Fats Domino og þessa gaura .
Bítlarnir komu seinna .
Ég hef alltaf verið hrifinn af þessu gamla efni og maður hlustaði mikið á það í Kananum .
Elvis var æðislegur söngvari og ein mesta stjarna sem heimurinn hefur átt .
" Í tilviki Bjarna er málið einfalt , Elvis ber ábyrgð á því að hann byrjaði að syngja .
Bjarni lærði ungur á trompet en þegar þeir félagarnir í skólanum stofnuðu bílskúrshljómsveit dugði brassið skammt og Bjarni fékk sér gítar .
Þeir rákust á nótnabókina " Best of Elvis " og eftir snarpt þinghald var ákveðið að Bjarni myndi syngja .
Þar með voru örlög hans ráðin .
Hann var fjórtán ára og tveimur árum síðar vann hann Látúnsbarkakeppnina sem frægt er .
Með þessa djúpu og fullorðinslegu rödd , ekki ósvipaða röddinni hans Elvis .
" Elvis hefur loðað við mig allar götur síðan .
Mér til mikillar ánægju .
Elvis var bæði frábær söngvari og túlkandi .
Réttnefnd súperstjarna , " segir Bjarni .
Páll kveðst hafa drukkið Elvis í sig með móðurmjólkinni , sérstaklega gospelhlutann af söngbók Kóngsins .
" Ég er Hafnfirðingur eins og Björgvin og afsprengi sömu menningar .
Elvis var auðvitað einstakur söngvari .
Og svo hef ég komið heim til hans , " upplýsir hann .
" Ég líka , " segir Bjarni og þeir Páll eru sammála um að það sé mikil upplifun að koma í Graceland .
Missti af Elvis 1975 Þar stendur Björgvin félögum sínum að baki .
" Þegar ég var með Gunna Þórðar í Hollywood 1975 bauðst okkur að sjá Elvis en þáðum það ekki .
Á þeim árum vorum við hippar og Elvis einfaldlega ekki okkar tebolli .
Ég sé mikið eftir þessu í dag .
" Björgvin mun þó bæta sér þetta upp í haust en þá fer hann í leiðangur til Memphis , Nashville og New Orleans ásamt góðu fólki .
Og mun að sjálfsögðu koma við í Graceland .
Aðspurðir segjast þremenningarnir ekki kunna alla textana í söngbók Elvis en marga þó .
" Ég hef alla tíð verið með Elvis-lög á mínu prógrammi , " segir Björgvin og Bjarni hefur haldið heilu tónleikana með lögum sem Elvis söng .
" Elvis er alls staðar , " segir Páll .
" Jet Black Joe spilaði meira að segja Elvis-lög á sínum tíma á böllum .
Hound Dog og Love Me Tender .
Frasi úr Are You Lonesome Tonight , Bring the Curtain Down , hljómaði líka undir hjá okkur .
Ætli megi lögsækja okkur fyrir það ? Þá fría ég mig allri ábyrgð , Gunni Bjarni átti hugmyndina .
" Hann hlær .
Alveg óþolandi ! Talið berst að því að mikið hafi verið um heiðurstónleika á Íslandi undanfarin misseri .
" Já , þetta er alveg óþolandi .
Það er nóg að hafa eitt tribjút og þrjá söngvara fyrir þrjú hundruð þúsund manna þjóð , " segir Björgvin sposkur á svip .
" Ég rakst á Friðrik Ómar um daginn , sem hefur verið duglegur að skipuleggja svona tónleika , og sagði honum að ég ætlaði að gera Björgvin Halldórsson-tribjút í haust og vera í því sjálfur .
" Þeir hlæja .
" Nei , að öllu gríni slepptu þá er þetta straumur sem rennur í bransanum og ekkert nema gott um það að segja .
Elvis er dáinn , Freddie Mercury er dáinn og Bítlarnir hættir .
Svona heiðurstónleikar eru næsti bær við og hvers vegna ætti fólk ekki að fá að njóta tónlistar þessara miklu listamanna á sviði ? " spyr Björgvin .
Hann segir skýringuna líka liggja í minnkandi plötusölu .
Fyrir vikið sé lifandi músík að rísa upp eins og Fönix úr öskunni og muni skilja eftir sig nýja byrjun í bransanum .
" Og svo endurspegla þessir heiðurstónleikar auðvitað smekk manna , " segir Páll .
Geispaði Paul golunni ? Hann skiptir skyndilega um umræðuefni .
" Nú segir Ringo að Paul hafi dáið 1966 og sigurvegari í einhverri look alike-keppni tekið við og reynst betri en Paul sjálfur .
" " Var þetta í Herald Tribune ? " spyr Björgvin .
" Veit það ekki , " segir Páll , " en þetta er úti um allt á samskiptamiðlum þessa dagana .
" Engum við borðið þykir þetta trúlegt en allir eru á hinn bóginn sammála um að endilega þurfi að flytja Paul McCartney inn til landsins meðan hann er ennþá í fullu fjöri .
" Lengi lifir í gömlum glæðum , " segir Páll .
" Ég sá Kris Kristofferson á tónleikum nýlega og hann er ennþá þrælgóður , 78 ára gamall .
Einn með gítarinn .
Hann kveðst ekki vera besti söngvarinn , ekki heldur besti gítarleikarinn en " ef þið eruð komin til að hlusta á sögur eruð þið á réttum stað " .
Kris Kristoffersson er mikill sögumaður .
" " Og ágætis leikari .
Betri en Elvis , " bætir Bjarni við .
Hvorki honum né Páli þykja kvikmyndir Kóngsins eldast vel en Björgvin segir þeim ekki alls varnað .
" Sumt af þessu er ágætt en þetta var á köflum ansi mikil færibandavinna .
" Einmitt það .
Miðasala á tónleikana 30. maí er hafin og ekki er annað á söngvurunum að heyra en þeir séu opnir fyrir viðbótartónleikum verði eftir því óskað .
" Vilji fólk meira fær það meira , " segir Björgvin .
Og Bjarni botnar samtalið : " Það stendur ekki á okkur ! " Fremur en endranær .
