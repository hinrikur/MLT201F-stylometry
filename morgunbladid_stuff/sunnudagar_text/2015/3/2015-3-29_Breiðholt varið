" Hvað gerðist í Breiðholti í nótt ? Ekki neitt .
Það er nú eitthvað nýtt .
Hvað segirðu , voru einhver læti í vesturbænum ? Já , svoleiðis , eða þannig sko .
Já , það er jafnvel stórfrétt ef ekkert gerist í Breiðholti sem telst miður fara .
Fjölmiðlar virðast ekki hafa áhuga á því sem vel er gert í heilbrigðu og þægilegu félagslífi , eðlilegri starfsemi barna og unglinga í starfi og leik í því ágæta hverfi Breiðholti .
" Með þessum orðum hófst frásögn í Morgunblaðinu í lok mars 1980 frá fjölsóttum fundi í Fellahelli sem haldinn var vegna neikvæðra skrifa í fjölmiðlum um unglinga í Breiðholti .
Á fundinum spurði Inga Birna Úlfarsdóttir , fundarstjóri : " Sættum við okkur við , að aðrir ákveði að við séum annars flokks fólk ? Sættum við okkur við , að fólk úr öðrum hverfum ákveði , að Breiðholtið sé verra hverfi en önnur hverfi Reykjavíkur ? Sættum við okkur við það , að örfáir einstaklingar skemmi fyrir heildinni ? Sættum við okkur við það , að fólk líti okkur öðrum augum um leið og það veit að við erum úr Breiðholti ? Viljum við ekki ráða okkur málum sjálf og stuðla að betri umgengni í hverfinu okkar ? Viljum við ekki , að stærsta unglingahverfi Reykjavíkur sé besta , mest lifandi og mest spennandi hverfi Reykjavíkur ? " 