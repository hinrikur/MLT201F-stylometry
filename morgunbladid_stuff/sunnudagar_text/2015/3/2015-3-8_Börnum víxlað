" Þetta er dóttir mín , svo mikið er víst .
Það er stórkostleg tilfinning að vera aftur komin með sitt barn í fangið , eftir að hafa alið önn fyrir öðru barni og gefið því brjóst , " sagði Lena Betak , dönsk stúlka , í samtali við blaðamann Morgunblaðsins fyrir sléttum þrjátíu árum , 7. mars 1985 , en Lena varð fyrir þeirri reynslu hafa tveimur dögum áður verið send heim af fæðingardeild Landspítalans með barn sem ekki var hennar eigið .
Lena annaðist barn annarrar konu í tvo daga eða frá því að það barn fæddist .
" Það sem þarna gerðist er martröð allra fæðingardeilda , en hvernig þetta gat gerst get ég ekki sagt á þessu stigi , " sagði Gunnar Biering , læknir á fæðingardeildinni , í samtali við Morgunblaðið , er hann var spurður hvernig svona mistök gætu átt sér stað .
Svona lagað hafði aldrei áður gerst hér á landi .
Hið rétta barn Lenu var þá enn á fæðingardeildinni með móður barnsins sem Lena hafði farið með heim .
