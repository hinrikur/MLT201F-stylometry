Aldrei minnist ég þess í uppvexti mínum og á yngri árum að hafa hugleitt aldur stjórnmálamanna .
Annaðhvort höfðaði málflutningur þeirra til mín eða hann gerði það ekki .
Einn aðaltöffari undir lok sjöunda áratugar aldarinnar sem leið , þegar ég var pólitískt að vakna til lífsins , var breski heimspekingurinn og mannréttindafrömuðurinn Bertrand Russell .
Hann lést árið 1970 , 98 ára að aldri .
Kornungur í anda og róttækari með hverju árinu sem leið .
Hér heima voru mínir menn á öllum aldri , Lúðvík , Hjörleifur , Svavar og Svava , Birna og Skjálfti , Jón Múli og Guðrún og Ólafur , að ógleymdum Eysteini sem móðir mín var óþreytandi að útnefna sem frumkvöðul í náttúruverndarmálum .
Og þau voru mörg fleiri og á öllum aldri .
Mér var nákvæmlega sama hvers kyns eða hve gömul þau voru .
Ég vildi hins vegar vita hvað þau hugsuðu og hvert þau vildu stefna með samfélag okkar .
Þetta kom mér í hug þegar ég las um niðurstöðu könnunar þar sem fullyrt var að þjóðin hefði fengið nóg af " sjónarmiðum sjötugra " .
Mér þótti þetta forvitnilegt og las meira .
Einn aðstandenda þessarar könnunar sagði í blaðaviðtali að augljóst væri að ungt fólk hafnaði " umræðuhefð " og " orðræðu " sjötugra ! Gildi þessarar kynslóðar væru úrelt : " Fólk verður reitt því það er á móti svona umræðuhefð í dag .
Pólitískt landslag hefur breyst að því leyti að í dag kýs fólk stjórnmálamenn út frá orðræðunni sem er í gangi en ekki út frá smáatriðum í stefnuskrá .
" Síðan var fjölyrt um stjórnmálamenn sem væru óbifanlegir í sínu fari og vildu aldrei hliðra til eða gefa eftir .
En hvað er raunverulega verið að tala um ? Óbilgjarna afstöðu til einkavæðingar bankanna á sínum tíma og heilbrigðiskerfisins á öllum tímum , húsnæðismála , almannatrygginga , kvótans , Kárahnjúka ? Ég leyfi mér að segja þetta hina mestu bábilju .
Á öllum tímum hefur annars vegar verið til fólk sem samfélagsmálin brenna á og er fyrir vikið brennandi í baráttuanda og hins vegar þau sem eru daufgerðari , nenna lítið að opna sálargluggann og finnst litlu skipta hvernig veltur .
Þetta er hinn lati hluti þjóðfélagsins .
Og það er honum sem leiðist " orðræðan " og " umræðuhefðin " .
Þá bið ég um baráttujaxla , aldna sem unga , karla og konur , helst úr öllum stéttum , vinnufæra jafnt sem óvinnufæra .
Ég bið um fólk með skoðanir og sannfæringu ; fólk sem nennir að láta umhverfi sitt og velferð samferðamanna sig máli skipta og hefur skoðanir á því hvernig það verði best gert , meira að segja í smáatriðum .
Og ef ágreiningur verður um grundvallaratriði þá þarf að takast á um þau , vissulega málefnalega en helst vel og lengi .
Það á að vera erfitt að koma umdeildum málum í gegnum þing og sveitarstjórnir .
Stjórnmálamenn eiga að þurfa að svitna .
En ef málstaðurinn er verðugur og sannfæringin er fyrir hendi þá mun erfiðið borga sig og átökin munu á endanum sveigja okkur inn í skynsemisfarveg .
En þá dugar að sjálfsögðu ekki kaffibolla- ( orðræðu ) spjall heldur skoðanaskipti af lífi og sál .
Ögmundur Jónasson ogmundur@althingi.is 