Umræðan um samþykkt ríkisstjórnarinnar á bréfi utanríkisráðherra hennar til Evrópusambandsins varð heldur dapurleg .
Samt varð hún eins og við mátti búast .
Ó , hve illt upphaf fékk Til aðildarumsóknar að ESB var stofnað snemma árið 2009 .
Ekki hefur verið rætt um málið af heilindum síðan .
Þá var línan lögð og allur ferillinn varðaður óheilindum , ósannindum , leikaraskap og blekkingum .
Þó fór þar mál sem sumir aðstandenda sögðu það mikilvægasta sem rekið hefði á fjörur þessarar þjóðar .
Þjóðin sú var þá í uppnámi , illa löskuð eftir dramatíska atburði haustsins á undan .
En nú hefur komið á daginn og er almennt viðurkennt , ekki síst ytra , að í beljandanum sem brast á brugðust íslensk peningamálayfirvöld hárrétt við .
Þau ákváðu á ögurstund að öllu varðaði að þjóðinni yrði ekki gert að axla ábyrgð annarra á því sem gerst hafði .
Það tókst að leggja þessa línu þótt valdamenn og valdablokkir Evrópu hefðu aðra stefnu og sóttu hana af harðfylgi .
Í Evrópu var ákveðið í hásölum valdsins að hagsmunir lánastofnana skyldu ganga fyrir öllu öðru .
Þar var illum launað .
Stjórnendur þeirra höfðu breytt sér í spákaupmenn og átt á tryllingslegum uppgangstíma óeðlilega samfylgd með peningalegum áhættufíklum .
Velferð þessara var nú sett í forgang og saklaus almenningur landa evrunnar látinn tryggja skaðleysi skaðvaldanna .
Íslendingar voru beittir miklum þrýstingi um að fara sömu leið .
Sú saga hefur ekki enn öll verið sögð .
Það var erfiðara að standast þann þrýsting og hótanir sem honum fylgdu , vegna þess að innlendir aðilar , þar með taldir allir fjölmiðar landsins , einnig Morgunblaðið , lögðust á sveif fjárglæfranna .
Sama liðið fór síðar hamförum í Icesave-málinu , sem ýmsir létu undan þá , og háir þeim síðan .
Ef núverandi forysta hefði verið í Seðlabankanum haustið 2008 myndi Ísland vafalaust hafa farið leið Grikklands og Spánar .
Blásið til valdsóknar og byltingar Á haustmánuðum ársins 2008 hófust með leynd þreifingar stjórnarflokksins Samfylkingarinnar og Vinstri grænna um að sprengja ríkisstjórn Geirs H. Haarde .
Mótmæli voru skipulögð á strategískum stöðum og athygli markvisst beint frá þeim sem spilað höfðu stærsta rullu í ógöngunum .
Að lokum var svo komið að engu mátti muna að hið fámenna hugrakka lögreglulið landsins fengi ekki tryggt að skríll næði ekki stjórnkerfinu á sitt vald .
Fjölmargir , sennilega flestir sem tóku þátt í mótmælunum , gerðu það af réttlátri reiði , en ekki til að kollvarpa hinu seinfengna lýðræði landsins .
Í fyllingu þessara óláta splundraðist ríkisstjórnin og ný var mynduð .
Sú var minnihlutastjórn undir forystu þess flokks sem allra flokka mest hafði ýtt undir hömluleysi útrásarvíkinga og gert allt sem mátti til að koma í veg fyrir að spyrnt væri við fótum .
En þegar stjórn var mynduð undir forystu þess sama flokks duttu öll mótmæli í dúnalogn .
Gott skipulag og ótrúlega samræmdur áróður höfðu skilað sínu .
Framsóknarflokkurinn lét undan þrýstingi og veitti ríkisstjórninni hlutleysi , sem var óþarfi , því að forseti hefði skipað minnihlutastjórn án þess .
Hlutverk minnihlutastjórnarinnar var að undirbúa kosningar , en hún lét ekki við það eitt sitja .
Sjálfstæðisflokkurinn var sem lamaður í þinginu , ef frá eru taldir reyndir þingmenn á borð við Björn Bjarnason og Sturlu Böðvarsson .
Kosningabaráttan var fyrirsjáanleg .
Sjálfstæðisflokkurinn tók þann kost að ráði almannatengla að vera með " afsakið-fyrirgefið þið " -upplit alla kosningabaráttuna og sogaði þar með til sín alla sök á áfallinu sem varð , á meðan Samfylkingin , flokkur útrásarvíkinganna , komst upp með að láta eins og hún hefði komið til landsins daginn áður , eftir langa dvöl á suðurskautinu .
Falska flaggið dregið niður Það stefndi strax í sigur " vinstri " -flokkanna tveggja og að mynduð yrði " hrein " vinstristjórn en Framsókn fengi ekkert fyrir sinn snúð .
En engum datt í hug að fyrsta verk nýrrar vinstristjórnar yrði að gjörnýta hið íslenska tjón og koma þjóðinni vankaðri inn í ESB , ekki frekar en að hin tæra vinstristjórn myndi gefa erlendum kröfuhöfum tvo stærstu banka Íslands ! Mönnum var vorkunn varðandi fyrra atriðið .
Allir vissu að Vinstri grænir , undir forystu hins skelegga Steingríms J. Sigfússonar , voru langhörðustu andstæðingar aðildar Íslands að ESB .
Ýmsir töldu , þegar þarna var komið , ástæðu til að óttast að Sjálfstæðisflokkurinn yrði ónýtur í þessu máli .
Töldu jaðarstuðningsmenn flokksins því nauðsynlegt að setja atkvæði sitt á þá sem helst mætti treysta í þessu örlagamáli .
Þeir , eins og hefðbundnir kjósendur VG , gengu öruggir til svefns síðasta kvöld kosningabaráttunnar .
Steingrímur J. Sigfússon , formaður VG , hafði talað tæpitungulaust , eins og svo margoft áður .
Ekkert fór á milli mála .
Orðaskiptin voru þessi : Sigmar Guðmundsson : " Kemur það til greina Steingrímur bara svo ég spyrji þig – bíddu Ástþór – kemur það til greina að hefja undirbúning að því að sækja um , strax núna eftir kosningar ...
" Steingrímur J. Sigfússon , formaður VG : " Nei ! " Sigmar Guðmundsson : " ...
vegna þess að þannig hefur samfylkingarfólkið talað .
" Steingrímur J. Sigfússon : " Nei ! " Sigmar Guðmundsson : " Að þetta byrji í sumar ? " Steingrímur J. Sigfússon : " Nei ! " Sigmar Guðmundsson : " Hvenær getur þetta byrjað ? " Steingrímur J. Sigfússon : " Það samrýmist ekki okkar stefnu og við hefðum ekkert umboð til slíks .
Og þó við reyndum að leggja það til , forystufólkið í flokknum , að það yrði farið strax í aðildarviðræður , gagnstætt okkar stefnu , í maí , þá yrði það fellt í flokksráði Vinstri grænna .
Þannig að slíkt er ekki í boði .
" Allir vita hvernig fór .
Óheilindin vinda upp á sig Og það er annað verra .
Allir vita nú , að þegar þessar heitstrengingar voru hafðar uppi , var þegar búið að handsala það að ríkisstjórnin myndi án tafar láta Ísland sækja um aðild að Evrópusambandinu .
Fullyrt var að fyrirheit lægju fyrir um að Ísland " fengi hraðferð " inn í ESB .
Það eru vissulega til mörg dæmi um gráan leik í stjórnmálum .
En pólitísk svikamál fram að þessu eru eins og putar hjá risa .
Það gat hver maður sagt sér að þegar upphaf máls af slíkri stærð var reist á öðrum eins svikum , yrði ekki neinu að treysta í framhaldinu .
Staðfesting þess var ekki langt undan .
Atkvæðagreiðsla um þingsályktun um aðildarumsókn var skilgetið afkvæmi sögulegra svika Steingríms J. Sigfússonar .
Ráðherrar í ríkisstjórninni greiddu atkvæði með málinu , en tóku fram við atkvæðaskýringu úr ræðustóli , að þeir hefðu aldrei á ferli sínum verið meira á móti því að ganga í ESB en einmitt það augnablikið ( Svandís Svavarsdóttir o.fl. ) .
Forkastanlegt tal af þessu tagi var allt hluti af leikaraskap um að undanþágulausar reglur um aðildarviðræður við ESB giltu ekki um Ísland .
Kommissarar ESB mega eiga það að þeir ýttu aldrei undir þennan skilning .
Í trúnaðarsamtölum við stjórnarliða og stjórnarandstæðinga furðuðu þeir sig iðulega á þessari túlkun .
Sótt hefði verið um aðild að ESB í samræmi við gildandi reglur þess .
Þær reglur lægju aðgengilegar fyrir og í þeim sérstaklega tekið fram að engar undantekningar væru gerðar .
Slíkt hefði verið heimilt áður fyrr , en slíkar heimildir væru ekki lengur fyrir hendi .
Í skýringum við reglurnar var aðildarumsóknarríki hvatt til þess að gefa aldrei í skyn að samningaviðræður við sambandið færu fram .
Viðræður færu fram en þær væru ekki samningaviðræður í neinum skilningi .
Þær snerust eingöngu um að fara yfir það , hvort umsóknarríki hefði aðlagað lagaumhverfi sitt fullkomlega að lagaramma ESB .
Fulltrúar ESB í viðræðunum ákvarða einir hvort umsóknarríkið hafi uppfyllt öll slík skilyrði .
Engir samningar fara fram um það .
Um þetta geta engir deilt , nema þá þeir einir sem eru tilbúnir til að rífast um það , hvort sólmyrkvi hafi orðið í gær .
Aðkomu þjóðar hafnað Stjórnarandstaðan krafðist þess vorið 2009 að fram færi þjóðaratkvæði um það , hvort sækja skyldi um aðild .
Stjórnarflokkarnir höfnuðu því með þeim rökum að ekki væri hægt að greiða atkvæði fyrr en aðildarsamningur lægi fyrir .
En eins og áður sagði liggur hann í raun fyrir frá upphafi .
Aðeins óheiðarlegir menn geta haldið öðru fram .
Menn á borð við þann , sem horfði framan í þjóðina kvöldið fyrir kosningar í maí 2009 og sagði henni ósatt .
Reglur ESB liggja fyrir og Íslandi ber , sem umsóknarríki , að samþykkja þær allar .
Ella fær það ekki aðild .
ESB býður ekki umsóknarríkjum upp á matseðil til að velja af , eins og Hollande , forseti Frakklands , orðaði það og þurfti ekki hann til .
Hitt var svívirðilegt að verja þremur árum til að láta samþykkja lög og tilskipanir ESB án þess að fá nokkuð í staðinn og þykjast svo ætla að spyrja þjóðina þegar allt hafði verið samþykkt hvort hún vildi fallast á aðildarsamning .
Menn úr öðrum flokkum , jafnvel Sjálfstæðisflokknum , fóru á bak við þjóðina með þessum hætti .
Þeir eru þó ekki margir og fæstir merkilegir .
Hvaða loforð ? Landsfundur Sjálfstæðisflokksins var haldinn skömmu fyrir kosningarnar 2013 til að leggja síðustu hönd á stefnu flokksins fyrir þær .
Kosningastefna flokka er misjafnlega skýr .
En í Evrópumálum þurftu kjósendur Sjálfstæðisflokks ekki að kvarta að þessu sinni .
Samt belgja sumir sig út eða eru samanklemmdir , eftir því hver á í hlut , og fullyrða að einstakir frambjóðendur hafi gefið til kynna á fámennum fundum í aðdraganda kosninga , þeir væru tilbúnir að ganga á svig við samþykkta stefnu flokksins .
Hafi það gerst sem hljómar ósennilega fréttist það ekki út .
Allur þorri kjósenda í landinu vissi því ekki annað en að samþykkt stefna flokksins í aðdraganda kosninga gilti og engin undirmál væru í gangi .
Þeir vissu jú að einstakir frambjóðendur hefðu ekkert umboð til að hlaupa frá stefnu í mikilvægu máli , sem landsfundur hafði sérstaklega áréttað fáum vikum fyrr .
Ef slíkt tæki að tíðkast yrði ekkert að marka þennan burðarás íslenskra stjórnmála lengur .
Landsfundarályktun og kosningaúrslit Kosningarnar fóru þannig að ESB-umsóknarflokkar rústuðust .
Niðurstaða kosninganna var því í góðu samræmi við kosningastefnu beggja viðtakandi stjórnarflokka .
Tapflokkarnir höfðu að vísu í raun hætt öllum viðræðum við ESB misseri fyrir kosningar án þess að bera það undir þingið .
Þeir höfðu ekki einu sinni haft fyrir því að nefna uppgjöfina við utanríkismálanefnd þingsins og enginn bar þá framgöngu undir prófessora í lögfræði .
Ástæða þessa alls liggur nú fyrir .
Hefðu Össur og Steingrímur sýnt á ESB-spilin sín þá hefðu aðeins hundar blasað við og afhroð flokkanna orðið enn stórbrotnara en varð .
Rétt að spyrja Hafstein og Láru ? Það datt ekki nokkrum manni annað í hug , en að það hreina formsatriði að jarða dauðar aðildarviðræður yrði afgreitt á fyrstu dögum nýrrar ríkisstjórnar .
Stjórnarandstaðan , sem þá var orðin , átti ekki sjálf von á neinu öðru .
En þá hófst óskiljanlegt sjónarspil .
Aðili úti í bæ var fenginn til að fimbulfamba um það , hvernig staðan væri í Evrópu , eins og ríkisstjórnin á Íslandi væri hin eina sem vissi ekkert um það .
Hinir rassskelltu gömlu stjórnarherrar voru ekki þekktastir þingmanna fyrir að trúa á framahaldslíf og göptu þegar þeir áttuðu sig á að nýja stjórnin virtist lögst í spíritisma .
Loks var þó flutt þingsályktunartillaga um að kasta rekunum , en meðferð hennar varð ekki lokið , af því að stjórnarandstaðan varð sér til skammar en samt var ákveðið að hún ætti að stjórna þinghaldinu .
Framhaldið þekkja menn því miður .
Ég skrifa þér með blýanti Svo var allt í einu ákveðið að senda bréf með bænastefi til Brussel um að embættismenn þar yrðu svo liprir að sýna góðan skilning á því að Ísland vildi ekki lengur vera umsóknarríki .
Það hafði stækkunarstjórinn þá vitað í tvö ár .
Hann taldi því fyrst að flotið hefði til sín flöskupóstur .
Í skýringum hér heima var tekið fram að að þetta undarlega afbrigði hefði verið brúkað til að forðast " offors " við ESB .
Hvernig gat það komið til ? ESB hafði að eigin sögn beðið í tvö ár eftir því að Ísland tilkynnti sér að landið væri hætt við að sækja um aðild því .
Embættismenn ESB höfðu beinlínis beðið um að slík tilkynning yrði ekki dregin .
En svona varð þetta .
Og þýðir ekki um að fást .
Og þótt farið hefði betur á því , að láta aðra semja bréfið en Íslandsdeild ESB í utanríkisráðuneytinu , sem stjórnað er af íslenska stækkunarstjóranum , þá var þó loks búið að koma frá sér þessu snifsi .
En þá tók ekki betra við .
Auðvitað byrjuðu sérvitringar innan þings og utan að fabúlera um bréfið .
Árni Páll Árnason , sem þó er lögfræðingur , talaði um að bréfið sem átti að koma í veg fyrir íslenskt offors , væri engu að síður " allt að því landráð " .
Sjálfsagt hafa sérfræðingar utanríkisráðuneytisins rokið til við að skoða mál gamla Vitkuns svo ekki stæðu þeir á gati kæmi fyrirvaralaust boð á fund .
Árni lögfræðingur og fleiri töldu líka að stjórnarskrá landsins væri brotin með bréfinu vegna þess að í 1. grein hennar stæði að á Ísland væri lýðveldi með þingbundinni stjórn ! Vita þessir menn virkilega ekki hvað felst í þeim orðum ? Og sitja á þingi .
Þurfa þeir laganema á fyrstu viku náms til að stafa þetta ofan í sig ? Slík orð hefðu kannski óskýrð ruglað einhvern í Grænuborg en varla á þinginu , þótt þessar tvær virðulegu stofnanir virðist stundum eiga sandkassana sameiginlega .
Jafnvel þeir sem vitna í það sem gerist í tölvuleikjum , sem heimild um veruleikann , ættu ekki að þurfa að fipast svo illa .
Og aðrir , sem svo sannarlega eru ekki á þessu stigi , töluðu um það að fyrra bragði , að hvergi í bréfi utanríkisráðherrans , sem ríkisstjórnin hefði samþykkt , væri talað um slit eða riftun viðræðna ! Ef maður hefur drukknað , verið skotinn og hengdur í framhaldinu er þá galli á frásögninni , ef ekki er tekið fram hvort hann dragi enn andann eða ekki ? Felst það ekki í tilkynningu ( ekki bænakvaki ) um að Ísland sé ekki lengur " umsóknarríki " að viðræður , sem ekki hafa farið fram á þriðja ár , muni ekki fara fram eftir að Ísland er hætt að vera " umsóknarríki " ? Hvaða endemis aulagangur felst í tali af þessu tagi ? Hvernig geta þingmenn leyft sér slíkt tal ? Er hægt að undra sig á því að þingmenn Pírata leggist í athugun á því hver staðan sé í tölvuleikjunum , þegar þingmenn , sem vilja að jafnaði láta taka sig alvarlega , tala svona ? Eru þeir viljandi að ýta undir ruglanda og bjálfahátt ? Ef svo er , hvað gengur þeim til ? Hefur þjóðin gert þessum þingmönnum eitthvað ? 