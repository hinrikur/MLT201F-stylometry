Grásleppukarlar máttu leggja net sín 20. mars og hafa 20 daga þaðan í frá til veiða .
Tíminn var reyndar framlengdur í fyrra og ekki útilokað að hið sama verði upp á teningnum í ár .
Margir hófu vertíðina strax á fyrsta leyfilega degi , til dæmis róa nú einir tíu bátar frá Húsavík .
" Þetta byrjaði miklu betur núna en í fyrra .
Það er alveg himinn og haf þar á milli , bæði er sleppan stærri og miklu meira af henni , " segir Sverrir Karlsson á Húsavík í samtali við Sunnudagsblað Morgunblaðsins .
" Já , við tölum alltaf um sleppuna , " svarar skipstjórinn hlæjandi þegar landkrabbinn spyr .
Hann rær á línubátnum Aþenu ÞH 505 .
" Bátarnir sem róa héðan skiptast í tvær fylkingar ; sumir fara vestur að Flatey en hinir austur með Tjörnesi og í Axarfjörðinn , " segir hann .
Í flestum tilfellum eru tveir um borð , stundum þrír en sumir eru einir .
" Það eru yfirleitt gömlu jaxlarnir , sem verið hafa lengi í þessu og eru þá með færri net .
" Sverrir er enginn nýgræðingur á sjó .
" Ég hef verið viðriðinn sjóinn síðan ég man eftir mér .
Þetta er fimmta eða sjötta grásleppuvertíðin mín og þriðja árið sem ég er sjálfur með bát .
Það er fullt af körlum sem hafa verið á 20 til 30 grásleppuvertíðum , þannig að ég á nóg eftir , " segir Sverrir , sem er aðeins þrítugur .
Hrognin eru aðalverðmætin , eins og margir vita .
Kavíarinn er vinsæll og verð hefur verið gott upp á síðkastið .
" Það er ekki langt síðan hrognin voru það eina sem var hirt ; fisknum sjálfum var hent , en nú er skylda að koma með allan afla að landi .
Búkurinn er líka seldur og það er farið að gefa drjúgt líka ; það sem fæst fyrir búkinn dugar orðið til að borga olíuna á bátinn .
" Ræsi klukkan fjögur Karlarnir reyna að róa alla daga eftir að vertíðin hefst , því allir eru taldir .
" Ég fór á sjó í dag , veðrið var reyndar vont og erfitt að eiga við þetta .
Það var mikill straumur og erfitt sjólag en ég náði að draga sex trollur , þrjátíu net , og kom með 1.950 kíló að landi sem telst mjög gott , " sagði Sverrir á miðvikudagskvöldið .
Með trossu á Sverrir við nokkur net sem bundin eru saman .
" Í flestum tilfellum eru fimm net bundin saman og hver bátur er með 18 til 25 trossur .
Allflestir leggja til tveggja eða þriggja nátta .
Edsneytiskostnaðurinn er svo mikill að það svarar ekki kostnaði að draga net eftir aðeins eina nótt .
" Þeir Sverrir taka daginn jafnan snemma .
" Ég ræsi klukkan fjögur og fer út hálffimm .
Við erum einn og hálfan tíma að sigla út að bauju , ég vil sigla í myrkri og svo er skíma þegar við erum komnir út .
Það þarf að hafa birtu til að skemma ekki fyrir hinum , vegna þess að við erum nokkrir á tiltölulega litlu svæði .
" Þegar Sverrir er ekki við veiðar starfar hann sem skipstjóri fyrir hvalaskoðunarfyrirtækið Gentle giants .
Hvalaskoðun er orðin gríðarlega mikil frá Húsavík eins og margir vita og sú vertíð lengist sífellt ; segja má að hún sé nú frá 1. apríl og út október .
Fólki standa mismunandi leiðir til boða við hvalaskoðun , sem allar eru góðar , segir Sverrir .
Gömlu , góðu trébátarnir standa fyrir sínu , skútusiglingar eru einnig vinsælar en sumir kjósa helst litla , hraðskreiða báta .
" Ég er skipstjóri á slíkum Rib-báti , sem er harðbotna slöngubátur .
Sumir vilja hafa það notalegt á hinum bátunum en aðrir vilja fá adrenalínkikk í slöngubát .
Það er margt verra en að leika sér á 800 hestafla slöngubát í vinnunni við að sýna hvali ! " 