Sýningin " Fletir " verður opnuð í höfuðstöðvum Arion banka , Borgartúni 19 í dag , laugardag , klukkan 13.30 .
Sýnd verða verk fjögurra listamanna ólíkra kynslóða , þeirra Ragnheiðar Jónsdóttur Ream ( 1917-1977 ) , Ingunnar Fjólu Ingþórsdóttur ( 1976 ) og Hugsteypunnar , sem er samstarfsverkefni Ingunnar Fjólu og Þórdísar Jóhannesdóttur ( 1979 ) .
Sýningin verður opnuð með fyrirlestri Aldísar Arnardóttur listfræðings um verk listamannanna , sem hún nefnir " Hin kvika kompósisjón " .
Á sýningunni verður að finna úrval verka eftir Ragnheiði , ný verk eftir Ingunni Fjólu sem gerð voru sérstaklega fyrir sýninguna , auk verka úr seríunni " Sviðsett málverk " eftir Hugsteypuna .
Í verkum listamannanna er unnið með hugmyndafræði og útfærslu málverksins á ólíkan hátt .
Hjá þeim má þó greina sameiginlegan þráð þar sem kröftugt litasamspil , línur og formræn uppbygging eiga í dýnamísku sambandi og fanga athygli áhorfandans .
Í Arion banka hafa á undanförnum árum verið settar upp metnaðarfullar sýningar sem þessi .
