That Sugar Film er fyrsta myndin sem ástralski leikarinn Damon Gameau leikstýrir .
Þetta er heimildarmynd þar sem Gameau rannsakar áhrif sykurs á líkama sinn en myndin var frumsýnd í heimalandi hans fyrr í mánuðinum .
Hann ákvað fyrir þremur árum að taka hvítan sykur úr mataræði sínu þannig að hann var búinn að gera hreint fyrir sínum dyrum áður en tilraunin byrjaði .
Myndin er heimildarmynd í anda Super Size Me , sem margir muna væntanlega eftir en í henni borðaði kvikmyndagerðarmaðurinn Morgan Spurlock einungis mat frá McDonald ' s í mánuð .
Það sem kemur hressilega á óvart í þessari mynd er að Gameau rannsakar ekki hvað gerist þegar hann borðar ekkert nema súkkulaðikex og nammi heldur borðaði hann jafn mikinn sykur og meðal Ástralinn neytir .
Hann borðaði ígildi fjörutíu teskeiða af sykri á dag samfleytt í sextíu daga .
Fitulifur og geðsveiflur Niðurstaðan er sláandi ; á þessum tíma fékk hann fitulifur , tíu cm auka fitu í mittismál , geðsveiflur og að sögn læknis , fyrstu stig kransæðavandamála .
Þrátt fyrir þetta borðaði hann ekki ostborgara , franskar og ísrétti , mat sem allir vita að er ekki góður fyrir mann heldur borðaði hann mat sem oft er auglýstur sem heilsufæði .
Á meðal þess sem hann neytti var morgunkorn , búst , múslístykki og fitulítið jógúrt .
Hann borðaði jafnmargar kalóríur og fyrir tilraunina og hélt áfram að hreyfa sig en samt varð niðurstaðan svona afgerandi .
" Ef ég hefði farið og borðað ekkert nema Mars og kók hefðu allir haldið fyrirfram að niðurstaðan yrði slæm .
Við vitum þetta .
En það er verið að plata fólk og umbúðirnar eru villandi .
Á mörgum af þessum vörum er mynd af sólsetri .
Eða það er vísað í móður náttúru með mynd af býflugu , blómi eða einhverju öðru .
Og fólk trúir þessu , " sagði Gameau í viðtali við Guardian .
Hann segir að verstu áhrif mataræðisins hafi verið á andlega getu hans , skap og hæfileikann til að einbeita sér .
" Það var allt í lagi með mig rétt eftir að ég var búinn að borða sykur en 45 mínútum seinna leið mér undarlega .
Ég bjóst ekki við að áhrifin yrðu svona mikil .
" Frúktósi og laktósi talinn með Á Facebook-síðu myndarinnar ( facebook.com / thatsugarfilm ) kemur fram að í þessum 40 teskeiðum á dag er viðbættur sykur en líka laktósi úr mjólkurvörum og frúktósi úr söfum , bústi og þurrkuðum ávöxtum .
Þar skrifar Gameau : " Það leikur enginn vafi á því að heilir ávextir eru góðir fyrir mann því trefjarnar tefja fyrir upptöku sykursins .
Núna er mælt með því að við borðum tvo ávexti á dag .
Í myndinni sést hversu miklu magni af ávöxtum er hægt að koma í einn þeyting .
Það væri mjög erfitt að borða sama magn af heilum ávöxtum í einu .
Það er allt í lagi að fá sér búst við og við en gott að hafa í huga að setja aðeins það magn af ávöxtum í hann sem við myndum ráða við að borða í einu .
" Boðskapurinn í myndinni er að almenningur borði allt of mikinn sykur og mun meiri en ráðlagt sé að gera .
Hann útskýrir að viðbættur sykur leynist víða og til dæmis sé meiri sykur í lítilli jógúrtdós af fitusnauðu jógúrti en í Kit Kat-súkkulaðistykki .
Hann ber líka saman pakkalasagna frá Lean Cuisine og kleinuhringi frá Krispy Kreme en í einum skammti af lasagna er meiri sykur en í tveimur kleinuhringjum .
" Þetta er gott dæmi um hvernig sykur er falinn í máltíðum sem stundum eru markaðssettar sem heilsusamlegar .
Þetta lasagna er með viðbættum hrásykri .
Þetta er ekki skrifað í þeim tilgangi að segja að kleinuhringirnir séu betri valkostur heldur bara til að sýna fram á að sykur felur sig á stöðum þar sem við búumst ekki endilega við honum og þetta er ástæða þess að við borðum svo mikið af honum á hverjum degi , " skrifaði hann á Facebook .
Gameau ráðfærði sig við Spurlock við gerð myndarinnar og fjöldamarga lögfræðinga .
" Það sem ég geri er að túlka innihaldsmerkingarnar fyrir almenning .
Þetta er allt þarna á pakkanum , það er bara stundum erfitt að átta sig á þessu , " segir hann og hvetur fólk að nota mátt buddunnar til að fá matvælafyrirtæki til að breytast .
