Fyrir aldarfjórðungi kom ég í norska trúboðsstöð í Afríku .
Boðuð var kristni .
Yfirvöldin á svæðinu voru annarrar trúar en létu aðkomumenn fara sínu fram .
Eða þangað til þeir kynntu kvikmyndavélina til sögunnar .
Þá fylltust allar samkomur trúboðanna enda höfðu þessar undravélar aðdráttarafl .
Þetta væri ósanngjarnt , sögðu yfirvöldin .
" Þið megið ekki skapa ykkur slíka yfirburðastöðu gagnvart okkar trúarbrögðum .
" Trúboðarnir , sem höfðu verið gjöfulir á matvæli jafnframt trúboðinu , áttu svar við þessu : " Engar kvikmyndasýningar , ekkert korn .
" Yfirvöldin völdu kornið og þar með var trúboðinu borgið .
Sádi-Arabía styður trúboð um heim allan .
Í fátækum ríkjum gæti slíkur fjárstuðningur skipt máli en varla hér á landi nema mjölpokar í einhverju formi fylgdu hinu boðaða orði .
Tilhugsunin um áróðursfé er hins vegar óþægileg .
Hver man ekki eftir tali um Rússagull og Kanaferðir ? Slæmt þótti ef fjölmiðill og fjölmiðlamenn gengju fyrir fé erlendra stórvelda .
Í tengslum við Evrópuráðsþing sótti ég nýlega fund um hvernig þrengt væri að fjölmiðlum í Azarbaijan .
Auglýst var að starfsmenn bannaðs fjölmiðils myndu mæta á fundinn .
Fjömiðillinn var Voice of America , kostaður af Pentagon .
Og þá vaknar spurningin hvort það eigi að skipta máli hver í hlut á , eru það ekki bara lögin sem eiga að gilda um alla ? Allir skuli vera frjálsir til orðs og æðis svo fremi sem þeir fari að lögum .
Eru þá fulltrúar Hells Angels velkomnir til Íslands þótt við vitum að þeir séu komnir til að vinna samfélagi okkar tjón ? Hefur það verið rangt að snúa þeim frá landinu í Leifsstöð án þess að þeir hafi eitthvað til saka unnið hér á landi sem einstaklingar svo sannað sé ? Dómstólar hafa látið þetta gott heita .
Ég hef verið þeim sammála .
En á gráu svæði er þetta ! Á Reykjavíkurborg að beita sér fyrir því að koma í veg fyrir fjárstuðning frá Sádi-Arabíu við byggingu mosku í borginni ? Eða á að láta slíkt óátalið svo lengi sem farið er að lögum ? Er eitthvað rangt við að einstaklingar , samtök eða ríki styrki meinta samherja eða málstað yfir landamæri ? Eða fer það eftir aðstæðum , hver málstaðurinn er , hver umgjörðin er , hver tilgangurinn er og hvaða aðferðum er beitt ? Ætli það hljóti ekki að vera svo .
Þannig finnst okkur flestum , hygg ég , í lagi að boða kristna trú eða aðra trú , hvort sem er hér á landi eða annars staðar .
Okkur finnst hins vegar rangt að gera það með mútum eða hótunum .
Okkur finnst rangt að stórveldi nýti sér keypta fjölmiðla til að koma áróðri fyrir eigin hagsmuni á framfæri , okkur finnst rangt að glæpasamtök geti nýtt sér frelsið til að níðast á fólki .
Svo hljótum við að spyrja hvert sé hið boðaða orð ? Eru boðuð mannréttindi , mannúð og friður eða er það boðskapur haturs og óvildar ? Þarna eru landamærin ekki alltaf skýr .
En í mannlegri tilveru verður ekki allt leyst með reglustiku að vopni .
Stundum þarf að beita dómgreindinni .
Og hún er ekki stöðluð .
Ögmundur Jónasson ogmundur@althingi.is 