Útskriftarsýning nema í Upplýsingatækniskólanum , sem er ein deilda Tækniskólans – skóla atvinnulífsins er í dag laugardag frá kl. 13-15 .
Að þessu sinni útskrifast tíu nemendur í grafískri miðlun- og prentsmíð , sjö í ljósmyndun , þrír í prentun og einn í bókbandi .
Það er þetta fólk sem sýnir verk sín nú .
Hóparnir , með aðstoð kennara , hafa unnið saman að skipulagi , uppsetningu og markaðssetningu á útskriftarsýningunni .
Tilgangur hennar er að vekja athygli atvinnulífsins á útskriftarefnunum því nú eru nemendur í þeim sporum að finna sér námssamninga og ljúka sveinsprófi , segir í kynningu .
Nemendur hafa boðið forsvarsmönnum og starfsmönnum fjölda fyrirtækja í iðngreinunum ásamt ættingjum sínum og vinum á sýninguna til að sjá afrakstur vetrarins og kynnast náminu .
Segir í tilkynningu að það sé og tilvalið fyrir alla sem hafa áhuga á námi í þessum greinum að koma og kynna sér iðngreinarnar og spjalla við útskriftarefni og kennara .
Sýningin er í sal Vörðuskóla við Skólavörðuholt þar sem gengið er inn frá Barónsstíg .
sbs@mbl.is 