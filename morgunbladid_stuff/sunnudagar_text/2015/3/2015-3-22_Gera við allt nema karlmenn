Vopnfirðingar sjá um að flugmenn , starfsmenn íslenskra flugvalla og aðrir áhugasamir viti hvaðan vindurinn blæs hverju sinni .
Í því athyglisverða fyrirtæki Jónsveri þar í bæ eru nefnilega saumaðir allir vindpokar fyrir flugvelli hérlendis .
Jónsveri var komið á laggirnar fyrir áratug , eftir að hjónin Jón Þorgeirsson og Jónína Björgvinsdóttir létu af störfum vegna aldurs , en þau höfðu lagt stund á seglasaum og leðuriðju á heimili sínu , Skógum í Vopnafirði , í áratugi .
" Þegar þau hættu var annaðhvort að selja fyrirtækið í burtu eða leita ráða til að það gæti haldið áfram í byggðarlaginu .
Niðurstaðan varð sú að Félag eldri borgara og Sjálfsbjörg í Vopnafirði tóku sig til og stofnuðu þessa sjálfseignarstofnun , " segir Ólafur Valgeirsson , framkvæmdastjóri Jónsvers , við Sunnudagsblað Morgunblaðsins .
Keypt var húsnæði á jarðhæð í stjórnsýsluhúsinu og þar er reksturinn enn .
Jón fékkst mikið við að smíða reiðtygi á sínum tíma og hjónin hófu að sauma vindpokana fyrir Flugmálastjórn , forvera Isavia .
" Starfsemin hefur þróast og breyst .
Nú er lítið smíðað af reiðtygjum en mun meira er um viðgerðir á hnökkum , beislum og slíku .
Þeim fækkar sem bjóða upp á svona þjónustu og við fáum mikið sent víða að , bæði frá hestaleigum og öðrum .
" Vindpokarnir aðalmálið Jónsver er formlega " vinnustöð fyrir fólk með skerta starfsgetu " en þar starfa bæði eldri borgarar og öryrkjar , en líka aðrir .
" Hingað kemur fólk á ýmsum forsendum .
Það hentar mörgum að starfa hér tímabundið en við erum með ákveðinn kjarna sem alltaf er hægt að treysta á .
Aðrir koma inn viku og viku , jafnvel ekki nema nokkra klukkutíma í einu .
" Unnið er hálfan daginn í Jónsveri , eftir hádegi .
Framleiðsla vindpokanna er helsta verkefnið .
Lengi vel voru pokar fyrir Keflavíkurflugvöll keyptir af bandaríska varnarliðinu en Jónsver tók að sauma þá fyrir fjórum árum .
" Þetta eru gríðarlega stórir pokar , rúmar fjórir metrar á lengd og stærra opið 280 cm í ummál .
Pokarnir í Keflavík voru alltaf appelsínugulir en mér tókst illa að finna efni í þá þannig að á endanum sömdum við um að þeir yrðu rauðir og hvítir eins og á öðrum völlum .
Við gerum 80-100 poka á ári fyrir Isavia en seljum einnig einstaklingum og öðrum fyrirtækjum þannig að frá okkur fara 120-130 pokar á ári .
" Í kjölfar kreppunnar kom fólk í vaxandi mæli með eitt og annað til viðgerðar , sem hent var áður og keypt nýtt í staðinn .
Ólafur nefnir skó og föt af ýmsu tagi .
Gerðu við falskar tennur ! " Það skrýtnasta sem hingað hefur komið til viðgerðar er falskar tennur ! Sprunga kom í góminn en honum Ara mínum , sem nú er látinn , blessuð sé minning hans , tókst einhvern veginn að galdra þetta saman með þeim hætti að sá enga missmíði á ! " segir Ólafur og fær ekki varist hlátri .
Gamli maðurinn sem átti góminn brosti sínu breiðasta þegar hann fékk tennurnar sínar á ný .
Ólafur nefnir líka að í kreppunni hafi þau í Jónsveri tekið að sér að gera við málbönd fyrir byggingaverktaka og ýmiss konar vinnufatnað .
Það hafi verið bæði ljúft og gott .
Þeim er nánast ekkert óviðkomandi .
" Hún Gunnhildur saumakona hjá mér sagði einhvern tíma að við gerðum við allt nema karlmenn .
Það væri vonlaust verk ! " segir Ólafur og hlær hátt .
