Í mörg ár hafa vesturveldin með Bandaríkin í broddi fylkingar reynt að hindra Írana í að koma sér upp gereyðingarvopnum .
Þótt Íranar fullyrði stöðugt að markmiðið sé aðeins að framleiða raforku í kjarnorkuverum sínum hefur laumuspil þeirra gagnvart Alþjóðakjarnorkumálastofnuninni , IAEA , ýtt undir tortryggni .
Þeir neita enn að veita upplýsingar um sum atriði .
Meira en hálf öld er liðin síðan Íranar , þá undir stjórn Reza Pahlevis keisara , hófu að stunda kjarnorkurannsóknir og þá var það gert með aðstoð vestrænna ríkja .
En 1979 náðu íslamistar undir forystu Ruholla Khomeinis , útlægs erkiklerks , völdum í byltingu og Khomeini sveik þegar gömul loforð sín um lýðræði .
Vissulega er kosið í Íran en þess vandlega gætt að aðeins setjist á þing menn sem eru nokkurn veginn á " réttri " línu .
Raunverulegt úrslitavald er ávallt í höndum æðsta klerksins sem nú er Ali Khameinei , arftaki Khomeinis er lést 1989 .
En hvað veldur óttanum við kjarnorkuvopnavætt Íran ? Ástæðurnar eru einkum tvær .
Annars vegar að Íranar , sem hafa mikil áhrif meðal sjía-múslíma í Mið-Austurlöndum og styðja af kappi ýmsa öfga- og hryðjuverkahópa víða í heiminum , muni verða enn fífldjarfari ef þeir geti veifað sprengjunni .
Róttæk öfl í Teheran gætu jafnvel ákveðið að láta hryðjuverkamönnum í té slík vopn til að ráðast á Ísrael , þótt æðstu leiðtogar eins og Khameini hefðu ekki samþykkt slíkar aðgerðir .
Hins vegar hafa menn áhyggjur af því að grannríki Írana og keppinautar um áhrif á svæðinu , Tyrkland , Sádi-Arabía og Egyptaland , myndu nú leggja ofurkapp á að koma sér einnig upp kjarnorkuvopnum .
Þegar óstöðugleikinn á svæðinu og uppgangur ofstækisafla þar er hafður í huga er hrollvekjandi að hugsa sér slíka stöðu .
En Ísrael á kjarnorkuvopn , segja margir .
Allir vita samt að þótt Ísraelar , sem búa við lýðræði , andstætt öllum grönnum sínum , myndu aldrei beita þessum vopnum að fyrra bragði .
Kjarnorkuvopnum þeirra er aðeins ætlað að fæla óvini frá því að gera kjarnorkuárás á landið .
Þeir verða að vita að þá myndu þeir tortíma sjálfum sér .
Stutt er í ákveðin tímamót í viðræðum vesturveldanna við Írana .
Áður hafði verið stefnt að því að í síðasta lagi 24. mars yrði búið að ná samkomulagi um mikilvægustu pólitísku atriðin í deilunni en í sumar yrði síðan gengið frá ýmsum tæknilegum atriðum .
Í nýrri skýrslu Alþjóðahermálastofnunarinnar , IISS , í London segir að staðan sé breytt .
Nú séu bæði Íranar og Bandaríkjamenn búnir að yfirgefa þessa tveggja þrepa áætlun , ná verði lokasamningum í lok mars .
Gerist það ekki þykir nær öruggt að repúblikanar , sem hafa meirihluta á Bandaríkjaþingi , muni tryggja að viðskiptalegar refsiaðgerðir gegn Íran verði hertar .
Obama og óvissan Stjórn Baracks Obama Bandaríkjaforseta er mikill vandi á höndum .
Lítill vilji er fyrir hendi hjá almenningi vestanhafs til að hefja enn eitt stríðið í Mið-Austurlöndum .
Erfitt er auk þess að sanna með ótvíræðum hætti að Íranar ætli sér að smíða vopn .
Til eru stjórnmálaskýrendur sem segja að markmið klerkanna sé aðeins að koma sér upp getu til þess að geta svarað hratt ef þörf krefji , t.d. ef grannríkin eignist slík vopn .
Rifja má upp að Saddam Hussein sagðist í yfirheyrslum hafa stöðvað vopnatilraunir sínar 1995 , eftir að Bandaríkjamenn fengu öruggar vísbendingar hjá tengdasonum hans , sem flúið höfðu land , um að hann væri enn að reyna að koma sér upp kjarnavopnum .
Saddam þorði því ekki að halda áfram en fannst vissara að ýta undir óvissu andstæðinga sinna , bæði innanlands og í næstu löndum .
Ekki væri verra að þeir grunuðu hann um að ráða yfir leyndum gereyðingarvopnum .
Óvissan hefur líka fælingarmátt .
En Obama forseti hefur sætt hörðu ámæli , ekki síst í Ísrael , fyrir að teygja sig allt of langt til að friðmælast við Írana .
Hann sé með hiki og ráðleysi að kalla yfir sig og heiminn óleysanlegan vanda .
Íranar séu slungnir , þeir séu einfaldlega að tefja og blekkja , ætli að nota tímann sem þannig vinnist til að smíða umrædd vopn .
Þá muni vesturveldin ( og Ísrael ) standa frammi fyrir orðnum hlut .
Ef reynt verði samt í örvæntingu að beita hervaldi til að stöðva uppgang Írana , granda vígtólum þeirra , muni afleiðingin verða stríð við kjarnorkuveldi með öllum þeim hörmungum sem það hefði í för með sér .
