Jóhanna S. Hannesdóttir er garðyrkjubóndi , matarbloggari , þjóðfræðingur , blaðamaður og mikil áhugamanneskja um hollt mataræði .
Faðir Jóhönnu er menntaður garðyrkjufræðingur og hefur ræktað frærófur og rófur frá árinu 1969 , hinar landsþekktu Sandvíkurrófur .
" Við systkinin höfum alltaf tekið þátt í þessu með pabba , aðallega þó í rófuupptökunni á haustin .
Núna í seinni tíð höfum við meira verið með í frærófuræktuninni , það er að rækta frærófur sem maður uppsker svo rófufræ af á haustin , " segir Jóhanna en hún og maðurinn hennar , Guðmundur Karl Sigurdórsson , rækta rófur með hjálpa barnanna sinna , 5 og 9 ára , sem taka virkan þátt í garðyrkjustörfunum .
Auk þess eiga þau og reka sunnlenska.is .
" Þau hjálpa mér til dæmis að vökva frærófurnar og dóttir mín sem er 9 ára er orðin mjög flink að raga rófur .
Þeim finnst heldur alls ekki leiðinlegt að taka upp rófurnar á haustin en við tókum upp allar rófurnar með höndunum .
" Jóhanna segir að garðyrkjan gangi vel en það sem getur verið erfitt er hvað ræktunin er háð veðurfarinu sem er auðvitað allt annað en stabílt hér á landi .
" Öll ræktun er mikil nákvæmisvinna og það getur skipt öllu hvernig veðrið er daginn sem maður sáir rófunum og hvernig veðurfarið er dagana á eftir .
" Jóhanna leggur áherslu á að garðyrkjan kenni manni að bera sérstaklega mikla virðingu fyrir náttúrunni og móður jörð .
" Það er alveg sama hversu marga milljarða þú átt , þú getur ekki stoppað ofsaveður , jarðskjálfta eða eldgos .
Ég trúi því að ef við hugsum vel um móður jörð þá hugsi hún vel um okkur .
" Mikilvægt að nota gagnrýna hugsun Frá því hún var lítil stúlka hefur hún haft mikinn áhuga á heilsu og þá sérstaklega langlífi .
" Ef maður ætlar að ná háum aldri þá þarf heilsan að vera í lagi .
Ég las allt það sem ég komst í sem tengdist heilsu á einhvern hátt , en áður en ég byrjaði í háskólanum þá voru það aðallega greinar í tímaritum og á netinu sem sáu um að uppfræða mig , " segir Jóhanna .
Hún segir að eftir að hún byrjaði í háskólanum og hóf að lesa réttu bækurnar hafi hún farið að temja sér frekar gagnrýna hugsun sem hafði ekki verið nógu mikið í fyrirrúmi áður .
" Sá sem skrifar eitthvað , hvort sem það er heil bók eða grein í tímariti , hefur oft einhverra hagsmuna að gæta .
Stundum eru læknar eða fræðingar í samstarfi við lyfjafyrirtæki eða styrktir af einhverjum samtökum .
Einmitt út af þessu er svo mikilvægt að lesa sem mest , skoða málið frá öllum sjónarhornum og smám saman fer maður að ná stóra " heilsusamhenginu " , tengja á milli allra punktanna .
" Veikindi í fjölskyldunni höfðu mikil áhrif Hún segir líf sitt hafa breyst til muna eftir tvö áföll á fjölskyldunni en maðurinn hennar greindist með krabbamein í nýra árið 2009 og faðir hennar með krabbamein í beinmerg árið 2011 .
" Maðurinn minn náði sér hratt eftir að nýrað var fjarlægt en veikindin urðu þó til þess að maður fór að taka heilsuna enn fastari tökum og sá að það var ekki nóg að borða bara hollt heldur þurfti maður líka að huga að andlega þættinum .
Stress og streita er nefnilega algjört eitur og maður þarf að kunna að tækla hana ef maður ætlar ekki að verða líkamlega veikur .
Að sama skapi er ekki gott að stressa sig of mikið á matnum - hvort hann sé " nógu hollur " eða tikki í öll réttu boxin .
Um leið og maður fer að stressa sig á holla matnum þá er hann búinn að snúast í andhverfu sína , " segir Jóhanna .
" Eftir veikindi pabba náði heilsuáhugi minn alveg nýjum hæðum .
Mataræðið breyttist líka mikið og ég tók út allan sykur , mjólkurvörur og glúten .
Ég borða heldur ekki kjöt og er það af heilsufars- , umhverfis- og dýravelferðarástæðum .
" Jóhanna segir að fólk spyrji hana iðulega hvað hún borði eiginlega , því í raun sé ekkert eftir að borða .
" Bloggið mitt er einmitt til þess að sýna fólki hvað það er auðvelt að búa til holla og góða rétti sem næra og kæta hverja frumu líkamans .
" Hráfæðis-bláberjabollakökur Botn 1 bolli heslihnetur ( lagðar í bleyti yfir nótt ) ½ bolli mórber ½ bolli kókosmjöl 4 msk kókospálmasykur 2 msk kakónibbur 1 msk raw kakó 1 tsk lífræn vanilla ( duft ) smásjávarsalt ½ bolli kókosolía , við stofuhita Skolið hneturnar og kurlið , annaðhvort í matvinnsluvél eða með handkurlara ( ég nota alltaf svoleiðis ) .
Setjið hnetukurlið í skál .
Kurlið mórberin með sömu aðferð .
Setjið í sömu skál og hnetukurlið .
Setjið kókosmjöl , kókospálmasykur , kakónibbur , kakó , vanillu og sjávarsalt í sömu skál og blandið vel .
Hellið kókosolíu saman við og blandið vel saman með sleikju .
Notið matskeið og setjið sirka 1-2 kúfaðar skeiðar í sílikonform .
Uppskriftin á að duga í tólf muffins .
Þjappið með skeiðinni ( eða gaffli ) þannig að botninn verði þéttur í sér .
Setjið í frysti á meðan þið búið til fyllinguna .
Fyllingin 1 bolli kasjúhnetur ( lagðar í bleyti yfir nótt ) ½ bolli vatn 1/4 bolli kókosolía , við stofuhita 3 msk kókossíróp 1 msk lucuma 1 tsk lífræn vanilla ( duft ) smásjávarsalt Raspaður börkur af ½ lífrænni sítrónu ( mikilvægt að hún sé lífræn – þið viljið ekki borða börkinn af ólífrænni ) 1 bolli af frosnum bláberjum ( sem hafa fengið að þiðna örlítið ) Skolið kasjúhneturnar vel og setjið í blandara ásamt afganginum af hráefninu ( fyrir utan bláberin ) .
Blandið vel saman eða þar til blandan er orðin kekkjalaus og fín .
Setjið bláberin saman við og blandið mjög vel .
Takið muffinsmótin úr frysti og skiptið fyllingunni á milli formanna .
Skreytið með muldum og / eða heilum mórberjum ( fallegur matur bragðast alltaf aðeins betur ) .
Setjið aftur inn í frysti í a.m.k. klukkustund .
Best er að geyma yfir nótt .
Ef þið geymið yfir nótt þurfa muffinskökurnar að fá að standa í smástund við stofuhita til að hægt sé að bíta auðveldlega í þær .
Njótið ! 