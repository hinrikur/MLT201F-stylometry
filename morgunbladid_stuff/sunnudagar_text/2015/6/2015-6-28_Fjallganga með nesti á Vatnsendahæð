Ingimar Karl Helgason blaðamaður og ritstjóri Reykjavíkur vikublaðs svarar spurningum um eftirlæti fjölskyldunnar þessa vikuna .
Fjölskyldumeðlimirnir eru : Elva Björk , Ingimar Karl , Flóki , þrettán ára , Hrafntinna Rán , sex ára , og Unnsteinn Dýri , fjögurra ára .
Svo fylgir kötturinn Símon .
Þátturinn sem allir geta horft á ? Drekasvæðið höfðar til flestra og við horfum stundum á hann en allir á heimilinu virðast geta þolað hinar fjölbreyttustu teiknimyndir .
Maturinn sem er í uppáhaldi hjá öllum ? Eftir hamborgaraævintýri Svavars Halldórssonar og majónesævintýri Ingimars Karls þá hafa heimagerðir hamborgarar oftar en ekki slegið í gegn .
Annars er það einfalda snilldarpastað sem við fundum í uppskrift í dagblaði einhvern tímann þegar við vorum í útlöndum .
Spaghetti , olía , chili , hvítlaukur og basil .
Skuggalega einfalt og gott .
Skemmtilegast að gera saman ? Fara í " fjallgöngu " upp á Vatnsendahæð með nesti eða kannski í sund .
Fara á snjóþotu .
Rölta um bæinn , á bókasafn eða bíó .
Það er fullt sem er skemmtilegast .
Borðið þið morgunmat saman ? Í og með á virkum dögum en þá er fólk samt alltaf á einhverjum þeytingi .
En helst um helgar þegar við höfum rýmri tíma .
Hvað gerið þið saman heima ykkur til dægrastyttingar ? Krakkarnir eru mikið úti að leika sér eftir að vorið fór loksins að sýna sig og nú sumarið .
Svo förum við oft eitthvað saman .
Samt eigum við nú okkar móment í glápi , bæði í tölvu og sjónvarpi .
Svo er líka gaman að spila Ólsen og segja og / eða lesa sögu fyrir svefninn .
