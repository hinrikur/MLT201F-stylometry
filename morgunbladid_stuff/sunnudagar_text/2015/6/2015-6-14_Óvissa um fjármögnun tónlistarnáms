Nemendur sem stunduðu tónlistarnám á framhaldsstigi á landsbyggðinni haustið 2014 voru 184 talsins .
Stærsti skólinn er Tónlistarskólinn á Akureyri , þar sem var 51 nemandi á þessu stigi .
Nái tillögur um breytt fyrirkomulag á stuðningi ríkisins við tónlistarnám á framhaldsstigi fram að ganga , eins og þær hafa verið viðraðar af mennta- og menningarmálaráðuneyti , verður í höndum sveitarfélaganna að bregðast við skertum fjárframlögum frá ríkinu , en þau bera ábyrgð á rekstri skólanna .
Hugmyndirnar eru meðal annars þær að sveitarfélög reki sína tónlistarskóla án fjárframlags frá ríkinu vegna framhaldsnáms í tónlist , en fjármagn verði veitt til eins tónlistarskóla í Reykjavík .
" Það sem ég hef verið að skoða er möguleikinn á að stofna einn skóla , sem væri óbundinn sveitarfélagsmörkum .
Sá skóli væri fyrst og síðast hugsaður sem skóli fyrir þá sem hyggjast leggja tónlistina fyrir sig sem sitt ævistarf , " segir Illugi Gunnarsson , mennta- og menningarmálaráðherra , í samtali við Morgunblaðið .
Hópur skólastjórnenda hefur lýst þungum áhyggjum af framtíð framhaldsnámsins líkt og fram kemur í athugasemdum sem starfshópur skólastjórnenda um nám á framhaldsstigi í tónlist vann í maí síðastliðnum .
Ráðuneytið hefur lýst því yfir að hugmyndirnar séu á byrjunarstigi , að engar ákvarðanir hafi verið teknar hvað varðar fjármögnun námsins og að óvarlegt sé að draga viðamiklar ályktanir um málið .
Árin 1975-89 skiptist kennslukostnaður tónlistarskóla jafnt milli ríkis og sveitarfélaga .
Lög um breytingu á verkaskiptingu ríkis og sveitarfélaga voru samþykkt 1989 , og tónlistarskólarnir hafa verið alfarið í umsjá sveitarfélaganna síðan .
Samkvæmt núgildandi fyrirkomulagi er kennslukostnaður tónlistarskóla á landinu allur fjármagnaður af sveitarfélögum , sem aftur innheimta hjá ríkinu fjárframlag vegna nemenda á framhaldsstigi hverju sinni skv. samkomulagi frá 2011 .
Framlagið nær einnig til nemenda í einsöng á miðstigi .
Annar rekstur skólans , þ.e. húsnæði , hljóðfærakostur , laun önnur en kennaralaun og öll almenn rekstrargjöld , er fjármagnaður með skólagjöldum .
Hlutfall launakostnaðar af rekstrarkostnaði tónlistarskóla er að meðaltali 80% , að mati Félags kennara og stjórnenda í tónlistarskólum .
Skilaði sér ekki til skólanna " Við fáum 26 til 30 milljónir á ári frá ríkinu vegna samkomulagsins síðan 2011 um eflingu tónlistarnáms , við erum með það marga nemendur í þessu námi , " segir Hjörleifur Örn Jónsson , skólastjóri Tónlistarskólans á Akureyri .
Hann segir framlagið frá ríkinu ekki skila sér beint í skólana heldur fari það í gegnum sveitarfélögin .
" Þessir peningar koma frá ríkinu til tónlistarskólans í gegnum Jöfnunarsjóð , og sveitarfélagið gerir ráð fyrir þessari upphæð í sínum áætlunum .
Þetta átti náttúrlega að koma sem innspýting í starfsemi skólanna en gerði það ekki , heldur spöruðu sveitarfélögin sér það sem þessu nam í kostnaði við rekstur skólanna .
Mér finnst líklegt að þetta verði einfaldlega skorið niður ef þessi framlög detta úr gildi .
Hvernig menn síðan bregðast við þeim niðurskurði er pólitísk ákvörðun , hvort þeir ákveði að fella niður framhaldsnámið eða fækka nemendum í skólanum almennt .
" Rætt um sérúrræði fyrir Akureyri og Ísafjörð Hjörleifur Örn segir hugmyndir um sérstök úrræði fyrir Akureyri og Ísafjörð hafa verið viðloðandi umræðuna , án þess að nokkur viti í hverju þau myndu felast , eða hvernig samstarfi við nýjan skóla í Reykjavík yrði háttað .
" Ég heyrði talað um einhvers konar sérúrræði fyrir þessa tvo skóla , sem ég tel að væri nauðsynlegt , en svo veit maður ekkert hvað það þýðir .
Við erum líka hrædd um afleiðingar þess ef svo yrði ekki .
Ef það þyrfti til dæmis að fækka nemendum í tónlistarskólanum og setja strangari skilyrði fyrir inngöngu í skólann er ekki gott að vita hvernig það ætti að ganga upp .
Svo dæmi sé tekið voru 150 manns á biðlista í skólann í fyrra , og þessi niðurskurður myndi einhvers staðar bitna á þjónustu við nemendur .
" Samkomulagið virki ekki Illugi Gunnarsson segir enga ákvörðun hafa verið tekna um tilhögun fjármögnunar skólanna .
Hann bendir á að ágreiningur sé um túlkun samkomulagsins frá 2011 , eins og kom fram í tilkynngu frá ráðuneytinu .
" Það er augljóst að þetta samkomulag virkar ekki nema að litlu leyti , " segir hann .
Í tilkynningu ráðuneytisins kom m.a. fram að aðkoma ríkissjóðs að fjárhagslegum stuðningi við tónlistarnám , sem ákveðin var í samkomulagi um eflingu tónlistarnáms , var tímabundin .
Þar segir m.a. : " Henni var ætlað að koma til viðbótar lögákveðnu framlagi sveitarfélaga til tónlistarnáms til að greiða fyrir innritun nemenda í tónlistarskóla óháð lögheimilissveitarfélagi þeirra .
Í ljós hefur komið að ágreiningur er um túlkun þessa samkomulags sem meðal annars birtist í mjög alvarlegri rekstrarstöðu flestra tónlistarskóla í Reykjavík .
" 