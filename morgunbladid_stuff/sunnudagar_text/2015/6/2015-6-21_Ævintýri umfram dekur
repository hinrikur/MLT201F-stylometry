Húsmæðraorlofið er enn í fullu gildi en í stað þess að vinkonurnar fari í borgarferð saman til að versla , drekka og borða hefur það aukist verulega síðustu ár að konur sæki í ævintýraferðir .
Margar ferðaskrifstofur sérhæfa sig í því að skipuleggja slíkar ferðir sem leggja áherslu á að ferðalangarnir kynnist einhverju nýju .
Áhersla er á hreyfingu en líka góðan mat og oftar en ekki böð af einhverju tagi þannig að það er alls ekki búið að taka allt dekur út úr jöfnunni .
Beth Whitman stofnaði vefsíðuna Wanderlust and Lipstick og rekur líka ferðaskrifstofuna WanderTours .
" Fólki finnst allt í lagi núna að konur fari frá manni og börnum til að eiga tíma fyrir sjálfa sig og fara í jógafrí , ferðast einar eða með systur , móður eða vini , " sagði hún í samtali við foxnews.com .
Ferðast til að kanna heiminn " Konur eru hugrakkari en þær voru áður þegar kemur að ferðalögum .
Konur ferðuðust einu sinni helst til að heimsækja einhvern , vinkonu eða fjölskyldumeðlim .
Núna ferðumst við bara til að kanna heiminn , " er haft eftir Marybeth Bond , blaðamanni hjá National Geographic .
Í Bandaríkjunum er fjölgun ferðalaga kvenna rakin til þess að fleiri konur séu nú á eftirlaunum en áður og margar átti sig á því að ferðalög geti verið góð leið til að tengjast fjölskyldumeðlimum eða vinum betur á ný og einblína aðeins á sjálfa sig eftir að hafa eytt áratugum í línudans milli fjölskylduskuldbindinga og vinnu .
Konur sem fara í þessi skipulögðu ferðalög eru oftar en ekki á aldrinum 45-65 ára þó að algengt sé líka að konur á þrítugs- , fertugs- og áttræðisaldri ferðist á þennan hátt .
Whitman segir að margir viðskiptavinir hennar séu konur sem eru búnar að skilja , ekkjur eða konur sem eigi eiginmenn sem hafi hreinlega ekki áhuga á ferðalögum .
Þær fara í ferðalag með ókunnum konum sem oftar en ekki eru orðnar góðar vinkonur þeirra í lok ferðar .
Á meðal áfangastaða sem vinsælir eru í ævintýraferðum eru til dæmis Belís .
Balí , Ástralía , Nýja-Sjáland og Alaska auk Íslands eins og rætt er um hér til hliðar .
Út fyrir þægindarammann Þessar ævintýraferðir snúast ekki síst um að stíga út úr þægindarammanum .
Það þarf ekki að fela í sér að fara í fallhlífarstökk eða klífa Kilimanjaro heldur að gera eitthvað nýtt .
Nýir áfangastaðir fela í sér ný tækifæri , það að uppgötva nýtt bragð í framandi matseld getur verið gefandi og sömuleiðis það að kynnast nýrri menningu .
Þetta lætur ferðakonuna sjá heiminn í nýju ljósi á hátt sem er ekki mögulegt með því að sitja heima .
Fleiri konur ferðast einar Fleira fólk ferðast nú eitt en áður samkvæmt ferðakönnun Visa 2015 .
24% ferðalanga ferðuðust einir í síðustu skemmtiferð sinni en þessi tala var 15% árið áður .
Þetta er rakið meðal annars til þess að fleiri búa einir en líka að fleiri pör kjósi að ferðast í sitthvoru lagi .
Einhverjir kjósi að fara í fjallgöngur á meðan makinn vilji fara í golf og báðir láta nú draum sinn rætast .
Skipulögðum ferðum sem eru ætlaðar fyrir þá sem eru einir á ferð fjölgar mjög og samhliða þessu hefur kynjaskiptum ferðum fjölgað .
Tilgangurinn með kynjaskiptingunni er að taka pressuna aðeins af samskiptunum , konur sem fara í slíkar ferðir eru ekki í leit að maka og vilja ekki daðra .
Ný TripAdvisor-könnun sem tók til 9.000 kvenna varpar ljósi á að konum sem ferðast einar er að fjölga mjög .
Rúmlega 40% kvennanna höfðu ferðast án ferðafélaga áður en talan fór upp í 74% þegar þær sem sögðust ætla að ferðast einar árið 2015 voru teknar með .
Ævintýraferðir til Íslands Á meðal framandi áfangastaða sem helstu kvennaferðaskrifstofur bjóða upp á eru ferðir til Íslands .
Ástæða þess er meðal annars sú að Ísland hefur lent hátt á listum yfir öruggustu ferðamannastaði fyrir konur .
Vefsíðan theblondeabroad.com setur Ísland í efsta sæti yfir lönd sem öruggast er fyrir konur að ferðast til einar .
Norðurlöndin í heild sinni lenda í efsta sæti á fleiri listum , sem skýrir aðdráttaraflið að einhverju leyti .
Svo er hægt að gera margt spennandi hérlendis sem er framandi og nýtt fyrir ferðalöngum .
Ferðaskrifstofan Adventure Women ( www.adventurewomen.co m ) verður með ferð til Íslands 18.-25. júlí .
Á dagskránni er meðal annars að fara á hestbak , sigla á kajak , fara í fjallgöngu , í sund og í vélsleðaferð á jökul .
Enn fremur er lögð mikil áhersla á það í þessari ferð að kynnast sögu landsins og ýmsum hefðum .
Fjallað er um íslensku ullina , víkinga og álfa og ferðalagið endar síðan á slökun í Bláa lóninu .
Önnur ævintýraferðaskrifstofa fyrir konur , Canyon Calling ( www.canyoncalling.co m ) , verður með Íslandsferð 3.-10. júlí .
Þar er áherslan á bændagistingu og heimalagaðan mat , farið verður í rafting í Skagafirðinum , ferðast um Norðurland og fossar og framandi landslag skoðað vel og auðvitað farið á jökul og á hestbak svo eitthvað sé nefnt .
Íslenskar konur geta tekið sér þessar ferðir til fyrirmyndar og farið í ævintýraferð um eigið land með vinkonunum .
