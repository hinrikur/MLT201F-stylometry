Björn G. Björnsson leikmyndahönnuður vinnur þessa dagana ásamt fleirum að uppsetningu sýningar um Stein Steinarr að Nauteyri við Ísafjarðardjúp , það er í fæðingarsveit skáldsins .
Upphafsmaður þessa verkefnis er Þórarinn Magnússon verkfræðingur , en það var árið 2002 sem samkomuhús Nauteyrarhrepps brann en það hefur nú verið gert upp .
" Við getum sagt að safn þetta verði svipmynd úr sveitinni .
Þarna er öllu vel fyrir komið , kaffiaðstaða og bókahorn og sýningin um Stein er miðpunktur .
Uppi eru söguspjöld um ævi Steins og list hans , en einnig ýmsir smáhlutir svo sem úr búi hans og Ásthildar Björnsdóttur konu hans .
Einnig ljóð skráð með hans hendi .
Í öllu þessu verkefni hefur Þórarinn verið lykilmaðurinn , " segir Björn G. Björnsson .
Steinshús er á Nauteyri við Ísafjarðardjúp , gegnt Reykjanesskóla , rétt eftir að komið er niður af Steingrímsfjarðarheiði .
Þá er ekinn vegur 635 sem liggur út á Snæfjallaströnd , en frá vegamótum er örfárra mínútna ferð í áfangastað .
Í Steinhúsi er listamannaíbúð sem þegar er orðin eftirsótt en Steinshús verður formlega opnað 15. ágúst næstkomandi með tónlist og töluðu orði .
