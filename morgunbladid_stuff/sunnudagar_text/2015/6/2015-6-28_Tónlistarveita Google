Í síðustu viku opnaði Google fyrir ókeypis útgáfu af tónlistarveitu sinni , í því skyni að stela sviðsljósinu af keppinautum sínum hjá Apple , sem koma til með að sjósetja sína útgáfu í næstu viku .
Veitan kallast Google Play Music og býður upp á tveggja ára áskriftarpakka , en útgáfan sem var opnuð í síðustu viku er sú fyrsta sem er ókeypis .
Hægt er að nálgast hana á vefnum og eins verður hún aðgengileg á Android- og iOS-stýrikerfum í lok vikunnar , að sögn Elias Roman , vörustjóra Google .
Fyrr í þessum mánuði hafði borist tilkynning frá Apple þar sem fyrirtækið sagðist ætla að opna streymiþjónustu fyrir tónlist þann 30. júní .
Mánaðaráskrift fengist á tæpa tíu bandaríkjadali , en auk þess yrði mögulegt að skrá alla fjölskylduna fyrir fimmtán dali , og þrír reynslumánuðir myndu fylgja með í kaupbæti .
Líkt og margar aðrar tónlistarveitur á borð við Spotify eða Rhapsody mun Google Play Music í grunninn byggja á lagalistum .
Notendur eiga að geta sérsniðið lagalista eftir tónlistartegund , listamönnum eða jafnvel hvað þeir eru að fást við hverju sinni .
Þannig má finna lagalista undir heitinu " sundlaugapartí " eða " tiltektardagur í vinnunni " .
Roman telur að þjónusta af þessu tagi muni laða fjölda fólks að tónlistarveitunni .
Það sem greinir gjaldfrjálsu útgáfuna hjá Google frá áskriftarþjónustunni er að hún inniheldur auglýsingar og er ekki aðgengileg nema maður sé nettengdur .
Eins verða einstaka tónlistarmenn og plötur ekki tiltæk fyrir þá sem kjósa gjaldfrjálsa kostinn .
Google hefur átt undir högg að sækja í þessum geira fram að þessu en lítur björtum augum fram á veginn þar sem fyrirtækið segist hafa tvöfaldað fjölda áskrifenda á árinu 2014 .
