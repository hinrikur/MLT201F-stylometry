Í gær voru 100 síðan konur fengu kosningarétt .
Ég minnist þess ekki að hafa heyrt orðið kvennabarátta þegar ég var að alast upp .
Þótt Kvennalistinn hefði verið stofnaður 1983 og Vigdís Finnbogadóttir væri forseti var enginn neitt sérstaklega að kippa sér upp við það .
Á níunda áratugnum voru flestir foreldrar í Árbænum svo uppteknir af því að byggja og berjast við eigin blankheit að það var líklega ekkert rými til þess að veita þessu athygli .
Þótt orðin væru ekki sögð og umræðan um kvennabaráttuna hefði ekki átt sér stað þá byggðist uppeldi mitt samt leynt og ljóst á að gera mann sjálfstæðan og sterkan .
Sumarið eftir 12 ára bekk byrjaði ég að vinna í garðvinnu á elliheimili .
Þarna lærði ég að stinga illgresi upp með rótum , klippa tré og slá ( sem kemur að mjög góðum notum akkúrat í dag ) .
Þar sem ég var í raun ári of ung til að fá að vinna var því þannig komið fyrir að ég var skráð árinu eldri í kerfinu og það var enginn að spá neitt sérstaklega í það .
Ég man að það fylgdi því mikið frelsi að geta sjálf ráðstafað mínum peningum , keypt mér Levis 501 og afapeysu í Guðsteini ef mig langaði til þess nú eða bara ískóla og samlokur í Skalla .
Rétt eftir 17 ára afmælisdaginn var það ákveðið að ég keypti bíl .
Ég átti nú ekki alveg fyrir þessari bláu drossíu sem var af Toyotu-tegund , en mig minnir að ég hafi komist langt á fermingarpeningnum og svo lánaði pabbi mér fyrir því sem vantaði upp á .
Þetta plan hljómaði náttúrlega eins og músík í mín eyru , að eiga sinn eigin bíl og geta keyrt hvert á land sem er .
Mér fannst ég eiga heiminn þegar ég þeyttist um göturnar á mínum einkabíl .
Það sem ég áttaði mig ekki á þegar í þessa ferð var farið var að það kostar heilmikla peninga að reka bíl og til þess að geta það þurfti ég að vinna , bæði á sumrin og með skólanum .
Ég þurfti náttúrlega að borga til baka þá peninga sem ég fékk lánaða og svo þurfti ég að eiga fyrir bensíni og tryggingum .
Mestur hluti af mánaðarlegum tekjum fóru því í þetta bílastúss ( sem var fullkomlega þess virði ) .
Stundum grínast ég með það að þessi bílakaup hafi verið mikil gæfa því þau komu í veg fyrir að ég væri alltaf full .
Trippið sem ég var gat ekki verið allar helgar í miðbæ Reykjavíkur því ég hafði ekki efni á að taka leigubíl heim af djamminu .
Ég held að faðir minn hafi ekki áttað sig á því hversu góð fjárfesting þessi bílakaup væru og ég er alls ekki viss um að það hafi verið nein pæling í þessu önnur en að fá að hafa sinn eigin bíl í friði .
Rétt eftir tvítugt varð fyrsti bíllinn útborgun í íbúð .
Mér verður svo oft hugsað til bílakaupanna þegar ég er að reyna að ala drengina mína tvo upp .
Foreldrar í dag láta nefnilega flestallt eftir börnunum sínum .
Barn getur varla dregið andann nema að eiga allt .
Og svo erum við eins og bestu klappstýrur í heimi og hæpum allt upp sem þau gera ( ég er ekkert skárri ) .
Í kvennabaráttu skiptir miklu máli að ala drengi vel upp , að þeir læri að bera virðingu fyrir konum og finnist fáránlegt að þeir fái hærri laun en stelpan sem vinnur með þeim .
Ef það má þakka fyrir eitthvað þá vil ég þakka fyrir að hafa þurft að hafa fyrir hlutunum .
Maður ber nefnilega ekki virðingu fyrir hlutunum nema þeir kosti blóð , svita og tár .
martamaria@mbl.is 