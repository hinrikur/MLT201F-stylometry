Kanadískir sérfræðingar frá fjórtán mismunandi stofnunum tóku saman allar nýjustu rannsóknir er varða frjálsan útileik barna og skrifuðu í kjölfarið yfirlýsingu þar sem segir að börn þurfi að hafa aðgang að frjálsum leik utandyra og í náttúrunni þrátt fyrir áhættu sem mögulega fylgi ( e. position statement on active outdoor play ) .
Mælt er með því að börn fái að leika sér án afskipta fullorðinna heima hjá sér , í skólanum , í leikskóla , í nærumhverfi sínu og náttúru .
Yfir þúsund einstaklingar til viðbótar , sérfræðingar á þessu sviði , skrifuðu undir yfirlýsinguna , sem nær til þriggja til tólf ára barna .
Til að styðja yfirlýsinguna fyrirliggjandi rannsóknum birtist grein í International Journal of Environmental Research and Public Health þar sem farið er yfir hvern lið hennar .
Umræðan um öryggi barna og hvað þau megi og megi ekki gera hefur verið virk að undanförnu .
Í Bandaríkjunum hefur verið gengið hvað lengst eins og dæmið um Meitiv-fjölskylduna sannar en þar voru sex og tíu ára gömul systkini í haldi yfirvalda í fimm klukkustundir eftir að hafa verið sótt af lögreglu í almenningsgarð nærri heimili sínu þar sem þau voru ein að leik .
Samfélagið hrætt við áhættu " Sumir segja að samfélagið sé orðið of hrætt við áhættu , svo hrætt að við takmörkum nauðsynleg tækifæri barna til að læra og þróast og á sama tíma drögum úr hreyfingu þeirra og aukum þar með kyrrsetu , " segir í greininni .
Í greininni er líka bent á að leikur sé svo lífsnauðsynlegur börnum og heilsu þeirra að rétturinn til leiks sé tryggður í Barnasáttmála Sameinuðu þjóðanna .
" Þrátt fyrir þetta höfum við séð þróun í átt að stýrðari leik með meiri takmörkunum og núna leikur helmingur kanadískra barna sér úti á virkan hátt í minna en þrjár klukkustundir á viku .
" Þeirri spurningu er varpað fram í yfirlýsingunni hvort samfélagið í heild hafi misst fótanna í þeim jafnvægisdansi sem felst í því að halda börnum heilbrigðum og virkum og því að vernda þau frá hættum .
" Ef við búum til of margar reglur um hvað þau megi og megi ekki gera , hindrum við þá náttúrulegan hæfileika þeirra til að þróast og læra ? Ef það að takmarka slysahættu er helsta markmið útileiksvæða , verða þau þá nokkuð skemmtileg ? Eru börn öruggari þegar þau sitja heima í sófa en þegar þau eru að leika sér úti ? " segir í yfirlýsingunni .
Oft er litið á áhættu sem neikvætt orð .
" En í leik er ekki verið að meina áhættu eins og að fara á skauta á hálffrosnu vatni eða senda leikskólabarn eitt í almenningsgarð .
Það sem átt er við er leikur sem börnum finnst spennandi þar sem möguleiki á líkamlegum meiðslum er til staðar , " segir í yfirlýsingunni og þar segir að börnin hafi hæfileika til að meta áhættu og áskoranir .
Eflir sjálfstæði og þrautseigju " Börn þurfa að fá frjálsræði til að ákveða hversu hátt þau geta klifrað , til að kanna skóginn , verða skítug , fara í feluleik , flækjast um hverfið , halda jafnvægi , tuskast til , sérstaklega utandyra svo þau geti verið virk , byggt upp sjálfstraust , sjálfstæði og þrautseigju , leyst vandamál og lært takmarkanir sínar .
Þetta þýðir að leyfa börnum að vera börn , heilbrigðari og virkari börn , " segir þarna .
Kristín Dýrfjörð , leikskólakennari , fyrrverandi leikskólastjóri og dósent við Háskólann á Akureyri , segir þetta vera mjög áhugaverða og þarfa yfirlýsingu sem ætlað sé að vekja fólk til umhugsunar um gildi og nauðsyn frjáls leiks úti og hættuna sem við bjóðum heim ef við höldum áfram á sömu braut .
Tölfræði sýni að börn leiki minna og minna úti við og reyni minna á sig líkamlega .
Því fylgi áhætta sem við þurfum að horfast í augu við .
Hún segir rannsóknir hérlendis á þessu sviði vera vaxandi en þær séu þó enn fáar .
Hún segir að líkt og í Kanada þurfi hér þverfaglegt átak og samstarf .
" Ég tek undir að foreldrar eru líklegri til að taka mark á umræðu og rökum sem tengjast því að börn þeirra beri skarðan hlut frá borði ef þau fá ekki tækifæri til að leika sér í frjálsum leik en að taka mark á tölfræði sem tengist öryggi slíks leiks .
Þess vegna verða þeir sem ætla sér að vinna að breytingum að koma með slík rök , að höfða til foreldra á annan hátt , " segir hún og því dugi ekki að vera með tölfræðina eina að vopni heldur líka ræða málin á tilfinningalegum nótum .
Samkvæmt því sem kemur fram í kanadísku skýrslunni þurfa börn rými utan vökuls auga hins fullorðna .
Kristín útskýrir að þau þurfi sitt einkarými til að prófa sig áfram og til að þora að taka tilfinningalega áhættu .
" Það er liður í því að vaxa og þroskast .
Rannsóknir erlendis í leikskólum sýna að börn finna sér slíkt rými líka á vöktuðum svæðum .
Mér er til dæmis minnisstæð rannsókn þar sem áströlsk börn fóru á baðherbergið til að fá næði .
Jafnvel þar sem myndavélar eru ná þær ekki inn að sjálfum klósettunum .
" Tilfinningarökin tengjast því sem nefnt hefur verið ágengt uppeldi , sem á við foreldra sem voma yfir og hafa mikla stjórnunarþörf um allt í umhverfi barna sinna .
Þar koma inn í kröfur um eftirlit og að börn séu aldrei eftirlitslaus .
" Fyrsta spurning þegar eitthvað kemur upp á er hvort ekki hafi verið haft " auga " með barninu .
Það er hins vegar algjörlega ómögulegt að hafa alltaf auga með börnum , betra að undirbúa bæði umhverfi og börnin þannig að áhætta sé ásættanleg .
Má þá nefna til dæmis viðmið Sandseter sem hjálpleg fyrir kennara til að bera kennsl á og skipuleggja örugga áhættuleiki fyrir leikskólabörn , " segir hún en Sandseter er norskur leikskólakennari sem stendur framarlega í fræðunum og skiptir áhættusömum leikjum í sex þætti ; leik í hæð , leik í hraða , klifur , leik nálægt vatni og eldi , hasarleik og notkun hættulegra áhalda .
Bílaumferðin hættulegri " Samkvæmt því sem kemur fram í skýrslunni eru börn líklegri til að verða fyrir hnjaski og smáslysum í útiveru en líklegri til að verða fyrir alvarlegri slysum þegar þau eru að stunda eða æfa íþróttir .
Börn eru líka líklegri til að slasast alvarlega í bílslysum en á leikvellinum .
Samt dettur okkur ekki í hug að banna bílaumferð , " bendir Kristín á .
Öryggi innileikja er oft ekki eins mikið og foreldrar og forráðamenn telja .
" Innivera og seta við tölvur , sjónvörp eða síma hefur annarskonar áhættu í för með sér sem til lengri tíma litið er ekkert minna áhyggjuefni .
Neteinelti , nettröll og netníðingar sem sækja í samskipti við börn geta skaðað geðheilbrigði barna , sumra fyrir lífstíð , " segir hún .
Hætta á lífsstílssjúkdómum , eins og sykursýki 2 , er meiri samhliða skjánotkuninni en það tengist mataræðinu við skjáinn og því að þau hreyfi sig ekki .
Mögulegar afleiðingar mikillar inniveru og lífsstílsins sem henni fylgir eru minni líkur á því að börn geti metið áhættu í lífinu .
Því verða meiri líkur á því að þau taki áhættu er tengist til dæmis kynlífi og fíkniefnum seinna á lífsleiðinni , segir hún .
" Ef börn fá ekki tækifæri til að leika sér með jafnöldrum í umhverfi sem styður við að börn þori og kunni að taka ákveðna áhættu er raunveruleg hætta á að þau þrói ekki með sér varnarviðbrögð og / eða hæfni til að meta áhættu sem leiðir til fyrrnefndra lífsstílssjúkdóma og skaðandi hegðunar , " segir Kristín .
" Í nýrri M.Ed-rannsókn Rachel Wilkinson við Háskólann á Akureyri frá í vor kom fram að íslenskir leikskólakennarar eru varfærnari en áður , telja að leiksvæði beri merki um að hræðsla stjórni því sem leyft er og jafnvel kemur fram hræðsla við meðal annars málsóknir , " segir hún .
Rachel skrifaði meistararitgerð sína um áhættusama leiki undir handleiðslu Kristínar .
Fjallað er um viðhorf , sjónarmið og vinnulag leikskólakennara tengt áhættuleik , til dæmis hvort leikskólakennarar hvetji til eða stöðvi börn í þess háttar leikjum .
Hún vonar að verkið varpi ljósi á stöðu áhættuleiks í íslenskum leikskólum og auki vitund um mikilvægi hans .
Takmörkuð tækifæri " Niðurstöður sýna að almennt bjóða íslenskir leikskólar og útileiksvæði þeirra upp á tækifæri fyrir börnin að stunda áhættusama leiki , þá sérstaklega klifur .
Tækifæri eru hinsvegar að mestu takmörkuð við að leiktæki sem bjóða upp á frekar litla áhættu , dæmi : lágir klifurveggir , afmörkuð klifurhæð og svo framvegis .
Jafnframt kom í ljós að viðhorf leikskólakennara til áhættuleikja lita hvernig staðið er að málum í þá veru að hamla frekar en styðja við áhættuleik .
Samkvæmt því sem hér kemur fram virðist vera ljóst að skilningi og / eða þekkingu á meðal leikskólakennara á áhættuleik barna er ábótavant .
Það viðhorf virðist ríkja að slíkir leikir einkennist af slagsmálum og klifri .
Mat kennara á hvað sé áhætta hefur áhrif á leik barnanna og hvað er leyft og hvað ekki .
Margir leikskólakennaranna telja þörf á breytingum á viðhorfi til áhættuleikja og útiumhverfis .
Meira náttúrulegt umhverfi og öðruvísi leiktæki , að auka þekkingu og meðvitund leikskólakennara , starfsfólks sem og öryggisfulltrúa skólanna um mikilvægi áhættuleikja er á meðal þess sem þeir leggja til .
Nokkrir leikskólakennarar lýstu jafnframt yfir áhyggjum vegna strangra reglna um leiksvæði og töldu þær hamla leik barna , " segir í ágripi um ritgerðina .
