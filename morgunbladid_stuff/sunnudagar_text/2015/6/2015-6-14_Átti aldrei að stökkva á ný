Frjálsíþróttakonan og læknaneminn Hulda Þorsteinsdóttir varð Norðurlandameistari unglinga í stangarstökki árið 2010 .
Hulda átti ótrúlega endurkomu á dögunum eftir þriggja ára glímu við erfið meiðsli en hún náði 2. sæti í stangarstökki á Smáþjóðaleikunum .
Hvenær byrjaðirðu að æfa stangarstökk ? " Ég byrjaði í frjálsum 14 ára en æfði þá flestar greinar .
Ég var með góðan grunn úr fimleikum , sem ég æfði í tíu ár , sem gerði það að verkum að stangarstökkið varð fljótt sterkasta greinin .
" Hversu oft æfirðu ? " 6-10 sinnum í viku , eftir því hversu langt er í mót .
" Áttu einhver áhugamál ? " Þegar það eru 2 æfingar á dag ásamt fullu háskólanámi , þá getur annað orðið útundan .
En ég hef gaman af því að borða góðan mat , hitta vini og elda með þeim .
Svo eigum við fjölskyldan hesta og það er alltaf á döfinni að fara oftar á hestbak .
" Leggurðu mikið upp úr heilbrigðu líferni ? " Já , ég geri það , borða yfirleitt hollan mat og reyni að passa að borða vel þegar æfingaálag er mikið .
Hef lengi ætlað að venja mig á að fara fyrr að sofa en játa að það hefur ekki náðst mikill árangur í því enn .
" Þú hefur glímt við erfið meiðsli , hvernig hefurðu nálgast það ? " Ég hef slitið krossband og farið í sex aðgerðir á hné , tvær aðgerðir á öxl og eina aðgerð þar sem fótbrot var skrúfað saman .
Axlarmeiðslin voru það alvarleg að ég átti að líta á seinni aðgerðina sem vel heppnaða ef ég gæti beitt mér í daglegum störfum án þess að fara úr axlarlið – að stökkva stangarstökk aftur var ekki inni í myndinni .
Mótlætið hefur vissulega tekið toll af mér og þá skiptir máli að hafa gott fólk í kringum sig ; fjölskyldu , þjálfara , lækna og sjúkraþjálfara .
Róbert Magnússon sjúkraþjálfari hefur reynst mér mjög vel og með mikilli vinnu er hægt að ná ótrúlegum framförum í endurhæfingu .
Ég reyni að horfa ekki of langt fram í tímann heldur frekar að fagna öllum litlum sigrum .
Það tók t.d. nokkra mánuði í þjálfun að ná að snúa hendinni út eftir axlaraðgerðina og enn lengri tíma að ná að lyfta henni upp .
Þótt ég hafi verið langt frá afrekum í stangarstökki með þessum sigrum , þá voru þeir ekki síður stórir og mikilvægt að staldra við og njóta .
" Hvaða ráð hefurðu handa þeim sem eru að byrja að æfa frjálsar ? " Prófa sem flestar greinar og ekkert vera að flýta sér að sérhæfa sig í einhverri grein .
Það frábæra við frjálsar íþróttir er fjölbreytileikinn í greinum .
" Hverjar eru helstu fyrirmyndir þínar ? " Vala Flosadóttir .
Ég fylgdist spennt með henni á Ólympíuleikunum árið 2000 og hef litið upp til hennar síðan .
" Hvaða áfanga fagnaðir þú síðast í íþróttunum ? " Ég hef virkilega notið þess að snúa loksins til baka í stangarstökkið eftir að hafa ekki getað stokkið í meira en þrjú ár .
Það er meira en að segja það að koma til baka og ná strax að bæta minn besta árangur eftir allt sem á undan hefur gengið og því gríðarlega sætt að uppskera loksins eftir alla vinnuna .
" Hvað er á döfinni hjá þér næstu vikur í íþróttunum ? " Keppnistímabilið er rétt að byrja og ég rétt að komast af stað .
Í næstu viku er Evrópubikarkeppni landsliða sem fer fram í Búlgaríu og svo verða vonandi fleiri mót í sumar , bæði hér heima og erlendis .
" 