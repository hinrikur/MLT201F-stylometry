Í september árið 1962 setti forseti Bandaríkjanna , John F. Kennedy , stefnuna á tunglið .
Þar með hófst fyrir alvöru geimferðakapphlaup milli stórveldanna tveggja , Bandaríkjanna og Sovétríkjanna .
Tæpum sjö árum síðar stigu Bandaríkjamennirnir Neil Armstrong og Buzz Aldrin fyrstir manna fæti á tunglið .
Alls fóru Bandaríkjamenn sex mannaðar ferðir til tunglsins á árunum 1969 til 1972 og eru þeir enn þann dag í dag eina þjóðin sem sent hefur menn til tunglsins .
Heldur dró úr geimferðakapphlaupinu eftir tunglferðirnar og við fall Sovétríkjanna í upphafi tíunda áratugar síðustu aldar má fullyrða að Bandaríkin hafi unnið fullnaðarsigur , enginn var eftir að keppa við og verulega dró úr áhuga á geimvísindum .
Aukinn áhugi fyrirtækja á geimferðum Milljarðamæringurinn Elon Reeve Musk þykir mikill hugsjónamaður og hefur einsett sér að rafmagnsvæða bílaflota heimsins með fyrirtæki sínu Tesla og gera geimferðir ódýrari , hagkvæmari og um leið umhverfisvænni .
Þannig hefur eitt fyrirtækja hans , SpaceX , unnið að þróun endurnýtanlegra eldflauga .
Hann er þó ekki einn um að keppa að þessum markmiðum , því að flugvélaframleiðandinn Airbus hefur nú viðurkennt að hafa í þróun sams konar kerfi fyrir geimflaugakerfi sín .
Nefnist verkefnið Adeline og stendur fyrir Advanced Expendable Launcher with Innovative engine Economy .
Þrátt fyrir að hugsun fyrirtækjanna beggja sé sú að endurnýta dýra hluti eldflaugarinnar er nálgun þeirra ólík .
Falcon 9 , flaug SpaceX , geymir hluta eldsneytis síns og notar það til að stýra dýrum hlutum eldflaugarinnar aftur til jarðar og lenda lóðrétt á skotpallinum aftur .
Adeline , flaug Airbus , byggir á allt annarri nálgun því í stað þess að geyma hluta af eldsneyti sínu er flauginni snúið við , beint að jörðu og með hjálp vængja og hreyfla lendir Adeline heilu og höldnu eins og hver önnur flugvél .
Aðferð Airbus hefur þann kost að minna eldsneyti þarf til að koma flauginni aftur til jarðar en á móti kemur að eingöngu eldflaugamótorinn snýr til baka og er endurnýtanlegur .
Falcon 9 virðist því enn sem komið er hafa vinninginn , en bæði er flaugin lengra á veg komin og skilar til baka fleiri hlutum eldflaugarinnar til notkunar á nýjan leik .
Miklir hagsmunir í húfi Geimskot eru mjög dýr og kosta allt frá 250 til 500 milljónir dollara .
SpaceX hefur sett sér það markmið að draga úr þessum kostnaði og koma honum niður fyrir 100 milljónir dollara .
Það þýðir minni kostnað við uppsetningu gervihnatta , geimferða og rannsókna í geimnum .
Airbus ætlar augljóslega ekki að missa af lestinni en er þó nokkuð á eftir SpaceX , enda ekki von á geimfari hins fyrrnefnda fyrr en í fyrsta lagi á árunum 2025 til 2030 .
