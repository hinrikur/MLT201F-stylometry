Karlmenn hafa lengst af verið í miklum meirihluta í tækni- og vísindanámi á Íslandi en undanfarinn áratug hafa ungar stelpur sótt í auknum mæli inn á svið vísinda og tækni .
Til marks um þennan aukna áhuga stelpna er vert að minnast á að Formula Student lið Háskóla Íslands , TeamSpark , hefur undanfarin tvö ár verið undir forustu tveggja frambærilegra stelpna .
Ragnheiður Björk Halldórsdóttir , sem útskrifast í dag úr iðnaðarverkfræði , tók við liðsstjórn TeamSpark á haustmánuðum 2013 og setti liðinu strax háleit markmið en hún segist ekki keppa nema til sigurs .
" Formula Student keppnin er keppni háskólaliða í hönnun , þróun , smíði og samsetningu kappakstursbíla , sem síðan keppa í öllu framgreindu og meiru á Silverstone brautinni í Bretlandi , " segir Ragnheiður en hún stýrði íslenska liðinu til sigurs í flokki nýliða á síðasta ári .
Í ár ætlar íslenska liðið að gera enn betur en það er vélaverkfræðineminn Aðalheiður Guðjónsdóttir sem tók við stjórn liðsins úr höndum Ragnheiðar og er því önnur stelpan sem stýrir þessi stóra verkefni .
Fordómar ekki til hér heima Strákar hafa í miklum meirihluta sótt í verkfræðinám í gegnum tíðina og áhugi á bílum liggur oftast nær hjá strákum en stelpum .
Fundu þið fyrir einhverjum fordómum eða erfiðleikum í starfi ykkar sem liðsstjóri , vegna þess að þið eruð stelpur ? " Hér heima – alls engum .
Sama hvort um var að ræða aðra liðsmenn , fræðimenn , Háskóla Íslands eða fólk úr atvinnulífinu , öll mín samskipti voru mjög eðlileg og fagleg .
Litið var á mig sem liðsstjóra að sinna sínu verkefni af krafti og aldrei var ég minnt á það að ég væri stelpa í stjórnunarhlutverki , eða varð fyrir fordómum .
Þegar komið var út í keppnina sjálfa voru keppnishaldarar , dómarar og fleiri forsvarsmenn mjög kurteisir og ég get ekki sagt að ég hafi fundið fyrir óþægindum í mínum samskiptum við þau .
Mögulega hefur þar haft áhrif að forsvarmaður keppninnar er hörkudugleg kona .
Þetta breyttist hins vegar örlítið þegar kom að öðrum keppendum .
Tæknilegum spurningum var t.d. frekar beint að strákunum í liðinu þó ég sæti sjálf fyrir svörum og hefði jafnvel nýlokið flóknum útskýringum , " segir Ragnheiður .
Glasið er hins vegar alltaf hálffullt hjá Ragnheiði og í mesta mótlætinu sér hún ljósu punktana í lífinu .
" Það sem stendur helst upp úr er stundin sem ég áttaði mig á því hversu frábærir íslenskir karlmenn eru .
Eftir að hafa lent 9 sætum ofar í keppni í viðskiptakynningu á bílnum okkar en sigurvegararnir frá árinu á undan hafði fyrrverandi liðsfélagi sigurliðsins frá 2012 það á orði við mig að ástæðan fyrir dræmum árangri þeirra í ár væri að þeir töpuðu alltaf fyrir ljóshærðum stelpum .
Þá varð ég mjög stolt af íslenskum karlmönnum , sem hefðu aldrei látið svona lagað út úr sér .
" Aðalheiður hefur enn ekki farið út til keppni sem liðsstjóri þó hún hafi verið hluti af liðinu í fyrra en hún segir engin merki þess hér heima að komið sé öðruvísi fram við hana en stráka í liðinu .
" Nærri því 25 prósent af liðinu eru stelpur og það góða við keppnina er að þú þarft ekki að hafa mikinn áhuga á bílum til að taka þátt .
Þá er það ekki endilega þannig að allir strákarnir í liðinu séu miklir bíladellukallar .
Þetta er fyrst og fremst verkfræðileg keppni þar sem reynir á marga þætti í hönnun og þróun bíls .
" Breytt viðhorf til háskólanáms Eru viðhorf til tækni og vísinda að breytast hjá stelpum ? " Það eru enn fleiri strákar en á flestum verkfræðibrautum háskólans en stelpur .
Þó er það svo að í iðnaðar- og byggingarverkfræðinni hefur stelpum fjölgað hratt á undanförnum árum og ég held að hlutföllin séu nokkuð jöfn þar .
Þá er það helst rafmagns- og tölvuverkfræðin sem stelpur sækja bara alls ekki , " segir Aðalheiður en hún er ekki í nokkrum vafa um að stelpur eigi eftir að sækja inn á þau svið verkfræðinnar einnig þegar fram líða stundir .
" Sjálf er ég að læra vélaverkfræði og valdi hana fyrst og fremst vegna þess að ég hef alltaf haft áhuga á stærðfræði og mér hugnaðist verkfræðinámið frekar en að læra hreina stærðfræði .
Strákarnir eru fleiri í vélaverkfræðinni en þeir eiga sér líka fleiri fyrirmyndir í tækniheiminum en konum er að fjölga hratt þar og við eigum eftir að sjá fleiri stelpur sækja í þessi fög eins og önnur í háskólanum .
" Ragnheiður tekur undir með Aðalheiði og segir tíðarandann hafa breyst .
" Eflaust hefur alltaf verið mikill áhugi hjá stelpum á að læra verkfræði en kannski hefur hún ekki alltaf verið talin nám fyrir konur , þ.e. ekki nægilega kvenlegt .
Eins skiptir hvatning miklu máli en ég er ekki í nokkrum vafa um að kynslóð foreldra minna hefur verið miklu duglegri að hvetja sín börn , stráka og stelpur , að sækja sér menntun á því sviði þar sem áhuginn liggur .
Heima á Íslandi hef ég aldrei fundið fyrir neinu öðru viðhorfi en að við séum öll jafningjar í náminu , " en Ragnheiður stundar nú verkfræðinám við einn besta tækniháskóla í Evrópu , Technische Universität München , í Þýskalandi .
" Í náminu úti er ég reglulega minnt á að ég sé hluti af þessum 1 prósent minnihlutahóp , sem eru stelpur í verkfræði .
Margir gera í því að reyna að núa mér því um nasir að ég hljóti að fá vinnu vegna þess eins að ég sé stelpa í stétt sem í eru að mestu karlmenn .
Eins og ég þurfi þá ekki að leggja jafn mikið á mig og aðrir í náminu eða sé ekki jafn greind .
Stundum heyri ég það líka frá strákum , sem ekki eru í verkfræðinámi hér við skólann , að " Sæt og ljóshærð stelpa eigi ekkert erindi í verkfræði " .
Þetta hefur oft farið í taugarnar á mér og ég hika þá ekki við að sýna slíkum einstaklingum hvað býr í ljóshærðu stelpunni frá Íslandi og læt menn heyra það og bendi á hvað orð þeirra og athafnir í raun og veru þýða .
Á slíkum stundum er gott að vita af öllu því góða og breiða baklandi sem ég á heima fyrir .
Spennandi tími framundan Það eru spennandi tímar framundan hjá bæði Ragnheiði og Aðalheiði .
Formula Student lið Háskóla Íslands , TeamSpark , fer út til keppni í júlí með nýjan og bættan bíl og Aðalheiður segir liðið ætla að ná enn lengra í ár .
" Við erum vakin og sofin yfir keppninni og bíllinn í ár er þriðjungi léttari en bílinn í fyrra , þrisvar sinnum aflmeiri og sjö sinnum meiri spenna á honum .
Við höfum því sett okkur stór markmið en liðið vinnur vel saman og allir eru einbeittir að því að ná settum markmiðum , " segir Aðalheiður en hún hefur í nægu að snúast þessa dagana því ásamt því að stýra heilu keppnisliði starfar hún á verkfræðistofunni EFLU og stefnir óðum á að verða ein af fyrirmyndum íslenskra kvenna í verkfræðistéttinni .
Ragnheiður situr ekki heldur auðum höndum enda að útskrifast úr iðnaðarverkfræði í dag og á fullu að marka stefnuna fyrir framtíðina .
" Eins og er , þá er ég að vinna í umsóknum fyrir störf í Þýskalandi fyrir haustið .
Stefnan er að gefa skólanum smá frí og vinna sem starfsnemi í eitt ár en að því loknu mun ég stunda frekara nám .
Hvar í heiminum það mun gerast veit ég ekki enda eru mér allir vegir færir , líkt og hverri annarri stelpu eða strák sem þorir að elta drauma sína .
" 