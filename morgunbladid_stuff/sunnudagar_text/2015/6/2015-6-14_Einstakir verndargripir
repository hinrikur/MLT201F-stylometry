Þegar blandað er saman list og tækni getur útkoman orðið forvitnileg .
Iðnhönnuðurinn og listakonan Katrín Ólína Pétursdóttir vinnur nú að verkefni í Helsinki , Finnlandi , þar sem hún hannar verndargripi í formi skarts sem síðan eru prentaðir út með tækni þrívíddarprentunar .
Hún sækir innblástur í náttúruna , geiminn og rúnir .
" Þetta mynsturkerfi mitt er á sinn hátt tengt rúnum , geimnum og tilurðarferlum í náttúrunni .
Ólíkir hlutir gæti manni dottið í hug , en þegar öllu er á botninn hvolft sýnist mér grunnhugsunin á hvaða sviði sem er ganga út á það sama , þ.e. að finna og vinna með mynstur og miðla áfram .
Allt er tengt og í raun miklu meir en okkur grunar að ég tel .
Mér finnst á þennan hátt áhugavert að vinna að því að mynda brú milli lista og vísinda , " segir hún .
Barn , Tungl , Hjól og Þolinmæði Katrín Ólína hefur búið og starfað í Helsinki síðan í upphafi árs 2014 en þangað hélt hún með rannsóknarstyrk úr Hönnunarsjóði til að þróa með þrívíddar prentun innviði stafræns hugmyndaheims sem hún hefur unnið að síðustu ár .
Hugmyndin um verndargripina kviknaði og eru þeir afrakstur rannsóknarverkefnis sem staðið hefur yfir í eitt og hálft ár .
Talismans eins og gripirnir eru kallaðir á ensku þýðir Katrín sem Talsmenn á íslensku en slíkir gripir eru verndargripir í fornum menningarsamfélögum .
" Hver gripur vísar í lífsþema og erkitýpu sem m.a. má finna í rúna , kabbala og tarrotkerfinu sem hægt er að tengja sig við með því að bera gripinn , " segir Katrín .
" Í seríunni má þannig finna Talsmanninn Barn , Tungl , Hjól , Orku og Þolinmæði svo eitthvað sé nefnt .
Við erum öll ólík en þurfum okkar talsmann til að vinna með ákveðna þætti í okkur sjálfum sem við viljum efla og styrkja , " segir hún ennfremur .
Nýjar framleiðsluaðferðir Sérstaða þrívíddarprentunar er sú að hægt er að prenta út flókin form sem erfitt væri að framleiða með hefðbundnum aðferðum .
" Hver hlutur er prentaður út sér þannig að rými skapast til að sérhanna hvern hlut .
Á þennan hátt má segja að hugmyndin um hefðbundnar fjöldaframleiðsluaðferðir eigi ekki við í heimi þrívíddar prentunar , " segir hún .
Katrín Ólína hlaut nýverið styrk úr Hönnunarsjóði til að vinna verkefnið áfram .
Hún er í samstarfi við stærsta skartgripaframleiðanda Finnlands , Kalevalakoru , og mun hún sýna Talsmennina í haust á hönnunarsýningu þar ytra .
Hún vinnur verkefnið hjá Add , sem er rannsóknar- og þróunarsetur um stafræna miðla og 3D prentun við Aalto Háskólann í Helsinki , en setrið er eitt fullkomnasta sinnar tegundar á Norðurlöndum .
Það mun því ekki líða á löngu að almenningur geti fengið sinn eigin Talsmann , prentaðan út í þrívídd .
