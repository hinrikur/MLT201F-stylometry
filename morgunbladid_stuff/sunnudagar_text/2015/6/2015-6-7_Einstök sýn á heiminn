Hún vildi að verk sín skiptu máli , að þau fjölluðu um mikilvæg málefni í lífi okkar , um hluti sem við ættum að vita af , " segir bandaríski ljósmyndarinn Charles Harbutt í viðtali í TIME -tímaritinu , um vin sinn í áratugi , hinn áhrifaríka bandaríska ljósmyndara Mary Ellen Mark .
Hún lést úr lungnabólgu hinn 25. september síðastliðinn , 75 ára að aldri ; á síðustu misserum höfðu alvarleg veikindi brotið niður mótstöðuafl líkama hennar en þessi goðsagnakenndi ljósmyndari hélt áfram að mynda og kenna , sýna fólki heiminn eins og hann er og hvernig ætti að skráetja hann , nánast til dauðadags .
Harbutt bætir við að fyrir sér hafi meginþema verka Mary Ellen á rúmlega hálfrar aldar ferli verið " konan í þessum þreytta gamla heimi okkar " .
Og hann telur upp fræg verkefni sem hafa komið út í bókum Mary Ellen Mark , þar á meðal Ward 81 , með myndum sem hún tók innilokuð á geðsjúkrahúsi fyrir konur ; Falkland Road , sem fjallar um vændiskonur , margar vart af barnsaldri , við samnefnda götu í Bombay ; þriggja áratuga verkefnið um Tiny , sem var unglingur á refilstigum þegar þær Mark hittust en birtist í væntanlegri bók sem tíu barna móðir á fimmtugsaldri ; það er bókin um Móður Theresu og heimili hennar fyrir dauðvona í Kalkútta ; sú um útskriftarveislur úr miðskólum í Bandaríkjunum .
Bæta má við þessi orð Harbutts að algengustu viðfangsefnin eru ekki bara konur heldur líka þeir sem minna mega sín af ýmsum ástæðum ; þar má nefna langtímaverkefni um fátækt í Bandaríkjunum , verkefnið Undrabörn sem Mary Ellen ljósmyndaði í Öskjuhlíðar- og Safamýraskólum í Reykjavík á árunum 2005 til 2007 og bókina rómuðu um sirkusa á Indlandi .
En Mary Ellen hafði óseðjandi áhuga á fólki á öllum stigum mannlífsins og sá áhugi birtist til að mynda í fjölmörgum portrettverkefnum , sem hún tókst reglulega á við á sínum glæsta ferli .
Þannig tók hún myndir í heillandi bók um tvíbura og myndaði bak við tjöldin við gerð yfir 100 kvikmynda , margra þeirra þekktustu frá undanförnum áratugum , og kom úrval þeirra út í bókinni Behind the Scenes sem selst hefur í bílförnum .
Þar má sjá ljósmyndir frá gerð kvikmynda á borð við Apocalypse Now , Satyricon , Gaukshreiðrið og Maraþonmaðurinn .
Harbutt segir réttilega að Mary Ellen hafi alltaf litið á sig sem portrettljósmyndara .
Hún lagði ofuráherslu á að ná af fólki sterkum sjálfstæðum ljósmyndum sem töluðu til þeirra sem sáu vegna innihalds og agaðrar formgerðar .
Hún hafði ekki áhuga á svokölluðum ljósmyndafrásögnum , þar sem styrkurinn verður til í samtali margra mynda .
Og hvert einasta verkefni nálgaðist Mary Ellen af óviðjafnanlegum metnaði .
Lagði mikla vinnu í undirbúning , las sér til , aflaði heimilda og bjó sig undir hvað það sem hún kynni að mæta á vettvangi .
Því kynntist ég sjálfur vel á þeim árum í New York þegar ég vann talsvert með henni þar , og síðar við undirbúning verkefna með henni hér á Íslandi .
Hún fór í hvert verk með það í huga að gera sitt besta og sá metnaður , sá öflugi drifkraftur , auk óviðjafnanlegs auga og samkenndar með fólki , fleytti henni strax á þrítugsaldri í þá stöðu að verða einn áhrifamesti ljósmyndari samtímans .
Ljósmyndari sem hefur verið dáður og virtur fyrir framúrskarandi verk sín , líklega annar tveggja þekktustu kvenljósmyndara dagsins í dag , ásamt Annie Leibovitz .
Þar er þó , að mínu mati , ólíku saman að jafna .
Önnur fjallar um yfirborðið en hin fer í verkum sínum á dýptina , án málamiðlana .
Aðdáendur og lærlingar Mary Ellen Mark breytti lífi mínu .
Það er svo einfalt .
Það var stórkostleg að vera sífellt að læra af henni , fyrst rúmlega tvítugur á námskeiði , svo sem starfsmaður í vinnustofu þeirra Martins Bell í New York , að njóta gjöfullar vináttu hennar gegnum árin og vera að lokum þeirrar gæfu aðnjótandi að kenna með henni á námskeiðum í Myndlistarskólanum í Reykjavík .
Við ræddum verk nemendanna við þá , sýndum þeim fram á hvað væri gott , hvað mætti bæta , hvenær þau ættu að endurtaka verkefni eða halda áfram á sömu braut .
Boðskapur Mary Ellen var skýr ; hún vildi einfaldlega að nemendur sínir lykju námskeiðinu sem betri ljósmyndarar en þegar það hófst .
Hún var einstaklega næm á að finna styrkleika allra og veikleika , hrósaði og hvatti en gat líka verið óvægin ef henni þótti fólk ekki leggja sig fram , vera til dæmis að myndskreyta hugmynd í stað þess að leita að áhrifaríkri sjálfstæðri ljósmynd .
Og hún var frábær " editor " í að velja réttu myndina , enda var myndvalið , þegar upp var staðið , jafn mikilvægt og myndatakan sjálf .
Það var ekki að ástæðulausu að sömu nemendurnir sóttu oft námskeið Mary Ellen ár eftir ár , í Oaxaca , New York og Reykjavík .
Hún átti sér aðdáendur og lærlinga úti um heimsbyggðina .
Og vinahópurinn var stór og Mary Ellen sinnti vinum sínum af mikilli natni , gleymdi engum .
Í gegnum árin hafa allrahanda gjafir ; bækur , myndir , óvenjuleg leikföng , alþýðulistaverk eða föt , streymt til vina hér sem annars staðar .
En fyrst og fremst kunni hún þá list að hvetja og styðja vini sína , á einstakan hátt , í orðum og verki .
Ástríða og einlægni " Ég á Mary Ellen gríðarlega mikið að þakka .
Hún var einstök manneskja .
Traustur , gjöfull og einlægur vinur .
Hún kenndi mér ótrúlega margt og var alltaf tilbúin að gefa af sér , " segir ljósmyndarinn Ragnar Axelsson , RAX .
Og bætir við að hún hafi búið yfir óskiljanlega mikilli orku og drifkrafti , hafi getað unnið nánast endalaust , allt til dánardags .
Ragnar segir ástríðu Mary Ellen Mark fyrir viðfangsefnum sínum hafa verið óviðjafnanlega .
" Hún hafði einstaka sýn á heiminn og ljósmyndun og miðlaði henni bæði í verkum sínum og til nemenda sinna .
" Hann segist hafa lært gríðarlega mikið á því að sækja námskeið hjá henni í Bandaríkjunum árið 1988 .
" Ég þóttist kunna eitthvað þegar ég mætti á námskeiðið en þótt það hafi verið mjög gaman sneri ég til baka eins og barinn hundur , faglega .
En svo síaðist inn allt það sem hún kenndi mér .
Hún kom skilaboðunum og reynslu sinni til okkar nemenda sinna á einstakan hátt .
" Ragnar hefur oft sagt þá sögu þegar hann var á ferð um Grænlandsísinn í fimbulkulda , farþegi á hundasleða , og ætlaði að hætta að mynda þar sem það var svo erfitt í kuldanum .
En þá hafi hann heyrt rödd Mary Ellen í huga sér , þar sem hún skipaði honum að halda áfram að mynda .
Og þá tók hann eina af sínum þekktustu ljósmyndum frá Grænlandi .
Mary Ellen hafði sjálf gaman af þessari sögu .
" Ljósmyndir hennar eru þess eðlis að það þarf ekki að merkja þær , maður þekkir þær alltaf , hún hafði svo sterkan stíl , " segir Ragnar .
" Ástríðan og einlægnin skín í gegn í öllum ljósmyndum hennar .
" Mary Ellen gagnrýndi prentmiðla afar hart á undanförnum árum , sagði þá sífellt hafa minni og minni áhuga á raunverulegu og vönduðu efni um líf fólks á jörðinni , lífi sem auglýsendur vildu ekki sjá við hliðina á auglýsingum í miðlunum .
Hún þekkti þessa breytingu vel , frá því að geta valið úr tilboðum um að vinna jafnvel í einhverjar vikur að ljósmyndafrásögnum í hinum og þessum löndum , yfir í veruleika 21. aldarinnar þar sem miðlarnir höfðu ekki lengur áhuga á að ráða ljósmyndara í slík langtímaverkefni og verk hennar rata einkum til fólks í bókum og sýningum .
" Hún var að skrásetja veruleika sem skiptir máli , " segir Ragnar .
" Í dag vilja fjölmiðlar frekar fjalla um fólk sem er frægt fyrir ekkert sem skiptir máli .
Nú er Mary Ellen farin og skilur eftir sig ómetanlega fjársjóði í myndu m .
" Ragnar bætir við að sem betur fer séu enn um allan heim góðir ljósmyndarar sem skrásetji veruleikann af ástríðu .
" En Mary Ellen er þar á toppnum .
Í mínum huga er hún einn af fimm flottustu ljósmyndurum allra tíma , með til að mynda Cartier-Bresson og W. Eugene Smith , " segir hann .
Hreyfði við okkur Mary Ellen Mark var einstaklega sterk kona sem gat ekki hugsað sér það sem annað fólk kallaði frí eða orlof ; hún vann ötullega og af ástríðu að verkefnum sínum , alla daga , Hún sótti sér af og til hvíld í verslunarleiðangra , eins og frægt hefur orðið , enda sérstakur góðkunningi hönnuða og handverksfólks víða um lönd .
Hér á Íslandi kynntust margir starfsmenn verslana henni vel á undanförnum árum og hafa hugsað til hennar undanfarna daga , rétt eins og fólk sem kynntist henni hér við kennslu eða í ljósmyndaverkefnum .
Síðustu misserin gekk hún ekki heil til skógar , glímdi við alvarlegan blóð- og mergsjúkdóm , en neitaði að láta veikindin stöðva sig .
Hún vann af kappi að því að ljúka við væntanlega bók sína , Tiny : Streetwise Revisited sem kemur út í september .
Í henni hitta lesendur aftur fyrir persónurnar úr Streetwise- verkefninu frá 1983 , sem voru þá götubörn í Seattle .
Nú eru sum þeirra látin en Mary Ellen og Martin hafa reglulega ljósmyndað , rætt við og kvikmyndað þau sem lifa og þá einkum beint linsum að " Tiny " , sem var 13 ára þegar Mary Ellen hitti hana fyrst og myndaði hana fyrir LIFE -tímaritið en er nú tíu barna móðir í Seattle .
Þegar ég dvaldi hjá Mary Ellen og Martin í New York í mars voru meistaraleg svarthvít prentin í bókina tilbúin og glæsileg hönnunin frágengin og gladdist Mary Ellen mikið yfir því .
Hún nær því miður ekki að sjá þetta metnaðarfulla lokaverk sitt koma út á bók .
Melissa Harris , aðalritstjóri Aperture -tímaritsins og bókaútgáfunnar , vann að nokkrum bóka Mary Ellen og lýsir henni sem óviðjafnanlegu " náttúruafli " .
" Sem ljósmyndari var hún afar tilfinningaríkur sögumaður sem tengdist viðfangsefnum sínum á náinn hátt og auðnaðist að miðla einhverju um þau sem hreyfði við okkur , " segir hún .
Óviðjafnanleg verk Mary Ellen lifa en heimurinn er litlausari án hennar .
Þótti Ísland athyglisverðast Hvort sem það er nú gott eða slæmt , þá held ég að myndavélin og ég verðum eitt þar til yfir lýkur , " sagði Mary Ellen Mark í samtali okkar í Morgunblaðinu árið 1989 , þegar hún kom fyrst hingað til lands .
Og sú varð raunin .
Mary Ellen starfaði til dauðadags , 25. maí , við myndatökur og kennslu og sló aldrei af .
Hún var einstakur og ástríðufullur ljósmyndari , næmasti mannþekkjari sem ég hef kynnst og traustur vinur .
Aldarfjórðungi eftir þetta samtal , og eftir margar heimsóknir til Íslands og vinnu hér við ljósmyndun og kennslu , sagði hún við annan blaðamann : " Ísland er athyglisverðasta landið í Skandinavíu .
Það er einstaklega háþróað en á sama tíma óspillt og ekta .
Þrátt fyrir hversu háþróað það er má samt segja að það einkennist af tærleika .
" Þetta sagði Mary Ellen í samtali við Morgunblaðið fyrir ári , áður en árlegt þrettán daga námskeið okkar Martins Bell , eiginmanns hennar , hófst í Reykjavík .
Hún bætti við : " Menningin er heillandi og fólkið dásamlegt sem landið byggir .
Það er hjartahlýtt , með gott skopskyn og opið fyrir því að láta ljósmynda sig .
Það er í raun fólkið sem gerir þetta land áhugavert á sjónrænan hátt .
" Vann fyrir Morgunblaðið Eins og Melissa Harris , fyrrverandi aðalristjóri Aperture -tímaritsins og samstarfskona Mary Ellen í áratugi , segir í hjartnæmri minningargrein , þá elskaði Mary Ellen þrjú lönd .
Lengi voru það Indland og Mexíkó , svo bættist Ísland í þann hóp .
Og í þessum löndum skapaði hún nokkrar af sínum persónulegustu ljósmyndafrásögnum .
Mary Ellen þekkti Ísland því orðið vel og þá einkum mannlífið ; sem ljósmyndari hafði hún minni áhuga á landslagi og náttúru .
" Það sem er einstakt við Íslendinga er að þegar maður kynnist þeim er maður búinn að eignast vini fyrir lífstíð .
Þeir gleyma manni ekki og maður gleymir þeim aldrei , " bætti hún við í fyrrnefndu viðtali og sagðist meta eitt öðru fremur hér á landi : " Það er þessi tærleiki og hreinskiptni fólksins .
Það er ekki algengt og raunar svo sjaldgæft að ég get aðeins nefnt tvo staði þar sem ég hef fundið þetta .
Það er á Íslandi og í litlum bæ í Mexíkó .
Hann heitir Oaxaca og þar er fólkið opið , hreint og beint , rétt eins og Íslendingar .
" Það var á þessum tveimur stöðum , og í vinnustofu sinni í New York , sem Mary Ellen kaus að kenna á árlegum námskeiðum síðustu árin sem hún lifði .
Og þessi metnaðarfulli , kröfuharði og oft á tíðum baráttuglaði ljósmyndari , sem aldrei lét beygja sig , var hjartahlýr vinur sem studdi okkur vini sína eins og henni var frekast unnt .
Gott dæmi um það er hvernig hún aðstoðaði við að koma ljósmyndum Ragnars Axelssonar , RAX , á framfæri , til að mynda við LIFE-tímaritið árið 1988 .
" Ég er sannfærð um að RAX sé einn af bestu ljósmyndurum samtímans .
Hann hefur náð einhverju sem enginn annar hefur náð , " sagði hún .
Mary Ellen skrifaði afar fallegan eftirmála við alþjóðlega bók um Ragnar í röðinni Photo Poche , og segir hann ljósmyndara knúinn áfram af ástríðu og vera með skýr markmið í list sinni .
" Hann segir okkur sannleikann um það hvað er mikilvægt í þessum heimi ; honum þykir raunverulega vænt um jörðina og fólkið sem hana byggir – hvað gæti verið betra , " spyr hún og lýsir um leið sjálfri sér afar vel .
Mary Ellen Mark kom fyrst til Íslands 1989 , í boði okkar RAX og Páls Stefánssonar , sem allir höfðum kynnst henni á námskeiðum erlendis árið áður , og Morgunblaðsins .
Hún hélt þá fjölsóttan fyrirlestur í Háskóla Íslands .
Ferðir þeirra hjóna hingað urðu sífellt fleiri og árlegar eftir aldamótin .
Þá var meðal annars sett upp á Kjarvalsstöðum sýning á verkum Mary Ellen , American Odyssey .
Síðsumars 2005 vorum við Martin að fara í okkar árlegu veiðiferð í Dalina og Mary Ellen vildi koma með til landsins en hún hafði engan áhuga á veiði eða náttúru og óskaði eftir því að fá verkefni að takast á við á meðan .
Ég var þá myndstjóri Morgunblaðsins og við settum upp fyrir hana fjögur verkefni sem hún ljósmyndaði á tveimur vikum og við birtum í kjölfarið í sunnudagsblaðinu .
Í einni ljósmyndafrásögninni voru myndir sem Mary Ellen tók í réttum í Húnavatnssýslu en þangað fór hún með RAX og Páli Stefánssyni .
Í annarri voru líflegar myndir sem hún tók af busavígslu og busaballi í MK .
Það fannst henni skemmtilegt enda búin að ljósmynda ýmiskonar hefðir og skemmtanir sem tilheyra unglingamenningu víða um lönd .
" Þessir krakkar höfðu frábært skopskyn .
Unglingar eru mikið að sýnast og vilja láta taka af sér myndir .
Ein stúlkan var svo pirruð vegna þess að ég vildi ekki taka myndir af henni að hún sparkaði í mig , " sagði hún og hló .
Þá myndaði Mary Ellen íslenska listamenn sem hún hafði kynnst , Helga Þorgils Friðjónsson , Kristján Davíðsson og einfarann Eggert Magnússon , auk hinnar bandarísku Roni Horn .
Við bættum inn í söguna eldri mynd sem hún tók árið 1993 af Stefáni " Stórval " Jónssyni – þau Martin hafa safnað verkum hans – og þeim Richard Serra og Matthew Barney , sem báðir höfðu tengingu við Ísland .
Loks rættist gamall draumur Mary Ellen , síðasta daginn sem hún var á landinu í þeirri ferð , að hún fékk leyfi til að ljósmynda í Öskjuhlíðarskóla en hún hafði hrifist af stuðningnum við fatlað fólk á Íslandi .
" Þessi skóli er dásamlegur , " sagði hún eftir á , " í Öskjuhlíðarskóla eru börnin virt fyrir það hver þau eru , allir eru fullir af ást og hlýju og þess vegna er umhverfið svo notalegt .
" Eftir að myndirnar birtust í Morgunblaðinu fékk Margrét Hallgrímsdóttir þjóðminjavörður Mary Ellen og Martin til samstarfs um ítarlegri skráningu á heimi fatlaðra skólabarna í Reykjavík .
Afraksturinn var sýningin og bókin Undrabörn og heimildakvikmynd Martins , Alexander , einstakt verkefni sem þau nutu að takast á við hér .
" Það er í raun fólkið sem gerir þetta land áhugavert á sjónrænan hátt , " sagði Mary Ellen Mark þegar hún útskýrði dálæti sitt á Íslandi .
Í aldarfjórðung kom hún reglulega hingað , ljósmyndaði og kenndi hér á námskeiðum .
Einar Falur Ingólfsson efi@mbl.is " Frábær listamaður " Mary Ellen Mark var dáður kennari sem hafði einstakt lag á að hjálpa ljósmyndurum að skerpa sína sýn .
Síðustu árin kenndi hún á alþjóðlegu tveggja vikna námskeiði í Reykjavík , ásamt eiginmanni sínum , Martin Bell , Einari Fal Ingólfssyni ljósmyndara og konu hans , Ingibjörgu Jóhannsdóttur , fyrrverandi skólastjóra Myndlistarskólans í Reykjavík .
Þá kenndi Mark reglulega námskeið í Oaxaca í Mexíkó og í vinnustofu sinni í New York .
Ásdís Ásgeirsdóttir ljósmyndari sótti síðustu námskeiðin sem Mark kenndi á öllum þessum stöðum .
" Ég hafði lengi ætlað mér að sækja námskeið hjá Mary Ellen , enda minn uppáhalds ljósmyndari , " segir Ásdís .
" Þetta var gríðarlega skemmtileg reynsla og hvetjandi , enda Mary Ellen einstök í sinni röð .
Þegar ég var búin að fara á námskeiðið í New York í fyrra var ég komin á bragðið .
Ég fékk svo að vinna sem aðstoðarmaður á Íslandsnámskeiðinu og fór svo til Oaxaca í febrúar á þessu ári .
Það var stórkostlegt .
Mary Ellen var frábær í að hrósa og gagnrýna og fann alltaf eitthvað gott hjá öllum .
Hún hafði sanna ástríðu fyrir ljósmyndun sem smitaði út frá sér , " segir hún .
" Það eru forréttindi að hafa fengið að kynnast henni persónulega , hún var svo mikill karakter og frábær listamaður .
Hún lagði mikla áherslu á innihald mynda , svo og auðvitað myndbyggingu .
Hún vildi að hver ljósmynd gæti staðið ein og sér sem sjálfstætt listaverk og ég hafði þetta allt í huga þegar ég myndaði á námskeiðum hjá henni .
Ég geymi með mér allar skemmtilegu minningarnar frá þessum námskeiðum , " segir Ásdís .
" Í Oaxaca sagði Mary Ellen að hver sem er gæti tekið góða ljósmynd , jafnvel lítil börn .
En það væri næstum ógerlegt að taka stórkostlega ljósmynd .
Hún hafði svo sannarlega tekið margar stórkostlegar myndir sjálf .
Um daginn þegar ég var á Kúbu að mynda hafði ég þessi orð í huga og ráðin sem hún hafði veitt mér .
Næsta ljósmynd gæti alltaf orðið þessi stórkostlega .
" Á undanförnum árum hafa margir Íslendingar notið þess að læra af og vinna með Mary Ellen Mark .
