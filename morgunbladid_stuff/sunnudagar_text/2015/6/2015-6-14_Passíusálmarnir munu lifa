Sannarlega hafa Passíusálmarnir haft mikil áhrif á tungumálið , " segir Mörður Árnason íslenskufræðingur , sem annaðist nýja útgáfu Passíusálma Hallgríms Péturssonar , en forlagið Crymogea stendur að baki útgáfunni .
Birna Geirfinnsdóttir hannaði bókina .
Í fyrra voru liðin 400 ár frá fæðingu Hallgríms Péturssonar og á næsta ári eru 350 ár liðin frá því að fyrsta útgáfa Passíusálmanna leit dagsins ljós .
Útgáfa Marðar þykir marka tímamót , þar sem sálmarnir eru í fyrsta sinn settir fram í bók með útskýringum fyrir lesendur og er útgáfan einkar aðgengileg almenningi sem vill kynna sér sálmana betur , en fleyg orð , málshættir , orðskviður , sálmar og bænir úr Passíusálmunum hafa lifað á vörum þjóðarinnar í hálfa fjörðu öld , allt til dagsins í dag .
Sumt af því sem fólk heldur að hljóti að hafa verið til nánast frá upphafi reynist vera úr Passíusálmunum eða sést fyrst þar .
Margur hefði til dæmis haldið að sá frægi orðskviður " Heimur versnandi fer " hefði alltaf verið til , en Hallgrímur var fyrstur til að setja hann fram í þessari mynd .
" Það er mikið um fleyg orð úr Passíusálmunum í tungumálinu og þau hafa stundum orðið að almennum sannleik án þess að fólk þekki uppruna þeirra .
Það má nefna ótal dæmi .
" Huggun er manni mönnum að " er beint úr Passíusálmunum og lýsir vel heldur drungalegri lífssýn 17. aldar , öfugt við til dæmis svipaðan málshátt úr Hávamálum ; " Maður er manns gaman , " sem lýsir fjörlegri lífssýn víkingaaldar .
" Var verndartákn Mörður segir einkum tvennt átt þátt í að Passíusálmarnir festu sterkar rætur í daglegri menningu okkar og tungumáli .
" Annars vegar eru þetta heimsbókmenntir , góður algildur skáldskapur , og ekki bara góðar íslenskar bókmenntir , sem væri þó harla gott .
Ég bendi stundum á að stuttu áður en Hallgrímur Pétursson fæddist létust stórhöfundarnir Cervantes og Shakespeare , og tónsnillingurinn Bach fæddist svo nokkrum árum eftir að Hallgrímur lést .
Hallgrímur passar vel inn í þessa röð barokkmeistara .
Svo er passía Krists saga sem allir gjörþekktu á fyrri öldum og meginatriðin í henni vonandi ennþá .
Hins vegar er svo það að prentanir Passíusálmanna eru líklega fleiri en nokkurs annars skáldverks á Íslandi .
Passíusálmarnir voru lesnir samfellt 50 kvöld í röð vikurnar fyrir páskana og það þýðir að maður á sjötugsaldri á 18. og 19. öld hafði heyrt Passíusálmana lesna uppundir 60 sinnum .
Allt fram á okkar daga kunnu menn því jafnvel heilu sálmana utanbókar .
Og margt endaði svo á því að verða hluti af tungumálinu .
" Passíusálmarnir skipta verulegu máli í kristinni og íslenskri menningu , sem ekki var hægt að skilja í sundur á þessum tíma , og verða trúarskáldskapur lútherskunnar númer eitt .
Sjálfar bækurnar urðu þá nánast að verndargripum .
Það var meðal annars siður að leggja þær á brjóst hinna látnu í kistunni , og er enn tíðkað .
Mörður segir að af grallaraskap hafi sumir leitt að því líkur að það sé helsta ástæðan fyrir mikilli sölu á bókunum í gegnum tíðina .
Hvað gerir það að verkum að sumir staðir í sálmunum veljast frekar en aðrir til að öðlast áframhaldandi líf í tungumálinu okkar sem fleyg orð ? " Það er líkt og með önnur fleyg orð ; það sem er vel samið festist í sessi og svo þarf textinn að koma fólki við .
Annaðhvort sem almennur sannleiki og speki eins og að mönnum sé huggun mönnum að eða sem sértækari boðskapur sem miðast þá við tilteknar aðstæður manna .
Má þar nefna gagnrýni Hallgríms á höfðingja og ágirnd í samfélaginu .
Greinilega hafa undirstéttarmenn leyft sér að hafa úr þeim höfðingjaköflum hendingar og notað sem eins konar stjórnarandstöðu við höfðingjana .
Gagnrýni á óhóf , græðgi og valdníðslu var ekki vel séð , en það var erfitt að hnýta í smælingjana fyrir að fara með vers úr Hallgrímssálmum .
" Tilvitnanir í því samhengi má finna víðs vegar enn í dag og í kringum hrun bankanna árið 2008 mátti til dæmis oft sjá vitnað í Passíusálmana í þingræðum og bloggpistlum .
" Ein frægasta tilvitnunin , sem er þó frá því nokkru fyrir hrun , er þegar Davíð Oddsson tók peningana sína út úr Kaupþingi og vitnaði í því sambandi beint í vers úr Passíusálmunum ; " Undirrót allra lasta / ágirndin kölluð er " .
" Svo má benda á það að í hruninu gerðist það að þeir sem töldust vera fyrstir urðu síðastir og þá var gripið til orða svo sem " Dramblátum setur drottinn skammt " .
Menn sóttu í tilvitnanir í Passíusálmana í kringum þetta tímabil og gera enn .
" Heimsbókmenntir hverfa ekki Mörður segir að ekki sé hægt að líta á Hallgrím Pétursson sem byltingarmann þótt margt megi taka úr kvæðum hans og útleggja í samhengi við samfélagsátök og stjórnmál fyrr og síðar .
Hallgrímur hafi í samræmi við almenna heimssýn síns tíma litið svo á að kristilegt samfélag væri samsett úr hófstilltum og sanngjörnum yfirmönnum og svo undirsátum sem eiga að vera hlýðnir og guðræknir .
Þegar bregður út af þessu getur ádeilan verið afar hvöss og Hallgrímur mjög harður , en alltaf heldur grimmari við yfirvöldin og höfðingjana , sem líkt er við hina illu gyðingapresta og hinn rangláta dómara Pontíus Pílatus " En þá má ekki gleyma einlægu og lýrísku stöðunum í sálmunum , sem eru hvað tærasti skáldskapur þeirra og er að finna í dulúðarköflunum .
Bæði trúmenn og þeir sem hafa yndi af bókmenntum sækja ekki síst í þá staði í sálmunum .
" Heldurðu að yngri kynslóðir muni halda áfram að vitna til Passíusálmanna – að þeir lifi í tungumálinu okkar áfram ? " Já , ég held það .
En ég held líka að það sé ekki jafn greiðfært inn í Passíusálmana og var og þar liggur ekki síst tilgangurinn með bókinni .
Málfar sálmanna og orðfæri er auðvitað töluvert ólíkt því sem nú er .
Heimsmyndin hefur gjörbreyst , og áherslur í lúterskri kristni eru líka aðrar nú en var .
Ég vona að með þessari bók höfum við brúað þetta bil að einhverju leyti .
Á hinn bóginn þurfa sálmarnir enga mikla fyrirlestra .
Heimsbókmenntir hverfa ekki bara .
" Eru einhverjir staðir í Passíusálmunum sem þú heldur upp á og hefðir jafnvel viljað sjá oftar vitnað til ? Þegar ég kynntist sálmunum ungur maður var ég kannski hrifnastur af þessum ádeiluköflum þar sem Hallgrímur yrkir um ágirndina og stjórnmálahöfðingjana .
Þegar ég fór svo að sökkva mér fyrir alvöru í þetta verk fyrir útgáfuna varð ég eiginlega snortinn af dulúðarversum sálmanna .
Þessum stöðum þar sem samband skáldsins og Krists er orðið svo náið að hann kallar hann ekki herra og drottinn heldur vin , kunningja og bróður , og manni finnst stundum nánast eins og maður sé að trufla þetta einlæga trúnaðarsamtal .
Sé að ryðjast inn í herbergið .
Það er til dæmis lítið vers í 10. sálmi þar sem lýst er hrakningum Krists , hann hefur verið handtekinn og er leiddur höfðingja milli og fær hvergi hvíld .
Þessu er lýst og svo kemur versið þar sem skáldið býður Kristi á heimili sitt og í hjartað sitt og segir að hann megi líka koma með krossinn : " Þó þú komir með krossinn þinn / kom þú blessaður til mín inn .
" Sá kross er ekki bara viðarkrossinn á Hausastað heldur samanlögð þjáning píslanna , sem skáldið er tilbúið að taka á sig .
" Á boðskapur Passíusálmanna enn erindi við okkur í dag ? " Ég er feiminn við þá spurningu .
Guðfræðingur og hugmyndasögufræðingur myndi svara þessu í löngu máli en ég svara eiginlega með því að benda fólki á að prófa að lesa sálmana , í fyrsta sinn eða upp á nýtt .
Mér finnst líklegt að Passíusálmarnir hafi mikla þýðingu fyrir trúað fólk .
Sjálfum er mér nokkuð fjarri helsti boðskapur þeirra og þema , sem er friðþægingarkenningin .
Ég hrífst af sálmunum sem miklum skáldskap - og svo finnst mér þessi dulúðarstrengur magna upp sálmana , og hann hefur kannski ákveðna þýðingu fyrir fleiri en þá sem eru að leita að skáldskap og kristilegum anda .
Manni getur fundist ýmislegt um þjáningarboðskap þessara alda , en söguhetja Hallgríms í Passíusálmunum er sigurvegarinn mikli , Kristur í þjáningum sínum , sem lesandinn á að hafa að fyrirmynd , lifa sig inn í .
Kannski er það lokalærdómur Passíusálmanna að þjáningin sé hluti af mannlífinu .
Að áföll , harmur , missir og dauði séu hluti af þessu ævintýri öllu saman og að manni beri að taka því af æðruleysi – kannski á það erindi við alla .
" Svo mælti sálmaskáldið ...
Vaktu , minn Jesú , vaktu í mér vaka láttu mig eins í þér .
Sálin vaki , þá sofnar líf , sé hún ætíð í þinni hlíf .
Þessi bæn er ein af þekktustu bænunum úr Passíusálmunum og er mikið notuð við útfarir en ekki síður í minningargreinum Morgunblaðsins í gegnum tíðina .
Heimur versnandi fer " Við fyrstu sýn virðist þetta svipað og mun eldri tilvitnanir um heiminn sem gamli maðurinn horfir á og finnst allt vera að fara til andskotans .
Hvílíkir tímar , hvílíkir siðir , sagði Cicero .
Það er hins vegar ekki sjálfsagt við nánari skoðun .
Heimsmynd kristinna manna var sú að sögu mannkyns lyki með dómsdegi en áður en hann kæmi yrðu miklar hörmungar .
Þannig má hugsa sér að þarna sé farið að halla undan fæti í aðdraganda dómsdags .
" Oft má af máli þekkja / manninn hvör helst hann er Þetta spakmæli hefur lengi verið notað um það hvernig munnsöfnuður manna endurspeglar þeirra eigið sálarlíf og það þýðir það líka í sálmunum .
Hin beina ástæða fyrir þessari línu er hins vegar sú að Pétur þekkist í hallargarðinum hjá Kaífasi af því að hann talar mállýsku Galíleumanna .
" Sjá hér hvað illan enda / ótryggð og svikin fá " Þessi lína er oft höfð yfir í spaugi þegar eitthvað hefur endað illa .
Hún er ort um Júdas þegar hann gekk út og hengdi sig .
" Góð meining öngva gjörir stoð .
Nú er þetta orðtak einkum notað um það að eitthvað sé ekki nóg að hafa á orði heldur verði það að vera líka á borði .
Í sálmunum er þetta í því samhengi að höfundurinn gagnrýnir Gyðinga og Rómverja fyrir þann sið að gefa sakamann frjálsan á páskunum eins og þegar Barrabas var frelsaður en ekki Jesús .
Höfundur segir að þetta standi ekki í biblíunni og siðir sem séu ekki byggðir á þeim grunni séu einskis virði .
Það kunni því að vera góð meining að vilja náða fanga en þeir hafi engan rétt til þess fyrst skipunin kom ekki frá guði .
" Hvað höfðingjarnir hafast að / hinir ætla sér leyfist það " Ein af frægustu hendingunum úr Passíusálmunum .
Merkingin er fyrst og fremst sú á vörum manna að þegar höfðingjarnir sýni ágirnd og leyfi sér allt komi hinir í kjölfarið .
Það er auðvitað merkingin hjá Hallgrími líka en hann snýr þessu þó á hvolf – og er í raun og veru öllu heldur að gagnrýna undirstéttina .
Hann lítur svo á að höfðingjarnir séu í erfiðri stöðu því undirsátarnir séu alltaf að njósna um þá og hvað þeir séu að gera .
Því verði þeir að passa sig hvað þeir geri án þess að Hallgrímur sé beinlínis að segja að þeir megi ekki gera það .
Þetta dregur kannski aðeins úr ádeilunni .
" Fyrir blóð lambsins blíða / búinn er nú að stríða " Það er sérkennilegur samsláttur sem birtist í þjóðsögum að álfar virðast stundum vera miklu kristilegri en mannskepnan .
Í einni af sögunum um þetta , sem er ættuð frá Þórði Tómassyni í Skógum , er maður á ferli í námunda við hamraborg , og heyrir að þar er verið að messa .
Álfakórinn syngur einmitt þetta vers úr 25. sálmi , sem mörgum finnst glæsilegastur af öllum sálmunum – Svo munu Guðs englar segja : Sjáið nú þennan mann ...
Það er skemmtilega íslenskt að álfarnir úr heiðinni þjóðtrú syngi hina hálúthersku Passíusálmana öllum öðrum betur .
" Þetta sem helst nú varast vann / varð þó að koma fyrir hann " Oft er farið með þessa línur sem málshátt í gamni og alvöru , þegar óvænt tíðindi berast af atferli ráðsettra manna .
En hvað það var upphaflega sem hann varast vann sá sem um er rætt í sálmunum , Pílatus landsdómari , það var mér allt í einu ekki alveg ljóst þegar ég kom að þessum stað og fór að spyrja mér vitrari menn , sem reyndust heldur ekki alveg vissir .
Væntanlega er það samt að Pílatus vildi vera góður dómari en tókst það ekki , vann það fyrir vinskap manns , nefnilega keisarans í Róm , að víkja af götu sannleikans .
Víst ertu Jesú , kóngur klár , kóngur dýrðar um eilíf ár , kóngur englanna , kóngur vor , kóngur almættis tignarstór .
" Versið er eitt af þeim allra þekktustu í sálmunum og ort af miklum þrótti .
Margir vita samt ekki að þetta er úr Passíusálmunum .
Þessi lofgjörð er vel ort , með klifun á kóngs-orðinu , sem kemur fyrir fimm sinum , alltaf í stuðulstöðu .
Í 27. sálmi er Pílatus að tala við forystumenn Gyðinganna og spyr hvort hann eigi virkilega að krossfesta konunginn þeirra .
Þeir svara að hann sé ekki konungur þeirra , þeir hafi engan kóng .
Eftir að sú atburðarás hefur verið rakin hefst " Víst ertu Jesú " og að því loknu kemur strax á eftir : " Þó stóðstu bundinn þar fyrir dóm ...
" Þannig að þessi magnaða andstæða í konungdæmi Krists er sögð þarna í tveimur spegilerindum , og versið " Víst ertu Jesú " nær ekki fullum skriðþunga án hljómbotns píslanna sem koma fram í erindinu á eftir .
" Athugagjarn og orðvar sért / einkum þegar þú reiður ert " Þessa hendingu var ég með festa á tölvuna mína þegar ég sat á alþingi .
Þetta er sannarlega gott ráð þótt mér hafi því miður ekki tekist alltaf að fara eftir því .
Þessi hending kemur í framhaldi af því að lýðurinn í Jerúsalem hrópar að það eigi að krossfesta Krist .
Eins og með fleiri hendingar úr Passíusálmunum er hún í ákveðnu samhengi þótt hægt sé að nota þær einar og sér og hafa þær nálægt sér þegar maður þarf á leiðsögn að halda ! " Gefðu , að móðurmálið mitt , minn Jesú , þess ég beiði , frá allri villu klárt og kvitt , krossins orð þitt út breiði .
" Einn af ættjarðarsálmum þjóðkirkjunnar og frægt sem óður til íslenskrar tungu .
Sumir hafa svo misskilið þetta þannig að versið sé áróður fyrir málhreinsun , þetta að móðurmálið eigi að vera klárt og kvitt frá allri villu .
Nú var Hallgrímur reyndar mjög málsnjall og lét sér annt um fornan arf og íslenska tungu en hér er fyrst og fremst verið að tala um trúvillu en ekki málvillur .
Sálmurinn er um yfirskriftina á krossinum , sem var á þremur tungum ; hebresku , grísku og latínu , og á öllum tungum skal útbreiða fagnaðarerindið , líka á móðurmálinu mínu .
" Vertu , Guð faðir , faðir minn , í frelsarans Jesú nafni , hönd þín leiði mig út og inn , svo allri synd ég hafni .
" Það kemur mörgum á óvart að þessi alþekkta og einfalda bæn sé úr Passíusálmunum .
Versið er úr sálminum þegar Kristur er að deyja og biður föðurinn að taka við anda sínum .
Lykilorðin í sálminum eru þrjú ; faðir , hönd og andi .
Sigurður Nordal benti á að þegar Hallgrímur ávarpar guðdóminn er það langoftast vinur hans Kristur , en hér er það Guð faðir , sem hann talar við af sjaldgæfri hlýju og trúnaðartrausti .
Faðirinn er beðinn um að vera faðir okkar af því hann er faðir Krists og það er sonurinn sem er að ljúka sínu ætlunarverki og felur önd sína í hönd föðurins .
Í hefðbundinni kristni hefur Jesú Kristur tvöfalt eðli , er bæði guð og maður .
Sem guðleg persóna er Kristur sonur guðs en sem mannleg persóna er hann bróðir minn , jafningi allra manna .
Í gegnum tengsl Jesú við guðdóminn getum við líka kallað Guð föður okkar sem sést í annarri línu , þetta gerist fyrir tilverknað Krists , " í frelsarans Jesú nafni " .
Að baki einfaldleikanum er kristilegur kenningarkjarni – og á stöðum eins og þessum sést hvað höfundur Passíusálmanna er í senn snjallt skáld og góður predikari .
" 