María Björg Sigurðardóttir , markaðsstjóri hjá íslenska hönnunarfyrirtækinu Tulipop , býr ásamt fjölskyldu sinni í fallegu , björtu , húsi sem Ragnar í Smára byggði árið 1931 og er talið vera fyrsta funkishús á Íslandi .
Fjölskyldan er í þann mund að gera upp húsið og leyfir upprunalegum stíl og smáatriðum að njóta sín við innréttingu heimilisins .
Sigurborg Selma Karlsdóttir sigurborg@mbl.is María Björg Sigurðardóttir segir mikilvægt að heimilið fúnkeri vel og að það þjóni þörfum og lífsstíl fjölskyldunnar .
" Heimilið á að vera griðastaður þeirra sem þar eru og afskaplega mikilvægt að öllum líði vel þar og geti athafnað sig og hvílt sig vel .
" Þegar kemur að innanhússstíl hefur María gaman af hlutum sem koma úr ólíkum áttum og segir flestar af eigum fjölskyldunnar koma frá heimilum foreldra , ömmum og öfum og eitt og annað sem fjölskyldan hefur gripið með sér af ferðalögum .
" Hlutir með sál eru okkur hugleiknir , mér þykir svakalega vænt um að hafa hluti uppivið sem vekja minningar um æskuheimili eða aðra staði sem mér þykir vænt um .
Ég er samt alltaf að reyna að ofhlaða ekki heimilið , gott að hafa smá " breathing space " .
María segir þau hjónin nýta ýmislegt gamalt sem þeim hefur áskotnast í gegnum tíðina .
" Mér hefur alltaf þótt hátískuhúsgögn frekar óspennandi , betra að byggja upp heimilið sitt á löngum tíma og kunna að meta hvern einasta hlut .
Þegar verið er að kaupa húsgögn í massavís og skipta öllu út eftir tískubylgjum finnst mér heimilið missa svolítið sálina , " útskýrir hún og bætir við að það þurfi ekki allt að vera fullkomið , það séu þessir litlu , skrítnu hlutir sem gera heimilið persónulegt .
Aðspurð hvaðan hún sæki innblástur hvað varðar heimilið svarar María : " Líklega í líf mitt , ég hef eytt hálfri ævinni í Englandi og hef ferðast mikið um Frakkland og Ítalíu .
Við eyðum eins miklum tíma og hægt er í sveitum okkar hér á Suðurlandi .
Þetta hefur allt áhrif á estetíkina .
" María segir eldhúsið án efa eftirlætisstað sinn á heimilinu .
" Ein uppáhaldsstund okkar hjónanna er að setjast í eldhúsið klukkan sex á föstudögum í happy hour og aperatívo meðan við dundum okkur við að elda matinn .
Allur matur er eldaður frá grunni á hverjum degi og matmálstíminn með börnunum er heilagur , það að vanda sig við þessar athafnir og njóta þess með fjölskyldunni fyllir húsið af góðri orku , ég er viss um það .
Það er í tísku að stytta sér leiðir þegar kemur að matarundirbúningi og gefa sér ekki tíma til að njóta þess , það er ekki góð þróun fyrir fjölskyldulífið .
" 