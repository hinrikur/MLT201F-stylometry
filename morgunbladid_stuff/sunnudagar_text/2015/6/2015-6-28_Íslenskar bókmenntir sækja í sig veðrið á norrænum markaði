Það hefur verið gott samband á milli Íslands og eigenda og stjórnenda þessarar messu allt frá því árið 1990 þegar Ísland var heiðursland á bókamessunnni , " segir Sigurður Svavarsson , útgefandi og verkefnisstjóri Radda frá Íslandi á bókamessunni í Gautaborg , sem fram fer dagana 24. til 27. september næstkomandi .
Íslenskar bókmenntir og rithöfundar verða þar áberandi og munu fimmtán höfundar taka þátt í tugum dagskrárliða .
Dregið úr þýðingum á heimsvísu Sigurður segir verkefnið hluta af ákveðnu Norðurlandaátaki en eins og segir í tilkynningu þá hefur Miðstöð íslenskra bókmennta unnið markvisst að kynningu íslenskra bókmennta á Norðurlöndum með það að markmiði að fjölga þýðingum íslenskra bókmennta á norræn tungumál .
Átakið virðist nú þegar vera farið að bera árangur , því fjöldi umsókna frá norrænum útgefendum um styrki til þýðinga úr íslensku á Norðurlandamál hefur nærri tvöfaldast á liðnum tveimur árum .
" Það hefur dregið úr þýðingum á bókmenntaverkum á veraldarvísu .
Það er reyndar mikið þýtt af sakamálasögum á milli landa og ákveðin norræn bylgja í því , annars hafa þýðingar átt undir högg að sækja .
Því er mjög ánægjulegt að sjá að okkur virðist vera að takast að ná nokkrum árangri þar .
Við munum láta þetta Norðurlandaátak okkar ná hámarki á bókamessunni í Gautaborg í haust .
Anna Einarsdóttir var lengi í stjórn messunnar og hefur haldið þeim tengslum mjög vel við .
Þegar við fórum þess á leit við messuna að fá að vera þarna í stærra hlutverki en venjulega , þá var því mjög ljúflega tekið og við undum okkur í verkefnið með tilstyrk frá menntamálaráðuneytinu og Íslandsstofu .
Nú er að verða til þetta myndarlega prógramm þar sem fimmtán rithöfundar fara utan og taka þátt í fjörutíu uppákomum á messunni .
Auk þess verður þarna sýning á ljósmyndum Páls Stefánssonar úr nýrri bók hans .
Þetta verður heilmikil hátíð , " segir hann .
" Það eru allir að tala um að leggjast á eitt við það að snúa þessari þróun í þýðingum við .
Það vita það allir sem þekkja til að þýðingarstarf er alveg gríðarlega veigamikið fyrir tungumálið og menningarástandið í landinu .
Það er mjög mikilvægt að geta nálgast það best skrifaða í öðrum löndum í gegnum sitt eigið móðurmál , " segir hann .
Fá sænsku forlögin í samvinnu Bókamessan í Gautaborg er stærsta bókamessa Norðurlanda en hana sækja árlega um 100.000 gestir , þar af tæplega 1.400 fjölmiðlamenn .
Í bókmenntadagskrá messunnar má finna um 3.300 dagskrárliði og rúmlega 800 sýnendur eru á messunni frá um 30 þjóðlöndum .
" Sænsku forlögin eru með langstærsta plássið þarna .
Það eru þó sýningarpláss frá um tuttugu eða þrjátíu öðrum löndum .
Það sem gerir þessa messu líka svo einstaka er að hún er sambland af vörusýningu sem höfðar til almennings og einhvers konar bókahátíð .
Það eru mjög margir salir af mismunandi stærðum á svæðinu og prógrömm í gangi allan daginn .
Þetta skiptist annars vegar í hluta sem við getum kallað lokaðan , þar sem þú þarft að kaupa þig inn á hvern einstakan viðburð , og svo sýningarsvæðið sjálft þar sem eru svið sem eru opin öllum , " segir Sigurður .
Hann bætir auk þess við að þeir höfundar sem ljá hátíðinni nærveru sína búa allir yfir fersku efni sem er væntanlegt , eða þegar komið út , á sænskum markaði á þessu ári .
" Þannig færðu sænsku forlögin til að vinna með þér , þau taka mjög mikinn þátt í kynningarstarfinu og koma höfundum sem fara utan á framfæri í fjölmiðlum ytra .
Við höfum þó reynt að hafa fjölbreytnina sem mesta og þarna eru til að mynda þrír barnabókahöfundar , þar af tveir sem tilnefndir eru til verðlauna Norðurlandaráðs í ár , " segir hann en þess má einnig geta að með í för verða tvö ung skáld sem vinna undir formerkjum Meðgönguljóða , Kári Tulinius og Valgerður Þóroddsdóttir .
Aðrir íslenskir höfundar og skáld sem taka þátt í dagskrá bókamessunnar í Gautaborg eru Andri Snær Magnason , Arnaldur Indriðason , Auður Ava Ólafsdóttir , Árni Þórarinsson , Áslaug Jónsdóttir , Bergrún Íris Sævarsdóttir , Einar Kárason , Einar Már Guðmundsson , Gerður Kristný , Jónína Leósdóttir ásamt Jóhönnu Sigurðardóttur , Jón Kalman Stefánsson , Sigurbjörg Þrastardóttir og Þórarinn B. Leifsson .
