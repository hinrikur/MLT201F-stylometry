Tinna Þórudóttir Þorvaldar segist vera fædd í vitlausri heimsálfu .
Hún og synirnir tveir fluttu til Kúbu í upphafi árs í ævintýraleit og eru einu Íslendingarnir þar .
Hún vinnur fyrir sér með hekli og bókaskrifum og unir sér vel í Karíbahafinu .
Hún stefnir á útgáfu fjórðu bókarinnar um hekl .
Ljósmyndir og texti : Ásdís Ásgeirsdóttir asdis@mbl.is Það er auðvelt að koma auga á Tinnu þar sem hún skundar rösklega niður götuna í hverfinu sínu í Havana .
Hún sker sig úr fjöldanum , hvít á hörund og þótt hún sé með rautt litað hár segir hún að Kúbverjar telji hana ljóshærða .
Hún er í rauðum blómakjól með hátt tagl og veifar hressilega .
Hún rýkur á blaðamann og kyssir í bak og fyrir og er augljóst frá fyrstu stundu að þarna fer hress og ófeimin kona .
Við byrjum á pítsu á næsta götuhorni og spjöllum strax saman eins og gamlar vinkonur .
Tinna Þórudóttir Þorvaldar talar hratt og hefur frá mörgu að segja .
Hún tók þá ákvörðun að prófa að búa á Kúbu í eitt ár en þangað flutti hún í ársbyrjun með tvo syni sína , fimm og sjö ára gamla .
" Ég er bara að lifa og leika mér og hafa það gott í sólinni , " segir Tinna sem er með Kúbudellu á háu stigi .
Hún kom fyrst til Kúbu sem hákólaskiptinemi en hún lagði stund á spænsku og málvísindi við Háskóla Íslands .
" Ég var hér fyrst fyrir tíu árum og mér líður mjög vel hérna .
Aðallega langaði mig bara í ævintýri , " segir þessi lífsglaða unga kona , " og hvert betra að fara í ævintýri en í Karabíska hafið ! " segir hún og hlær .
Kúbudraumur rætist Strax á unglingsárum dreymdi Tinnu um Suður-Ameríku .
" Ég held ég hafi fæðst í vitlausri heimsálfu , " segir hún .
Tinna byrjaði á að fara til Barcelona eftir menntaskóla að læra spænsku .
Þar kynntist hún fólki frá Suður-Ameríku og langaði þangað en móðir hennar stakk upp á að hún færi fyrst í háskólann heima í spænsku , með það í huga að geta síðar farið í skiptinám .
Hún hlýddi og fór í Háskóla Íslands og svo kom að því að hún færi í skiptinám .
Mörg lönd komu til greina , en á endanum varð Kúba fyrir valinu .
Til Kúbu er hún komin enn einu sinni , í þetta sinn sem einstæð móðir tveggja ungra drengja .
Að flytja ein með drengina í nýtt og framandi land er ekki bara dans á rósum .
" Jú , þetta var drulluerfitt .
Þótt ég eigi einhverja vini hér eru flestir vinir mínir heima .
Og það var líka dýrt að koma hingað , flugmiðarnir eru dýrir og svo þurfti að skipuleggja að koma þeim í skóla , finna íbúð og koma sér fyrir , " segir hún .
Hún seldi bílinn sinn og helminginn af plötusafninu til að eiga fyrir farinu .
" Það var æðislegt að fara út í janúar þegar það var kalt heima , " segir Tinna og brosir .
Hún byrjaði á að koma sér fyrir og settist svo við skriftir en hún er nýbúin að skila meistararitgerð sinni í Háskóla Íslands .
Ritgerðin fjallar um áhrif áfrískra orða í spænskunni á Kúbu .
Hún útskýrir fyrir blaðamanni að Kúbverjar séu blanda af Spánverjum og Afríkumönnum og ekki nema ein og hálf öld síðan þrælahald var þar við lýði .
Tinna segir að á Kúbu sé svo rótgróinn rasismi að fólk taki varla eftir því að það sé með fordóma .
" Til dæmis talar fólk um að vera með gott eða vont hár og þá erum ég og þú með gott hár en svertingjahár er vont hár .
Þetta finnst þeim bara eðlilegt að segja .
Ég hef spurt : Hvað meinið þið ? Hver segir að þetta sé vont hár ? Jú , þú sérð hvað þetta er krullað og agalegt ! Þetta er vont hár , svara þeir , " segir hún og skellihlær .
Fólk borðaði ketti Við flytjum okkur af pítsustaðnum og upp á vinnustofu hennar og kúbanska kærastans .
Vinnustofan er lítið herbergi sem gengið er inn í af húsþaki en þar er ágætt útsýni yfir borgina .
Mikið er um hrörlegar byggingar , Lödur og gamla ameríska kagga , alla frá tíðinni fyrir byltingu .
Borgin hefur mátt muna sinn fífil fegri .
Talið berst að sögu Kúbu og lífinu þar fyrir og eftir byltingu .
" Við þurfum að horfa fyrst lengra aftur , " segir hún , " Kúbverjar fara loksins í frelsisstríð við Spánverja 1898 og helvítis Kaninn stal sjálfstæðisstríðinu .
Kúbverjar voru í stríði og voru að vinna það .
Bandaríkjamenn vildu ná hér yfirráðum og voru með skip í höfninni en sagt er að þeir hafi sprengt upp sitt eigið skip til að réttlæta afskipti sín af stíðinu .
Í framhaldi verður Kúba þá undir Bandaríkjunum eins og leppríki .
Þeir fengu því aldrei sjálfstæði .
Andstyggilegt ! Ímyndaðu þér ef okkar sjálfstæðisstríði hefði bara verið stolið ! " segir Tinna og er mikið niðri fyrir .
" Þannig að á fyrri hluta síðustu aldar voru Bandaríkjamenn hérna og höfðu það rosalega gott , það eru bara 90 mílur til Miami .
Svo kom Castro og gerði bytingu , reyndar mistókst fyrsta tilraunin til byltingar og hann var settur í fangelsi , " segir hún , " en síðar tókst honum að ná yfirráðum árið 1959 .
" Tinna segir fólk í dag á Kúbu tala mjög lítið um stjórnmál .
" Aðallega finnst fólki kerfið hér mjög erfitt , sem það er .
Það eru rosalega lág laun hér og margt dýrt .
Fólk þekkir ekkert annað , það eru komnar tvær kynslóðir sem þekkja ekkert annað .
Bandaríkin , og þá sérstaklega Miami , er fyrirheitna landið hér .
Margir hafa flúið þangað í gegnum árin .
Á tímabili á bátum , " segir hún .
Tinna segir ástandið hafa verið hræðilegt eftir fall Sovétríkjanna .
Þá misstu Kúbverjar stuðninginn sem hafði komið þaðan .
" Það var mjög slæmt ástand eiginlega allan tíunda áratuginn .
Þetta er kallað " sérstaka tímabilið " , fólk borðaði ketti ! " Allir að fylgjast með öllum Kærastinn Maikel er mættur í vinnustofuna ásamt nokkrum vinum sínum , en hann er tónlistarmaður .
Þeir horfa löngunaraugum á myndavél blaðamanns sem er ekki af verri gerðinni .
Tinna þýðir fyrir þá en þeir vilja fá hana lánaða til að taka upp myndband .
Það er auðfengið og á meðan þeir rappa í mynd færum við Tinna okkur út á þak í sólina um stund .
Hún segir að þó að ástandið sé almennt séð erfitt á Kúbu þá segir hún að margt sé mjög gott þar .
Ég er vinstrisinnuð og sósíalisti og það er margt gott hér .
Það er frítt í skólann og öll heilbrigðisþjónusta er algerlega ókeypis .
En á móti kemur að það er sannarlega harðstjórn hérna og því er ekki að neita .
Það er til dæmis hér nágrannavakt sem heitir " nefnd til varnar byltingunni " .
Þetta er í öllum hverfum .
Og það eru allir að fylgjast með öllum .
Þú veist aldrei hver er að horfa .
Allir eru að kjafta frá .
Það eru allir að gera eitthvað " til vinstri " , eins og þeir segja , sem þýðir að vinna svart því launin duga ekki til , en svo þarftu að borga nágrannanum til að hann kjafti ekki frá .
Þannig er kerfið mjög þrúgandi , það eru ekki bara stjórnvöldin heldur nær þetta inn í allt .
Til dæmis var okkur hent út úr fyrstu íbúðinni af því einhver klagaði eiganda íbúðarinnar , " segir hún .
Tinna segir að það sé ekki bara kerfið sem sé erfitt , heldur allt hversdagslífið .
" Það er yfirleitt ekki heitt vatn í heimahúsum svo ég þarf að hita baðvatnið í potti og ef út í það er farið þarf líka að sjóða vatn til drykkjar .
Ég er voða mikið að sjóða vatn ! " segir hún .
Vöruúrvalið er lítið segir Tinna og þarf oft að fara á marga staði til að fá nauðsynjavörur .
Nú eru viðræður hafnar við Bandaríkjamenn um að rýmka reglurnar , en viðskiptabann hefur ríkt nánast frá byltingunni .
" Þeir eru búnir að taka upp diplómatasamskipti , sem hefur ekki verið síðan 1962 , " segir Tinna .
" Kúbverjar hafa alltaf viljað eiga samskipti við Bandaríkin , en þegar það gekk ekki leituðu þeir til Sovétríkjanna , " segir hún .
Nú vonast Kúbverjar eftir því að eðlilegu sambandi við Bandaríkjamenn og sjá fyrir sér betri tíð ef það tekst .
Þegar beint flug hefst frá Bandaríkjunum er viðbúið að túrisminn taki við sér og fleiri störf skapist .
Heklið skemmtilegast í heimi Tinna vinnur við að hekla .
Síðustu tvö og hálft ár hefur hún einungis unnið fyrir sér með hekli , haldið námskeið og gefið út þrjár bækur um hekl sem hafa verið feikivinsælar .
" Metsöluhöfundur í Eymundsson , " segir hún brosandi .
Hún hyggst skrifa fjórðu bók sína á árinu .
" Ég hef heklað síðan ég var barn , er góð í höndunum .
Ömmur mínar kenndu mér að hekla og prjóna .
Ég byrjaði að kenna hekl eiginlega bara óvart .
Ég setti mynd á netið fyrir ein jólin af heklaðri bjöllu og áður en ég vissi af var ég farin að hjálpa konum út um allt land sem hringdu í mig til að fá leiðbeiningar .
Þá ákvað ég að halda námskeið og það var brjálað að gera .
Og ári seinna gaf ég út fyrstu bókina mína .
Ég geri líka það sem kallast ullargraff , en það er að hekla utan um alls kyns hluti á götum úti og í almennisrýminu .
Svona innsetningar .
Ég var til dæmis með vinnustofu í Islandsbrygge í Kaupmannahöfn og við hekluðum utan um heila brú , en ég stjórnaði því verki , " segir hún .
Planið er að setja upp eitthvað flott verk í Havana í tilefni af el Bienal de la Habana sem er í gangi núna .
Þegar blaðamaður spyr hvort hún ætli að heklvæða Kúbu svarar hún hlæjandi : " Það er hekl hérna og ég ætla að sjálfsögðu að halda hér námskeið og graffa .
Nú er ég búin með mastersritgerðina og get farið að einbeita mér að heklinu og það er á dagskrá að gera útilistaverk en aðalverkefnið er að gera nýja bók sem verður þá Havana-heklbók og taka ljósmyndir hér í öllum litunum og fegurðunni .
Á meðan ég get lifað á heklinu ætla ég að gera það , því það er það skemmtilegasta sem ég veit .
" Mangó , romm og tónlist Tinna nýtur þess að búa á Kúbu og vinna sína vinnu þar .
Hún segir ívið meira stuð á þessari vinnustofu en þeirri sem hún átti heima .
" Heima heklaði ég bara og hlustaði á Rás 1 en hér er alltaf gríðarlegt stuð , endalaust verið að búa til reggae- eða salsatónlist , " segir hún .
Sem leiðir talið að kærastanum , tónlistarmanninum en þau deila vinnustofu og stúdíói .
Leiðir þeirra lágu fyrst saman fyrir tíu árum .
Það var ekki fyrr en löngu síðar að ástir tókust með þeim .
" Við vinnum hér saman á daginn , ég að hekla og hann að búa til tónlist , og það er virkilega huggulegt .
Alltaf stuð .
Svo fáum við okkur mangó og romm , " segir hún og skellihlær .
Við gerum hlé á tali okkar því inn um dyrnar hlaupa tveir ungir drengir í skólabúningum ; hvítum skyrtum með klút um hálsinn , stuttbuxum og sportsokkum .
Þar eru þeir komnir synirnir Úlfur og Þorvaldur , kallaður Pepe á Kúbu .
Þeir fá mömmuknús og heilsa svo þessum Íslendingi sem er mættur á þakið til þeirra .
Þeir stilla sér upp í myndatöku fyrir Morgunblaðið og segja frá skóladeginum .
Úlfur segir skólann ekki skemmtilegan en reyndar hafi verið " geggjað gaman " þennan dag og ljómar Tinna þegar hún heyrir það .
Skólakerfið þarna er ólíkt því sem við eigum að venjast og mun strangara .
Strákarnir fá sér svaladrykk og hvíla sig í sófanum með Maikel og vinum hans á meðan við spjöllum áfram .
Tinna stefnir á að fara heim í desember en draumurinn er að búa á Kúbu í framtíðinni .
" Það þarf auðvitað að vera eitthvert plan , hvernig ég ætla að hafa í mig og á , þannig að ég veit ekki hvað verður , " segir hún .
" Ég ákvað að taka hér ársprufu og mér líður rosalega vel hérna .
Hér eru til dæmis allir dansandi úti á götu og mikil tónlist , það á svo vel við mig .
Það er meira að segja alltaf tónlist í sundlaugunum og allir dansandi á bökkunum ! Af hverju er ekki tónlist heima í sundi , þetta er algjör snilld ! Það er margt yndislegt hérna – við erum í Karíbahafinu ; hvítar strendur , tónlist , mangó , romm , sól og salsa .
" 