Hver sem fæst við kveðskap áttar sig fljótt á því að það er hægara sagt en gert að ríma og segja um leið eitthvað af viti .
Hipphopp-tónlistarmenn um víða veröld hafa að mestu leyti tekið við kyndlinum og ryðja út úr sér taktföstum rímum .
Nú hafa vísindamenn við Aalto-háskóla í Finnlandi hins vegar hannað forrit sem getur rímað og samið sína eigin hipphopp-texta án mennskrar aðkomu .
Finnland er ekki beinilínis þekkt af orðspori sínu innan rappheimsins , en forritið DeepBeat getur að sögn sent frá sér sannfærandi texta sem veita þekktum textasmiðum á borð við Eminem og Kanye West harða samkeppni .
Forritið notar línur og orð úr 10.000 rapplögum eftir meira en 100 listamenn til að smíða sína eigin texta frá grunni .
Vísindamennirnir settu forritinu jafnframt ákveðnar reglur sem eru ætlaðar til þess að veita textum þess trúverðugleika .
Flest rapplög grundvallast á stöðugum takti , söguþræði og tilteknu kveðskaparformi .
Forritið lærði smám saman að þekkja rím og takt , og jafnframt að setja saman orð sem ríma þótt þau séu ekki skrifuð með sambærilegum hætti .
Að lokum var forritinu falið að semja 16 línu langan rapptexta sem hægt væri að flytja undir stöðugum takti og hefði jafnframt rím sem gengi upp .
Forritinu tókst ágætlega upp en átti þó í erfiðleikum með að segja samræmda sögu .
Vísindamennirnir halda því hins vegar fram að þennan eiginleika megi auðveldlega bæta og að langtímamarkmiðið sé að forritið geti ekki aðeins samið sín eigin lög , heldur flutt þau einnig .
