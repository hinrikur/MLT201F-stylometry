Selirnir sem liggja hér á sandinum eru einstaklega spakir .
Sennilega eru hvergi betri aðstæður til að komast að þessum skepnum í meira návígi en hér , því greiðfært er um sandinn og stutt að fara .
Og nú hafa selirnir aðeins náð að venjast mannaferðum , eru sallarólegir og það gerir þetta allt miklu skemmtilegra , " segir Ástþór Skúlason á Melanesi á Rauðasandi .
Urtur , brimlar og kópar Ferðafólki sem um landið fer bjóðast sífellt nýir kostir í afþreyingu .
Á dögunum hófust skoðunarferðir í látrin við mynni Bæjarvaðals á Rauðasandi , en á góðum degi flatmaga þar allt upp í 300 selir .
Það er fyrirtækið Vestfjords Adventures sem stendur að þessum ferðum hvar lagt er upp frá Melanesi tvisvar á dag ; það er kl. 10 og 16 .
Þær tímasetningar miðast við að þá er fjara , en þegar lágsjávað er skríða urtur , brimlar og kópar upp á kambinn hvar þeir láta hlýja geisla sólarinnar verma sig .
Þegar fellur að velta selirnir sér svo aftur í sjó .
" Við höfum lengi verið með selaskoðunarferðir í undirbúningi .
Settum þetta á dagskrá sumarsins bara rétt til þess að prófa okkur áfram , en við höfum strax fengið góðar viðtökur og þetta hefur stimplast inn , " segir Gunnþórunn Bender , framkvæmdastjóri Westfjords Adventures .
Hjólförum skolar út á flóði Ferðaþjónustufólk leitaði eftir samstarfi við Ástþór Skúlason sem hefur alla tíð búið á Melanesi .
Er gjörkunnugur staðháttum og þekkir leiðina og látrin eins og lófana á sér .
Vegna þessara ferða varð hann sér úti um vagn til farþegaflutninga , sem tengdur er við traktor sem dugar vel við þessar aðstæður .
" Ég keyri í flæðarmálinu á fjörunni og fer til baka áður en fellur að .
Á flóðinu skolar hjólförunum út svo aldrei sér neitt á náttúrunni , " segir Ástþór sem hefur verið að fikra sig aðeins áfram með ferðaþjónustu .
Þannig er ágætt tjaldsvæði á Melanesi , áhugaverðar gönguleiðir og nú selaferðir .
Hann hefur svo bígerð að koma upp gistihúsi eða slíku .
" Maður þarf að hafa mörg járn í eldinum svo dæmið gangi upp .
Búskapur með sauðfé dugar ekki til og er slítandi starf .
Möguleikarnir virðast liggja í þjónustu við ferðamanninn , " segir Ástþór sem slasaðist alvarlega fyrir rúmum áratug og lamaðist neðan mittis .
Hefur síðan verið í hjólastól en hefur þó haldið sínu striki .
Hefur barátta hans og bjartsýni víða vakið athygli – það er að sjá möguleika í því sem aðrir telja hindranir .
" Selurinn tekur gestunum á sandinum vel .
Þetta eru spakar skepnur sem sumir segja hafa mannsaugu , " segir Ástþór og brosir .
Afskekkt sveitin heimur út af fyrir sig Ferðamönnum á sunnanverðum Vestfjörðum hefur á síðustu misserum fjölgað mikið , rétt eins og annars staðar á landinu .
Margt er líka að sjá og skoða vestra og á vegum Westfjords Adventures eru til dæmis skipulagðar ferðir að Látrabjargi , að Dynjanda í Arnarfirði og víðar .
Einnig hjólreiðatúrar , sjóstangveiði og stundum hvalaskoðun .
" Starfsemin verður æ fjölbreyttari , " útskýrir Gunnþórunn .
Getur þess jafnframt að um síðustu helgi hafi Sea Explorer , fyrsta skemmtiferðaskipið í tuttugu ár , komið inn til Patreksfjarðar .
Með skipinu voru alls 77 farþegar sem fóru í skoðunarferðir víða svo sem að Látrabjargi og niður á Rauðasand , afskekkta sveitina sem á svo margan hátt er algjörlega heill heimur út af fyrir sig .
