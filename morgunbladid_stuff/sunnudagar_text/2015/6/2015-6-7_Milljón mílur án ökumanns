Sjálfkeyrandi bílar Google hafa náð þeim einstaka árangri að hafa keyrt eina milljón mílna eða 1,6 milljónir kílómetra þau sex ár sem fyrirtækið hefur staðið að prófunum á sjálfkeyrandi bílum .
Á ferðum sínum hafa bílar Google farið um 600 þúsund ljósastýrð gatnamót án óhappa og numið staðar 200 þúsund sinnum við stöðvunarskyldu .
Auk þess hafa bílar Google mætt 180 milljónum farartækja á ferðum sínum , sveigt framhjá umferðarkeilum og stoppað fyrir gangandi vegfarendum .
Sergey Brin , annar stofnenda Google , segir spennandi tíma framundan og hlakkar til að sjá hvað næstu milljón mílur muni gera fyrir þróun sjálfkeyrandi bíla .
Hann segir engan vafa leika á því að sjálfkeyrandi bílar verði orðnir hluti af umferðinni á komandi árum .
" Sjálfkeyrandi bílar eru framtíðin og við vinnum að því að skapa þann veruleika þar sem þeir eru sjálfsagður hluti af umferðinni .
" 