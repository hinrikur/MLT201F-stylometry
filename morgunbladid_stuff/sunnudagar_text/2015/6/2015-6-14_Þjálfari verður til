Eftir erfiða byrjun á ferlinum er Rafael Benítez orðinn einn sigursælasti knattspyrnustjóri Evrópu .
Knattspyrnustjórnun heillaði hann frá upphafi og Spánverjinn hefur stundað stífar rannsóknir og nálgast knattspyrnu eins og vísindi , eins og fram kemur í samtali við Sunnudagsblað Morgunblaðsins .
Arthur Renard info@arthurrenard.nl Nákvæmlega tuttugu árum eftir að hann yfirgaf Santiago Bernabéu til að reyna fyrir sér sem aðalþjálfari er Rafael Benítez kominn aftur þangað sem ferillinn hófst , 55 ára að aldri .
Hann ólst upp í akademíunni hjá Real Madríd og stýrði í framhaldinu nokkrum af yngri liðum félagsins og hlýtur því að líða eins og hann hafi farið heilhring .
Síðustu tuttugu árin hefur hann aflað sér reynslu annars staðar og reynst sigursæll knattspyrnustjóri félaga á borð við Valencia , Liverpool og Chelsea , þar sem hann hefur unnið nokkra lands- og Evróputitla .
Aðferðir hans hafa löngu sannað sig enda eru stóru titlarnir orðnir tólf í það heila .
Eigi að síður hefur knattspyrnustjóraferill hans ekki alltaf verið dans á rósum .
Hann þurfti að finna sína eigin nálgun eftir að hafa orðið fyrir vonbrigðum í upphafi ferilsins .
Eftir að hafa getið sér gott orð í akademíunni hjá Real Madríd – þar sem hann vann fjölda titla í yngri flokkunum – var þjálfarinn , sem fæddist í Madríd , ráðinn knattspyrnustjóri annarrardeildarliðsins Real Valladolid árið 1995 .
Væntingar voru miklar en útkoma þess ævintýris varð önnur en hann vonaðist eftir .
Skömmu eftir að hann tók við starfinu þurfti hann að breyta áformum sínum , þar sem Valladolid vann sér óvænt sæti í efstu deild .
Liðið fór upp ásamt Albacete þar sem Celta de Vigo og Sevilla var vísað úr keppni vegna fjármálaóreiðu .
Enda þótt þessi félög endurheimtu sæti sín eftir áfrýjun hélt Valladolid sínu sæti í Primera División og Benítez þurfti að styrkja lið sitt til að eiga möguleika á að keppa við þá bestu .
Lenti snemma í basli " Ég minnist þess að ég var að fá mér kríu á síestunni – síðdegishléinu á Spáni – og þegar ég vaknaði var mér tjáð að við værum komnir í efstu deild .
Ágústmánuður var hálfnaður , sem þýddi að við höfðum bara fimmtán daga til að bæta við okkur leikmönnum .
Við keyptum tvo menn til viðbótar en uppistaðan í liðinu var ungir leikmenn sem á þeim tíma áttu betur heima í næstefstu deild .
Við lentum snemma í basli og stjórn félagsins tjáði mér að ég væri of ungur og vantaði alla reynslu .
Síðan losuðu þeir sig við mig .
" Sparktíðin var aðeins hálfnuð og fyrsta reynsla Benítez af knattspyrnustjórastarfinu var ekki góð .
Hann fékk þó annað tækifæri árið eftir hjá Osasuna , liði í annarri deildinni .
Aftur varð dvöl hans stutt í annan endann , þegar taugaveikluð stjórn sagði honum upp störfum eftir aðeins níu vikur á grundvelli reynsluleysis .
Benítez hafði verið sagt upp tvisvar á tæpu ári , sem seint verður talin óskabyrjun hjá ungum og metnaðarfullum knattspyrnustjóra .
Samt sem áður var hann ekki uggandi um framtíðina .
" Ég var alltaf sannfærður um að ég myndi ná árangri , vegna þess að ég lagði svo hart að mér .
Sjálfstraustið hafði ekki beðið hnekki , " segir hann .
Sjálfstraustið hafði hann byggt upp áður en hann varð aðalþjálfari með því að afla sér þekkingar á íþróttinni og almennrar lífsreynslu .
Innsæi hans hafði getið af sér mótaða sýn á knattspyrnu sem fékk hann til að trúa því að hans tími myndi koma .
Benítez varð snemma staðráðinn í að verða knattspyrnustjóri .
Þrettán ára gömlum var honum boðið að æfa í akademíunni hjá Real Madríd .
Enda þótt hann æli að sjálfsögðu þann draum í brjósti að verða atvinnumaður í greininni sjálfur var hann strax byrjaður að nota hæfileika sína til að kryfja leikinn taktískt .
Hann var vanur að skrifa athugasemdir sínar í litla minnisblokk , þar á meðal ráð til handa samherjum sínum .
Hann kynnti sér fleiri hliðar leiksins í háskóla , þar sem hann lagði stund á nám í íþróttafræðum .
Þar öðlaðist hann líka reynslu sem þjálfari .
Ekkert óviðkomandi " Ég lék með háskólaliðinu en var þjálfari þess um leið .
Ekkert var mér með öðrum orðum óviðkomandi , sem þýddi að ég lærði að greina knattspyrnu á ýmsa vegu .
" Á sama tíma stjórnaði hann líka liði í hverfinu heima í Madríd .
Eftir að hann lauk prófi vann Benítez sem íþróttakennari við hina ýmsu skóla og öðlaðist þannig aukna reynslu sem þjálfari .
" Ég var að kenna börnum og skipuleggja keppni .
Ég var alltaf að stjórna fólki og liðum .
" Sjálfur fór hann aldrei á flug sem leikmaður , að hluta til vegna hnémeiðsla sem hann varð fyrir á háskólamóti í Mexíkó árið 1979 .
Hann náði sér aldrei að fullu og eftir að hafa leikið í nokkur ár fyrir neðrideildarliðin Parla og Linares neyddist hann til að leggja skóna á hilluna 26 ára gamall .
Skömmu síðar hóf hann störf sem tæknilegur stjórnandi við nokkrar líkamsræktarstöðvar og bauðst um líkt leyti starf sem þjálfari í unglingaakademíu Real Madríd .
Þar tók hann hröðum framförum , þökk sé aðstöðunni og fólkinu í kringum hann .
" Ég lærði margt af góðum og reyndum þjálfurum .
Þetta var þegar " Gammakvintettinn " frægi var á staðnum , Emilio Butragueño , Míchel , Manolo Sanchís , Martín Vázquez og Miguel Pardeza .
Ég fylgdist grannt með þeim og æfði meira að segja og spilaði með sumum þeirra , svo sem Butragueño og Míchel .
" Það var ekki bara hans eigið félag sem hafði áhrif á hugmyndafræði Benítez .
Hann hafði dáð Franz Beckenbauer sem leikmann en þótti mikið til ólíkra þjálfara í Evrópu koma .
" Arrigo Sacchi var líklega í mestu uppáhaldi , ég hafði mikið yndi af AC Milan-liðinu hans .
En ég heillaðist líka af Barcelona-liðinu hans Johans Cruijffs , sem lék í hollenskum anda .
Hann kom með 3-4-3-kerfið til Spánar .
Seinna fylgdist ég líka grannt með Ajax þegar liðið varð Evrópumeistari undir stjórn Louis van Gaal og fleiri hollenskum liðum .
Í þjálfun minni studdist ég við margar æfingar sem þessir þjálfarar notuðu .
Þetta snerist mikið um að halda boltanum og halda stöðum .
" Á æfingu í brúðkaupsferðinni Benítez lærði mikið á því að heimsækja hin ýmsu félög erlendis og kynna sér aðferðir þeirra .
" Ég ferðaðist um Spán , Frakkland , Ítalíu , England , Holland og jafnvel Bandaríkin til að fylgjast með því hvað ólíkir þjálfara voru að gera .
" Hann minnist einnar ferðar sérstaklega , við mjög sérstök skilyrði .
" Við hjónin vorum á brúðkaupsferð í Evrópu .
Ein af borgunum sem við heimsóttum var Amsterdam og mig langaði að líta inn á æfingu hjá Ajax .
Frúin var ekkert sérstaklega glöð með þá ráðstöfun en þar sem við höfðum farið á safn fyrr um daginn lét hún til leiðast .
Meðan á þessari ferð stóð leyfði hún mér að fara á fleiri æfingar hjá knattspyrnuliðum enda var ferðin með miklu menningarívafi líka .
Hún er mjög almennileg hvað þetta varðar , sem kom sér vel þarna , ég lærði heilan helling .
" Eitt af því sem Benítez komst á snoðir um í Amsterdam var TIPS-líkanið ( tækni , innsæi , persónuleiki , snerpa ) sem var í notkun í akademíunni hjá Ajax .
Síðan fór hann heim og greindi leiki liðsins á myndböndum út frá téðu líkani .
Frá Amsterdam lá leið þeirra hjóna til Rómar og þaðan til Toscana , þar sem hann heilsaði upp á Adriano Bacconi , sem hafði ásamt þjálfaranum Mircea Lucescu þróað tölvuforrit sem gat séð þjálfara fyrir gögnum og myndefni í búningsklefanum í leikhléi .
Benítez , sem er forvitinn að eðlifari , sá í hendi sér að þetta gæti hann nýtt sér .
Allar götur síðan hafa mörg fótboltaforrit verið hluti af vopnabúri hans .
Líklega lærði hann mest á Ítalíu , landi sem kann sína taktík upp á tíu .
Hann heimsótti höfuðstöðvar ítalska knattspyrnusambandsins í Coverciano nokkrum sinnum , þar sem landsliðið æfði undir stjórn Sacchis .
" Ég punktaði hjá mér og eftir æfingar spjallaði ég við Sacchi og spurði hann í þaula um aðferðir hans .
" Benítez stakk einnig við stafni hjá AC Milan meðan Fabio Capello var þjálfari þar .
Hann átti hvort eð er reglulega leið til Ítalíu til að fylgjast með yngri liðum Real Madríd á alls kyns mótum .
Tók upp á tvö tæki Reynslan frá útlöndum átti þátt í að móta hann , auk þess sem hann jók við þekkingu sína með því að sökkva sér í bækur , tímarit og myndbönd .
Frá unga aldri myndritaði hann ýmsa leiki .
" Ég byrjaði í Beta-kerfinu áður en ég fékk mér VHS og notaði þá gjarnan tvö tæki í einu .
Með öðru tækinu tók ég upp allan leikinn en valda kafla með hinu sem ég sýndi leikmönnum mínum síðan í fræðsluskyni .
Þegar við ferðuðumst milli staða í rútu var upplagt að sýna leikmönnunum þetta efni og segja þeim til dæmis : Hér sjáið þið sérstöðu AC Milan , fylgist með hvernig leikmennirnir pressa ! " Síðar leysti DVD VHS-spólurnar af hólmi og í dag er Benítez með allt efni af þessu tagi í stafrænu formi á tölvunni sinni .
Hjá Napólí , þar sem Benítez var síðast , fékk hver leikmaður efni með pennastrikum frá þjálfaranum eftir leiki .
Allt myndefni og upplýsingar á tölvunni hans Benítez er afrakstur endalausra klukkustunda sem hann hefur horft á knattspyrnu .
Hann nýtir hverja stund sem hann hefur aflögu til að horfa á og greina leiki .
" Þegar dóttir mín , Claudia , var lítil notaði ég tímann meðan ég var að gefa henni pelann klukkan eitt eða fjögur á nóttunni til að horfa á leiki á myndbandi .
" Aðferðir Benítez virkuðu vel í akademíunni hjá Real Madríd .
Hann vann deildina einu sinni og bikarinn tvisvar á þremur árum með 19 ára liðinu .
Í framhaldinu var hann ráðinn knattspyrnustjóri Castilla CF , b-liðs Real Madríd , sem lék í annarri deild .
Það tímabil , 1993-94 , aðstoðaði Benítez meira að segja Vicente del Bosque með aðalliðið um skeið .
Eftir að hafa stýrt varaliðinu í eitt ár til viðbótar fannst Benítez tímabært að reyna fyrir sér sem aðalþjálfari .
En eins og fram hefur komið gekk illa hjá bæði Real Valladolid og Osasuna , þar sem hvorugt félag hafði þolinmæði gagnvart hinum unga þjálfara .
" Ég var sannfærður um að ég gæti staðið mig en fékk ekki almennilegt tækifæri , þar sem þeim fannst ég ekki nægilega reyndur .
Það var svekkjandi .
Eflaust hefur einhverjum fundist ég vera að standa mig illa en það er ekki rétt , aðstæður voru bara erfiðar , " segir hann .
Maður lærir inn á fólk Þrátt fyrir að gæfi á bátinn lærði hann sitthvað .
" Ég byrjaði að greina hlutina á annan hátt .
Hjá Real Madríd var ég vanur að vera með bestu leikmennina og berjast um titlana .
Fari maður til annars félags , með annan stjórnarformann og annað upplegg , er verkefnið allt annað .
Þá kemst maður að því hvað sagt er við mann nái maður ekki tilhlýðilegum árangri .
Maður lærir inn á fólk og áttar sig á því hvað þarf að passa næst .
" Til allrar hamingju fékk Benítez fljótt þriðja tækifærið .
Extremadura , félagið frá Almendralejo sem nú hefur lagt upp laupana , setti sig í samband við hann eftir að liðið féll úr efstu deildinni .
Það var enn eitt erfitt verkefni – félagið þurfti að selja bestu menn sína vegna fjárhagserfiðleika – en Benítez tókst eigi að síður að koma liðinu strax upp aftur .
Enda þótt Extremadura félli úr Primera División árið eftir hafði Benítez sannfært sjálfan sig og aðra .
Hann væri á réttri hillu .
Ári síðar réði Tenerife hann í sama augnamiði , að koma liðinu upp í efstu deild .
Og aftur gekk rófan .
Það varð til þess að Valencia vildi fá Benítez til að leysa af hólmi hinn sigursæla Héctor Cúper , sem hafði farið með liðið í tvo úrslitaleiki í Meistaradeild Evrópu í röð .
Benítez gerði enn betur , tryggði Valencia sinn fyrst Spánarmeistaratitil í 31 ár , veturinn 2001-02 .
" Það var mikið afrek .
Við vorum að etja kappi við lið eins og Real Madríd , Barcelona , Deportivo La Coruña og Sevilla og vorum firnasterkir á þessum tíma .
" Á skömmum tíma tókst Benítez að innleiða hugmyndafræði sína hjá Valencia , með lítillega breyttum áherslum .
" Valencia-lið Cúpers var gott en lagði mikið upp úr skyndisóknum .
Ég reyndi að færa varnarlínuna aðeins framar og lagði áherslu á að halda boltanum betur innan liðsins .
Þetta virkaði og smám saman fórum við að stjórna leiknum betur .
" Árið 2004 vann Benítez deildina aftur með Valencia ásamt UEFA-bikarnum .
Skömmu síðar samdi Liverpool við hann , en þar á bæ mátu menn það svo að hann væri rétti maðurinn til að koma " Rauða hernum " aftur á rétta braut .
Mikill skákáhugamaður Benítez var orðin frægur fyrir svæðisvöldun og að rótera leikmönnum og naut virðingar víðs vegar um Evrópu fyrir ferska nálgun sína og gott auga fyrir smáatriðum .
Leikmenn hældu honum á hvert reipi fyrir að undirbúa leiki af kostgæfni , hann var sagður vita allt um andstæðinginn .
Stíl hans var oftar en ekki líkt við skák , sem er vel að merkja íþrótt sem hann hefur lagt stund á frá blautu barnsbeini .
Meðan við sitjum að spjalli dregur Benítez fram símann sinn til að sýna mér skákapp sem hann grípur í annað veifið .
" Erfiðleikastuðullinn er hár en ég er alveg kolómögulegur , " segir hann hlæjandi .
Hann kveðst hafa verið betri skákmaður þegar hann var yngri .
" Þegar ég var tólf til fimmtán ára las ég mikið af skákbókum og greindi fjölmargar byrjanir .
Þetta var meðan Bóris Spasskí og Anatólí Karpov voru upp á sitt besta .
" Eftir þetta tefldi Benítez minna , þar sem hann var upptekinn við annað , en áhuginn hefur alltaf verið fyrir hendi .
" Ég hef ekki mikinn tíma til að tefla í dag en á sumrin skipuleggjum við mót með vinum heima á Spáni .
Ef ég man rétt glímdu Spasskí og Karpov yfirleitt á sumrin líka .
Ég man eftir að hafa tekið þátt í skák eitt sumarið sem stóð í fjórar klukkustundir ...
" Skák og knattspyrna eru um margt líkar greinar , nota þarf svæði vel , klekkja á andstæðingnum og ná valdi á miðju vallarins eða borðsins .
Báðar greinar kalla á yfirsýn .
Um það erum við Benítez sammála .
" Já , hugsa þarf fram í tímann .
Góður skákmaður sér alltaf nokkra leiki fram í tímann .
Sama gildir um fótboltann .
Einu sinni var ég að horfa á leik í sjónvarpinu með konunni minni og spáði fyrir um hvað myndi gerast .
" Hvernig veistu ? " hnussaði í henni .
Reynsla , mín kæra , reynsla , svaraði ég .
Við getum horft á sama leikinn en sjáum ekki endilega það sama .
" Krókur á móti bragði Sem knattspyrnustjóri reynir Benítez ávallt að hugsa nokkra leiki fram í tímann , jafnvel áður en flautað er til leiks , og bryddar jafnvel upp á sínum eigin " byrjunum " til að rugla andstæðinginn í ríminu .
Fyrsta árið sem hann var með Liverpool stillti hann liðinu upp á ákveðinn hátt fyrir mikilvægan útileik gegn Juventus í Meistaradeildinni en breytti uppstillingunni síðan eftir fáeinar mínútur .
" Þetta var gert til að koma þeim úr jafnvægi .
Á Ítalíu er andstæðingurinn skoðaður niður í kjölinn og fyrir þennan leik sagði ég : Strákar , við byrjum með fjóra í öftustu línu en eftir tvær til þrjár mínútur þegar þeir hafa lagað sig að því kerfi fjölgum við í fimm .
" Bragðið heppnaðist , þar sem Liverpool tókst að hanga á 0:0 -jafntefli sem dugði liðinu þar sem það hafði unnið heimaleikinn 2:1 .
Eftir að hafa lagt Chelsea í undanúrslitum fór Liverpool í sjálfan úrslitaleikinn í Istanbúl og vann þar sögufrægan sigur á AC Milan , eftir að hafa verið 3:0 undir í leikhléi .
Hálfleiksræða Benítez og taktískar breytingar áttu sinn þátt í þeirri endurkomu , 3:3 .
Liverpool vann síðan leikinn í vítaspyrnukeppni .
Eðli málsins samkvæmt lítur Benítez enn á þetta kvöld sem hápunktinn á ferli sínum .
Skömmu eftir að lokaflautið gall var hann samt farinn að leggja drög að næsta tímabili um borð í flugvélinni heim til Liverpool .
Þannig er Benítez vel lýst , manni sem vill alltaf gera betur í dag en í gær .
Steven Gerrard lét einu sinni hafa eftir sér – eftir nokkur tímabil – að hann væri ennþá að bíða eftir hóli frá Benítez eftir leik .
Þjálfarinn heldur því raunar fram að hann hafi hælt leikmanninum en takmark hans sé einfaldlega að ná því besta út úr mönnum .
" Stevie er svo ótrúlega góður að ég var alltaf að reyna að ýta honum aðeins lengra .
Þegar við unnum Meistaradeildina 2005 sagði hann við mig : " Núna þarftu að gera mig að besta miðjumanni í heimi ! " Þannig unnum við , vorum alltaf að reyna að bæta okkur .
Maður þarf alltaf að biðja um meira , knattspyrnustjóri getur aldrei verið saddur , hann verður alltaf að vilja gera liðið sitt ennþá betra .
" Alltaf að stefna hærra Hann minnist þess hvernig hann tamdi sér þetta viðhorf ungur að árum .
" Þetta lærði ég hjá Real Madríd , að ljúka keppni í efsta sæti og vera besta liðið , en stefna samt að því að bæta sig .
Hjá Liverpool sagði ég mönnum að þetta snerist ekki eingöngu um að vinna og vera glaður , til dæmis 2:0 .
Máski hefðum við getað unnið 4:0 .
Þegar rýnt er í árin mín hjá Liverpool kemur í ljós að við unnum fjóra titla og komumst í þrjá úrslitaleiki að auki .
Okkur gekk vel , án þess að hafa bjargir til þess .
" Benítez er þeirrar skoðunar að tími hans hjá Liverpool hefði getað borið enn meiri ávöxt hefði hann haft meira fé til ráðstöfunar til leikmannakaupa .
Þetta leiddi til ágreinings við stjórn félagsins og á endanum skildu leiðir árið 2010 .
Sama var uppi á teningnum hjá Internazionale á Ítalíu , þangað sem hann fór frá Liverpool og staldraði stutt við .
" Þegar ég kom til Mílanó lofaði forseti félagsins mér nokkrum leikmönnum en enginn var keyptur .
Ég sá í hendi mér að án nýrra leikmanna yrði erfitt að vinna titla .
Við vorum með fimmtán leikmenn sem komnir voru yfir þrítugt .
" Nokkrum dögum eftir að hafa unnið heimsmeistarakeppni félagsliða yfirgaf Benítez Inter en þá hafði hann þegar skorað opinberlega á stjórnarformann félagsins að styðja við bakið á sér í næsta félagaskiptaglugga .
Eftir þetta stutta tímabil á Ítalíu lá Benítez ekkert á .
" Ég var með tilboð frá alls kyns félögum en ekkert af þeim hentaði mér .
Ég var leynt og ljóst að bíða eftir stórliði , til að geta barist um titla .
" Sú bið stóð í næstum tvö ár .
Í millitíðinni hannaði Benítez sinn eigin hugbúnað fyrir knattspyrnustjóra , Global Coach , sem gerir mönnum kleift að skapa , geyma og kalla upp taktík stafrænt .
Leið vel á Stamford Bridge Í nóvember 2012 sneri hann aftur til starfa , skrifaði undir skammtímasamning við Chelsea .
" Á þeim tíma leit ég á það starf sem tækifæri .
Ég var með annað tilboð í höndunum frá öðru landi en það dróst þar sem það lið var ennþá með knattspyrnustjóra .
Þá kom Chelsea inn í myndina og Roman Abramovitsj tjáði mér hverju hann væri að leita eftir .
Við töluðum einu sinni eða tvisvar saman og síðan byrjaði ég að vinna með Chelsea .
" Þetta gekk vel , Chelsea vann Evrópudeildina undir stjórn Benítez og hafnaði í þriðja sæti í deildinni .
Samt sem áður stóðu sumir stuðningsmenn Chelsea aldrei með honum – tengdu hann ennþá við Liverpool – og létu óánægju sína jafnvel opinberlega í ljósi .
Eigi að síður segir Benítez sér hafa liðið vel á Stamford Bridge .
" Ég fullyrði að þetta var góður tími , mun betri en fólk heldur , vegna þess að starfsfólk félagsins var frábært , eins leikmennirnir .
Ég átti ekki í vandræðum með að vinna með nokkrum manni þarna .
Abramovitsj hefur líka alltaf reynst mér vel .
Ég veit að sumir áhangendur voru ósáttir en ég hafði verk að vinna , að skila því sem ætlast var til .
" Formaðurinn stóð við orð sín Benítez vissi að samningurinn yrði ekki framlengdur um vorið og gat því hlustað á tilboð frá öðrum félögum .
Aurelio di Laurentiis , stjórnarformaður Napólí , kom til Lundúna til að kynna honum áform sín .
Spánverjinn hreifst af því sem hann hafði fram að færa en di Laurentiis lýsti meðal annars áhuga sínum á því að kaupa leikmenn á borð við Gonzalo Higuaín .
Benítez langaði líka aftur í Serie A eftir að hafa aðeins staldrað við í hálft ár hjá Inter .
Hann kveðst frá upphafi hafa haft góða tilfinningu fyrir Napólí .
" Þetta var öðruvísi en oft áður .
Stjórnarformaðurinn kom til mín og stóð síðan við orð sín .
Eftir það vorum við á sömu blaðsíðu .
" Benítez vann ítalska bikarinn og ofurbikarinn á Ítalíu , það er leikinn milli deildarmeistaranna og bikarmeistaranna .
Nú vonast Benítez eftir að láta kné fylgja kviði hjá Real Madríd og mun leggja allt í sölurnar til að færa félaginu bikarana sem hann hefur unnið áður .
Eftir tveggja áratuga streð hjá öðrum félögum snýr hann aftur heim reynslunni ríkari .
Reiðubúinn að takast á hendur nýja áskorun á Santiago Bernabéu .
