" Það er allra gæfa að vakna til að vinna .
" Þetta voru orð Jóakims Pálssonar , skipstjóra og athafnamanns í Hnífsdal .
Jóakim var áberandi maður í byggðarlagi sínu og markaði djúp spor í fiskvinnslusögu landsins til framtíðar .
Hann hefði orðið 100 ára 20. júní þessa árs og eiginkona hans Gabríela hefði orðið 100 ára á næsta ári .
Að því tilefni fagnar fjölskylda þeirra þeim tímamótum um komandi helgi .
Gunnþórunn Jónsdóttir gunnthorunn@mbl.is Jóakim Pálsson var fæddur og uppalinn í Hnífsdal , yst við Skutulsfjörð að vestan .
Jóakim varð snemma þekktur sem maður með litríkan og kröftugan persónuleika og kom ávallt til dyranna eins og hann var klæddur .
Hann hafði sérstakan raddstyrk og sterkar skoðanir á mönnum og málefnum sem hann var ekkert að pakka inn .
Við fyrstu kynni hefur hann líklega þótt óheflaður maður en undir hrjúfu yfirborðinu var fallegt og gott hjartalag .
Jóakim var mikill vinur vina sinna , hjálpsamur og var hann laus við alla tilgerð .
Jóakim var sonur hjónanna Guðrúnar Guðríðar Guðleifsdóttur og Páls Pálssonar útgerðarmanns .
Hann var einn af sjö systkinum en sex þeirra komust til fullorðinsára .
Systkini hans voru Páll , Helga , Leifur , Kristján og Halldór .
Fjölskyldan bjó í húsinu Heimabæ og þar í Brekkunni ólst hann upp .
Jóakim var kominn af söngelsku fólki og fyrir vikið fór hann ungur að aldri að meta tónlist og ljóðlist .
Hann heillaðist mjög af ljóðum Jónasar Hallgrímssonar og leitaði iðulega í orð hans eftir ráðum og hvatningu .
Jóakim var kvæntur Gabríelu Jóhannesdóttur sem ættuð var úr Hlíð í Álftafirði , en Gabríela var fædd 17. júlí 1916 og hefði því orðið 100 ára á næsta ári .
Hún var dóttir hjónanna Málfríðar Sigurðardóttur og Jóhannesar Gunnlaugssonar , bónda og smiðs .
Gabríela var ein af 17 systkinum en sex þeirra dóu ung .
Snemma reyndi á þau bæði sem börn .
Jóakim missti móður sína aðeins átta ára gamall og Gabríela var sjö ára gömul send í sumardvöl til hjóna í Hnífsdal , Bjarnveigar Magnúsdóttur og Guðmundar Einarssonar fiskimatsmanns þar í dal .
Í Hnífsdal ílengdist hún allverulega og bjó hjá þeim hjónum þar til hún varð tvítug .
Gabríela kynntist Jóakim og gengu þau að eiga hvort annað á aðfangadag árið 1936 , áttu gæfuríkt hjónaband og eignuðust sex börn .
Blaðamaður hitti fjögur börn Gabríelu og Jóakims af sex á dögunum yfir kaffibolla og dásamlegri marengstertu í því skyni að rifja upp einstakar persónur að vestan .
Systkinin eru Helga , Jóhanna Málfríður , Aðalbjörn og Hrafnhildur .
Tvö systkinanna eru fallin frá , þeir Gunnar Páll og Kristján .
Gunnar Páll var fiskifræðingur og bjó í Kiel í Þýskalandi ásamt fjölskyldu sinni .
Kristján er tvíburabróðir Jóhönnu , og bjó lengst af í Hnífsdal .
Hann var farsæll skipstjóri þar til hann fluttist búferlum til Reykjavíkur með fjölskyldu sinni .
Þess má geta að Kristján er föðurafi blaðamanns .
Máttarstólpi mikill Jóakim var athafnamaður og er hann einn af þeim sem hafa markað djúp spor í fiskvinnslusögu þessa lands fyrr og síðar , en hann átti stóran þátt í uppbyggingu sjávarútvegsins .
Hann gekk í barnaskólann í Hnífsdal og valdi sér sjávarútveginn snemma fyrir at-vinnu enda voru faðir hans og afi miklir útvegsbændur .
Við fjórtán ára aldur hélt Jóakim á sjó með föður sínum , lærði af honum og var þar ekkert gefið eftir .
Hins vegar gerði hann stutt hlé á sjómennskunni þegar hann lagði leið sína í Héraðsskólann á Laugarvatni .
Hann dvaldi þar einn vetur en áttaði sig á að námið átti ekki við hann og nefndi æskuvinur hans , Guðmundur Guðmundsson , í minningargrein um hann að hann " hefir sennilega haft í huga hið forna orðtak að bókvitið yrði ekki í askana látið " .
Jóakim lauk síðar skipstjóraprófi á Ísafirði og sótti sjóinn af kappi í áratugi .
Hann var skipstjóri á eigin bátum og eignaðist sinn fyrsta vélbát árið 1939 , sem var nefndur Páll Pálsson ÍS , í höfuðið á föður hans .
Í kjölfarið urðu bátarnir fleiri og báru þeir allir nafn föður hans , að einum undanskildum sem hlaut nafnið Guðrún Guðleifsdóttir , í höfuðið á móður hans .
Síðast var það skuttogarinn Páll Pálsson ÍS sem varð seinna stækkaður , gerður upp og er enn í notkun í dag .
Óhætt er að segja að gæfa hafi fylgt nafninu enda aflmikil skip og farsæl .
Hraðfrystihúsið , sem í dag ber nafnið Hraðfrystihúsið Gunnvör hf. , hefur hafið smíði á nýju skipi í Kína sem mun einnig bera nafnið Páll Pálsson ÍS 102 .
Síðar á ævinni keypti Jóakim sér lystibát sem fékk nafnið Ella , en það var Gabríela alltaf kölluð .
Ellan var í miklu uppáhaldi hjá honum , veitti honum og fjölskyldu hans mikla hamingju og naut hann þess að draga fisk í soðið .
Þannig fengu bátarnir nöfn þeirra sem stóðu Jóakim næst .
Sjómennskan og allt henni tengt var hans ær og kýr .
Jóakim og Ingimar Finnbjörnsson voru aðalhvatamenn að stofnun Hraðfrystihússins í Hnífsdal árið 1941 ásamt Einari Steindórssyni og Páli Pálssyni , föður Jóakims .
Jóakim sat í stjórn félagsins frá stofnun og var lengst stjórnarformaður , fram til ársins 1994 .
Jóakim sigldi endanlega í land árið 1967 eftir gifturíkan feril en hann sigldi skipi sínu ávallt heilu í höfn .
Jóakim var einnig atorkusamur í landi og stóð að mikilli uppbyggingu þar .
Hann gerðist framkvæmdastjóri útgerðarfyrirtækisins Miðfells hf. , en fyrirtækið lét smíða skuttogarann Pál Pálsson , sem enn er í notkun , í Japan árið 1972 undir stjórn Jóakims .
Árið 1970 var Mjölvinnslan hf. stofnuð og var fyrirtækið í sameign Hraðfrystishússins hf. og Íshúsfélags Ísfirðinga hf. til jafns .
Jóakim fór með framkvæmdastjórn Mjölvinnslunnar í 25 ár .
Fyrst og síðast hreinskiptinn Jóakim var annt um dalinn sinn , Hnífsdal , og víst um það að segja að hann var mikil máttarstoð byggðarlagsins .
" Hann var maður fólksins og var í atvinnurekstri fyrir Hnífsdælinga , ekki fyrir sjálfan sig , " segir Aðalbjörn .
" Hann vildi ekki eiga neitt einn .
Hann var mjög félagslyndur og vildi eiga með öðrum .
" Þau segja hann hafa verið með góða forgangsröðun sem margir mættu læra af .
Hann skilaði alltaf sínu en byrjaði fyrst á því að borga fólkinu á undan reikningunum .
Jóakim var hrókur alls fagnaðar hvert sem hann kom og naut þess að segja skemmtilegar sögur af samferðamönnum .
Einnig sagði hann reynslusögur af sjónum , en maður eins og Jóakim hafði ýmislegt upplifað .
Lýsti Gunnar Felixson góðvinur hans , sem þá starfaði hjá Tryggingamiðstöðinni , því vel í minningargrein sinni : " Margar sögur sagði hann mér af því hvað hafið hafði gefið og líka af því sem það hafði tekið .
Ekki er erfitt að skilja að fólk , sem lifað hefur sumt af því sem hann lýsti , sjái hlutina í öðru ljósi en fólkið sem eyðir starfsævi sinni innan skrifstofanna .
" Þá var hann afar orðheppinn og svaraði mönnum af hnyttni .
" Hann var einstaklega mannblendinn og hafði gaman af því að vera í kringum fólk .
Pabba var mjög umhugað um samfélagið sem hann bjó í og um fólkið , " segir Helga .
" Hann vildi ekki vera að taka mikið til sjálfs síns og var ekki mikið fyrir að aka um á glæsikerrum eða neitt slíkt .
Hann gerði vel við fólk og sendi til dæmis skötu til fólks út um alla byggð fyrir Þorláksmessu .
Ef einhver kom í dalinn og ætlaði að koma sér upp heimili spurði pabbi : " Hvað vantar þig , vinur ? " Flesta vantaði einhverja fyrirgreiðslu .
" Farðu inn í Útvegsbanka og náðu í víxileyðublað og ég skal skrifa á það , " sagði pabbi .
Hann var líklega á þúsund víxlum og var alveg óhræddur við það , " segir Aðalbjörn .
Systkinin segja svona dæmi hafa verið hluta af lífsstíl hans og persónu enda treysti hann fólki og fólk treysti honum .
" Pabbi lánaði t.d. alls konar fólki bílinn sinn , í ferðalög og hvaðeina , " segir Hrafnhildur .
" Enda var hann mjög vinsæll maður .
Hann átti aldrei í vandræðum með vini og átti líka vini á öllum aldri , " segir Nanna .
Fyrst og síðast segja þau föður sinn hafa verið afar hreinskiptinn .
Vandaðan mann og áreiðanlegan .
Hann sagði einfaldlega það sem honum lá á hjarta .
" Það var gott fyrir vini hans að leita til hans , því hann var hreinskiptinn og sagði alltaf satt frá .
Þeir vildu tala við pabba því þar fengu þeir réttu svörin , það var ekkert helvítis fals ! " segir Aðalbjörn brosandi og taka systkinin undir .
Heimsborgarar í Hnífsdal " En pabbi hefði ekki verið svona maður eins og hann var ef hann hefði ekki haft mömmu sér við hlið , " segir Aðalbjörn .
" Það var ekki mikið um að vera í Hnífsdal á þessum tíma en þau náðu að spila ótrúlega vel úr sínu lífi .
Þessi hjón urðu heimsborgarar , en samt aðeins með því að búa þarna í dalnum .
Þau verða bara einhvern veginn heimsborgarar af sjálfum sér og af sínum tengslum við fólk úti um allan heim .
" Gabríela og Jóakim tóku á móti öllum tignargestum Íslands sem lögðu leið sína vestur og segja systkinin það alveg dýrðlegt hvernig þau fóru að því að blanda geði við hvern sem er og bjarga sér hvað fjarlæg tungumál varðar .
En þau töluðu hvorugt erlend tungumál .
" Pabbi sagði bara við Japanina : " Kom , kom ! " eða " Sit , sit ! " og benti bara , " segir Hrafnhildur og hlæja systkinin við .
" Mamma skrifaðist líka á við fólk úti um allan heim og sat eiginlega alltaf bara með orðabókina í kjöltunni .
Hún var ansi seig með hana .
" Nanna heldur áfram , " og þau menntuðu sig bara sjálf jafnóðum , mamma lærði á allar þessar saumavélar og sat stundum langt fram á nótt að sauma föt og alls konar annað , " segir Nanna .
Á þessum tíma féllu störf húsmæðra gjarnan í skugga fyrirvinnunnar en voru ekki síður mikilvæg .
Þær héldu uppi heimilinu , oft með mörg börn og stundum við erfiðar aðstæður sem vert er að minnast á .
Gabríela var dugnaðarforkur , blíð og góð kona og gædd þeim eiginleika að fólki leið vel í kringum hana .
" Mamma var yndisleg kona og sérstök .
Frábær húsmóðir og hafði góð áhrif , fólk sóttist í það að koma heim út af henni , " segir Helga .
Þau rifja upp ýmislegt í kringum heimilið við Bakkaveg 4 , gestaganginn og gjafmildi foreldra sinna og minnast þess hvernig Gabríela gerði heimilið eins fallegt og það var .
" Mömmu langaði svo í mávastellið og borðbúnað úr silfri og hún bara varð sér úti um það , þrátt fyrir að fara aldrei út fyrir landsteinana .
Hún var útsjónarsöm og náði að komast yfir þetta allt saman .
Það voru ýmsir menn í siglingum og þeir keyptu fyrir hana gripi úti um allan heim , " segir Hrafnhildur .
Heimili þeirra hjóna var einstaklega hlýlegt og hefði mátt líkja því við nokkurs konar félagsmiðstöð .
Gestagangur var mikill enda voru hjónin þekkt fyrir það að vera höfðingjar heim að sækja .
" Það kom alls konar fólk að heimsækja þau og það var alltaf fullt hús af fólki .
Maður þurfti stundum að bíða heilu tímana eftir að fá smá spjall við mömmu til dæmis .
Hún var alltaf svo upptekin að gera vel við alla , " segir Hrafnhildur .
En ekki voru það aðeins vinir og kunningjar sem leituðu á Bakkaveginn heldur var húsið alltaf fullt af barnabörnum sem bera þeim söguna vel .
Þau voru bæði mikið fjölskyldufólk .
Eftir andlát Gabríelu kom á heimilið Sigríður Sigurgeirsdóttir , frænka Gabríelu , sem reyndist Jóakim og börnum hans vel fram á síðasta dag .
Allt látið flakka " Það var ekkert kaffihús á Ísafirði og allir sem áttu erindi í Frystihúsið komu því heim .
Það var opið frá morgni til kvölds og stundum fram á nótt , " segir Aðalbjörn .
" Einhvern tíma kom mikil sendinefnd hérna vestur og með í hópi var Jóhannes Nordal , þáverandi seðlabankastjóri .
Þetta voru allt sjálfstæðismenn .
Gamli sat í stofunni og bauð þeim öllum að koma inn .
Tappi var tekinn úr flösku og það var nú gjarnan þannig með pabba , að þegar tappinn var tekinn úr flösku þá henti hann honum í ruslatunnuna og sagði : " Það þarf nú ekki meira að nota þennan .
" Það átti bara að drekka flöskuna og menn fóru ekki heim fyrr en hún var búin , " segir Aðalbjörn og systkinin hlæja öll .
" En þegar mennirnir komu í heimsókn var harðfiskur á boðstólnum í eldhúsinu og pabbi sagði alltaf að harðfiskinn ætti að borða inni í eldhúsinu .
Svo kom Jóhannes , einn mesti maður Íslands , og menn voru nú ekki mikið að ávarpa hann að tilefnislausu .
Hins vegar kallaði pabbi á hann : " Jóhannes ! Hér í Hnífsdal borðum við harðfiskinn í eldhúsinu ! " Það var allt látið flakka , umbúðalaust , " segir Aðalbjörn við hlátrasköll systkinanna .
Það er gott að halda minningu merkilegs fólks á lofti .
Karla og kvenna sem hafa síður en svo setið auðum höndum í gegnum lífið og lagt sitt af mörkum við að byggja landið okkar upp .
Afkomendur Gabríelu og Jóakims fagna sameiginlegu 100 ára afmæli þeirra um komandi helgi , á afmælisdegi Jóakims .
Formannsvísur Hafaldan háa ! hvað viltu mér ? berðu bátinn smáa á brjósti þér , meðan út á máva- miðið ég fer .
Svalt er enn á seltu , sjómenn vanir róa , köld er undiralda , árum skellur bára ; dylur dimmu éli dagsbrún jökulkrúna ; svæfill sinnir ljúfum svanna heima í ranni .
Föður minn á miði móðir syrgði góðan , köld er undiralda , árum skellur bára ; bræður mína báða bæjum sneyddi ægir ; svalt er enn á seltu , sjómenn vanir róa .
Einatt ölduljóni á óalegan sjóinn hrundu hart um sanda hraustir menn úr nausti ; heill kom heim að öllu halur og færði valinn hlut í háum skuti hjúa til og búa .
Björgum enn til bjargar báti , verum kátir ! Svæfill sinnir ljúfum svanna heima í ranni .
Nótt er enn , þótt ótta af sé liðin hafi ; dylur dimmu éli dagsbrún jökulkrúna .
Hræðumst lítt , þótt leiði löður árarblöðum eld í spor og alda úfin froðu kúfist ; rerum fast úr fjöru , fram gekk takin snekkja vel á vogi svölum .
Við erum nú á miði ! Jónas Hallgrímsson 