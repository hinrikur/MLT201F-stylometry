Hvernig upplifun var það að vera fjallkonan í Reykjavík á 17. júní ? Ég upplifði sterkar tilfinningar þennan morgun .
Bland af ótta og tilhlökkun .
Þetta er mikil áskorun .
Maður fær óneitanlega dálítið mörg fiðrildi í magann .
Varstu uppfull af þjóðarstolti ? Ekki get ég nú sagt það .
Ég var aðallega meðvituð um það að halda ró minni .
Ég er sátt og reynslunni ríkari .
Hvernig var að vera fjallkona með mótmælendur viðstadda ? Ég hefði að sjálfsögðu viljað sleppa við hávær hróp og framíköll svo að ljóðið kæmist betur til skila en ég skil reiðina .
Fólki er nóg boðið og það dugir ekki að sitja heima í stofu og hafa skoðanir .
Við verðum að hafa rödd .
Við verðum að beita okkur því að ástandið er slæmt .
Heilbrigðiskerfið okkar er á hraðri niðurleið , hjúkrunarfræðingar lítils virtir og margt veikt fólk í tómri óvissu .
Er þá bara fátt nefnt .
Við eigum að standa saman og mótmæla og þessi dagur er að sjálfsögðu vel til þess fallinn .
Hvaða ljóð lastu ? Ljóðið sem flutt var í ár er eftir Þórarin Eldjárn .
Ég var hrifin af þessu ljóði , það er innihaldsríkt og vel ort .
Nú voru Grímuverðlaunin afhent nýlega , hvernig var stemningin í fólki þar ? Ræða Halldóru Geirharðsdóttur var mjög áhrifarík .
Hún notaði tækifærið til að koma mikilvægum skilaboðum áleiðis .
Ég geri ráð fyrir að flestir séu búnir að sjá þennan ræðubút á netinu .
Ef ekki þá hvet ég fólk til að horfa .
Það er óendanlega þakklátt þegar fólk nýtir glufur sem gefast til að hafa áhrif .
Hreyfa við samfélaginu .
Lýsir þetta ákveðnu andrúmslofti í þjóðfélaginu ? Margt fólk er reitt og sjálfsagt margir líka skelkaðir .
Við þurfum að horfast í augu við ástandið og beita okkur .
Á fjallkonan framtíðina fyrir sér ? Það held ég .
Hún á að vera sameiningartákn , vegvísir .
Bendir á það góða og eins það sem betur mætti fara .
