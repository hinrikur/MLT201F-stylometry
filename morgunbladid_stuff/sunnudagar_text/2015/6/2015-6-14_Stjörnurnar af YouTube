Fyrir flest okkar er YouTube tilvalinn staður til að finna skemmtileg og fræðandi myndskeið um nærri því alla mannlega og ómannlega þætti tilverunnar .
Framboð efnis á vefsvæði YouTube virðist ótakmarkað , enda hlaða notendur upp 100 klukkustundum af efni á hverri mínútu .
Áhorfstölur eru heldur ekki af verri endanum , enda áhorfið talið ná klukkutíma fyrir hvern og einn einasta einstakling á jörðinni .
Tekjumöguleikarnir eru því gífurlegir fyrir vinsæl myndskeið og hefur þó nokkur fjöldi góðar tekjur af YouTube .
Ekki verða þó allir ríkir sem eltast við YouTube-drauminn , enda þarf að hafa í huga að gífurlega miklu myndefni er hlaðið upp og samkvæmt rannsókn Businessinsider ná 30 prósent myndskeiða ekki 100 áhorfum og tæp 25 prósent ná eingöngu 100 til 500 áhorfum .
Þá eru alls um 75 prósent allra myndskeiða með minna en 2.500 áhorf .
Það er því ekki nóg að hlaða inn myndskeiði og vona það besta .
Samkeppnin um hylli áhorfenda er mikil og í raun svo mikil að margir eyða háum upphæðum í tæknibúnað til að taka upp hágæða myndskeið og klippa þau til .
Þau hófu ferilinn á YouTube Einyrkjar eru mest áberandi á YouTube og birtir fjöldi manns regluleg videóblogg .
Meðan sumir tala um allt og ekkert sérhæfa aðrir sig á ákveðnum sviðum .
Þannig hóf förðunarstjarnan Blair Fowler feril sinn , en hún var aðeins 16 ára þegar hún setti inn fyrsta myndskeið sitt árið 2008 undir nafinu juicystar07 .
Í dag hafa upptökur hennar verið skoðaðar um 250 milljón sinnum og hefur það skotið Fowler upp á stjörnuhimininn .
Ekki eltast þó allir við frægðina , því ónefnd kona í Brasilíu birtir reglulega myndskeið þar sem hún gerir ekkert annað en að opna , meðhöndla og leika með leikföng frá Disney .
Töluverðar tekjur hlýtur hún að hafa af myndskeiðum sínum , sem hafa verið skoðuð 3.690 milljón sinnum .
Það eina sem vitað er um hana er að hún hefur gífurlegan áhuga á öllu frá Disney og er með fallega skreyttar neglur .
Sá allra frægasti sem hóf feril sinn á YouTube hlýtur að vera poppprinsinn Justin Bieber .
Aðeins 12 ára gamall byrjaði hann að setja inn myndskeið af sér með hljóðnemann við hönd .
Vöktu myndskeið hans svo mikla athygli að fljótlega fóru útgáfufyrirtæki að bítast um hann .
Bieber er án nokkurs vafa einn vinsælasti tónlistarmaður heims í dag og eru heildareignir hans metnar á um 200 milljónir dollara .
Það má því með sanni segja að tíma hans við gerð YouTube-myndskeiða hafi heldur betur verið vel varið , enda er hann eitt besta dæmið um mátt internetsins og ekki síst YouTube .
Sjónvarpsþættir og stöðvar Einyrkjarnir eru ekki þeir einu sem nýta sér vinsældir YouTube , því fjöldi vinsælla þátta og sjónvarpsstöðva hefur sprottið upp á undanförnum árum .
Nær það allt frá einfaldri framleiðslu yfir í metnaðarfulla og dýra framleiðslu .
Hjá Geek and Sundry-stöðinni er t.d. leikarinn Will Wheaton með þátt sinn TableTop , en Wheaton er hvað þekktastur fyrir túlkun sína á Wesley Crusher í Star Trek : The Next Generation .
TableTop hefur notið gífurlegra vinsælda , en þar kynnir Wheaton til leiks eitt borðspil í viku og kennir áhorfendum á það .
Þá er tekið upp eitt spil með Wheaton og einhverjum vinum , en margir þekktir leikarar , tónlistarmenn og rithöfundar hafa sest niður með honum og tekið eitt eða tvö spil .
Hafa m.a. Felicia Day , Jeri Ryan og Seth Green auk annarra frægra leikara tekið skemmt áhorfendum í TableTop .
Screen Junkies er annar þáttur sem nýtur töluverðra vinsælda , en þar eru komnir saman áhugamenn um kvikmyndir sem gera lítið annað en að ræða hvað sé í vændum fyrir bíóhúsagesti , hvaða leikarar eru að gera góða hluti og slæma , hvaða myndir allir ættu að sjá og enginn og svo margt fleira sem tengist kvikmyndageiranum .
Frægir leikarar hafa verið gestir þáttarins og er mikið um sprell í þáttum Screen Junkies .
Líkt og hjá TableTop er mikið lagt í framleiðsluna og fara allar tökur fram í lokuðu setti með öllum nauðsynlegum græjum til að gera góðan þátt .
Það er ljóst að almenningi hefur aldrei fyrr gefist annað eins tækifæri til að koma skoðunun sínum á framfæri , setja upp eigin framleiðslu og eiga tækifæri á að græða .
Hitt er þó alveg víst að fáir verða ríkir á YouTube .
Þó að einstaka aðilar hafi skotist upp á stjörnuhimininn og eitthvað fleiri haft af því góðar tekjur að birta reglulega myndskeið á YouTube er ekki hægt að mæla með því að fólk treysti á stöðugar ef nokkrar tekjur af því að hlaða upp myndskeiðum á YouTube .
