Joseph " Sepp " Blatter stóð á föstudag fyrir viku keikur og talaði eftir að hafa verið endurkjörinn forseti Alþjóðaknattspyrnusambandsins , FIFA , í fjórða sinn eins og hann væri eina von sambandsins , kyndilberi umbóta og gagnsæis .
Fjórum dögum síðar var komið annað hljóð í strokkinn og Blatter tilkynnti afsögn sína .
Hann er þó hvergi nærri farinn .
Boða þarf til aukaþings til að velja arftaka hans og það verður ekki gert fyrr en á milli desember og mars á næsta ári .
Blatter ætlar að sitja þangað til .
Hvað olli sinnaskiptum Blatters ? Leitt hefur verið getum að því að hann hafi áttað sig á að böndin væru farin að berast að sér .
Ekki er heldur útilokað að hann hafi óttast að FIFA myndi klofna reyndi hann að sitja sem fastast .
Michel Platini , formaður knattspyrnusambands Evrópu , UEFA , hafði gefið í skyn að það gæti gerst og í Þýskalandi og víðar var hafin umræða í þá veru .
Gríðarlegir fjármunir í húfi Grunsemdir um spillingu hafa lengi loðað við FIFA .
Sambandið veltir gríðarlegum upphæðum .
Hart er sóst eftir að fá að halda úrslitakeppnina í heimsmeistaramótinu í knattspyrnu karla og rétturinn til sjónvarpsútsendinga og leyfi fyrirtækja til að leggja nafn sitt við HM eru seld dýru verði .
Fótbolti á gríðarleg ítök í fólki og það hefur kannski orðið íþróttinni til bjargar að þótt FIFA sé spillt samband í vitund almennings hefur almenningur annaðhvort trú á því að spillingin nái ekki til íþróttarinnar sjálfrar , aðeins til umgjarðarinnar , eða er sama .
Þegar Loretta Lynch , dómsmálaráðherra Bandaríkjanna , lét til skarar skríða 27. maí , tveimur dögum fyrir forsetakjörið í FIFA , brustu allar gáttir .
Hún gaf út 47 ákærur á hendur 14 manns , þar af níu mönnum í yfirstjórn FIFA .
Voru sjö þeirra handteknir og snúast ákærurnar um mútur upp á meira en 150 milljónir dollara ( 20 milljarða króna ) .
Aðgerðin var dramatísk .
Hinir ákærðu voru leiddir út í böndum af lúxushótelinu Baur au Lac í Zürich þar sem halda átti forsetakjörið .
Það segir sína sögu um veröld FIFA að á hótelinu kostar nóttin allt að hálfa milljón króna .
Sömu aðferðir og gegn mafíunni Rannsókn Lynch á FIFA hófst fyrir nokkrum árum þegar hún var saksóknari í New York-ríki .
Við bandarísku rannsóknina er beitt sömu aðferðum og notaðar eru gegn skipulagðri glæpastarfsemi , aðferðum sem bandarískir saksóknarar hafa þróað í baráttu við mafíuna og eiturlyfjahringi .
Hver sá sem næst er eins og dóminókubbur og þegar hann fellur tekur hann fleiri með sér .
Þannig þræða rannsakendurnir sig áfram þar til þeir ná höfuðpaurunum .
Hingað til hefur Blatter ekki verið nefndur á nafn en hafi spillingin verið jafn víðtæk og allt bendir til er erfitt að sjá hvernig það hefur farið framhjá honum í 17 ára valdatíð .
Lynch lýsti FIFA eins og skipulögðum glæpahring .
Hinir grunuðu hefðu borið siðferðislega ábyrgð og misnotað traust til að skara eld að eigin köku .
Nefndi hún sérstaklega að þeir hefðu skaðað börn um allan heim sem ættu sér þann draum að spila fótbolta .
FIFA hefur meira umleikis en nokkurt annað íþróttasamband .
Tekjur FIFA voru 5,7 milljarðar dollara á undanförnum fjórum árum .
Það var 1,5 milljörðum meira en fjögur árin þar á undan .
Það sýnir hvernig tekjurnar aukast frá einni heimsmeistarakeppni til annarrar , en mótið fer fram á fjögurra ára fresti .
Sjónvarpsstöðvar greiddu 2,5 milljarða dollara fyrir útsendingarrétt .
Styrktaraðilar greiddu 1,6 milljarða dollara .
Sjónvarpsstöðvar , margar ríkisreknar , sem í fréttatímum fjalla um grunsemdir um víðtæka spillingu innan FIFA , borga háar fjárhæðir möglunarlaust fyrir að senda leikina út .
Eftir handtökurnar eru vöflur komnar á styrktaraðila , en þeir vita að reiknað hefur verið út að með því að nýta það að vera styrktaraðili HM rétt fæst 20% betri útkoma en með hefðbundinni markaðsstarfsemi .
FIFA hefur þanist út í tíð Blatters Þegar Blatter tók við árið 1998 átti FIFA þrjár milljónir dollara í sjóðum en nú eru 1,5 milljarðar dollara í hirslum sambandins .
209 landssambönd í knattspyrnu eru í FIFA .
Aðildarríki Sameinuðu þjóðanna eru 193 .
Ásakanir bandarískra yfirvalda snúast um vafasöm viðskipti knattspyrnusambands Norður- og Mið-Ameríku og Karíbahafsins , CONCACAF , og Suður-Ameríku , CONMEBOL , sem eru sambærileg við UEFA í Evrópu .
Þær lúta að útsendingar- og markaðsrétti á alþjóðlegum knattspyrnumótum .
Þær snúast einnig um veitingu leyfa til að halda heimsmeistarakeppnina .
Í gögnunum er fjallað um ákvörðunina um hvar heimsmeistarakeppnin skyldi haldin 2010 .
Hún fór fram í Suður-Afríku , en Marokkó þótti einnig líklegur kostur .
Í gögnunum kemur fram að tveir helstu framámenn í CONCACAF , Jack Warner frá Trínidad og Tóbagó og Charles Blazer frá Bandaríkjunum , sem einnig sátu í framkvæmdastjórn FIFA , fóru á vettvang 2004 til að skoða aðstæður .
Munu þeir um leið hafa kannað hversu mikils virði atkvæði þeirra væru .
Samkvæmt gögnunum bauð Suður-Afríka betur , 10 milljónir dollara .
Greiðslan á þessum 10 milljónum var hins vegar vandkvæðum bundin .
Ekki var hægt að taka peningana úr ríkissjóði .
Eftir mikið japl var niðurstaðan sú að peningarnir komu beint af reikningum FIFA úr sjóði sem eyrnamerktur var eflingu knattspyrnu í Suður-Afríku og var sú ástæða gefin að þeir væru ætlaðir til stuðnings fótbolta í löndum þar sem stór hluti íbúa væri af afrískum uppruna .
Eftir að málið kom upp hafa stjórnvöld í Suður-Afríku haldið sig við þá skýringu og segjast ekki geta borið ábyrgð á því hvað um peningana varð eftir að þeir voru yfirfærðir .
Peningarnir voru lagðir í þremur greiðslum í byrjun árs 2008 inn á reikning sem var í nafni CONCACAF og Warner réði yfir .
Þegar Blazer komst að því að tíu milljónir dollara hefðu verið greiddar hafði hann samband við Warner og heimtaði sinn hlut , eina milljón dollara .
Warner kvaðst ekki geta borgað svo mikið vegna þess að hann hefði þegar þurft að borga tveimur öðrum .
Blazer yrði að sætta sig við minna .
Í desember 2008 voru tæplega 300 þúsund dollarar lagðir inn á bankareikning Blazers á eyju í Karíbahafi .
Skömmu síðar afhenti útsendari Warners Blazer 250 þúsund dollara ávísun í höfuðstöðvum CONCACAF í New York .
Blazer vakti athygli lögreglunnar í Bandaríkjunum árið 2011 og má rekja það til þess að eftir hryðjuverkin 11. september 2001 hafa bandrískt stjórnvöld skyldað banka til að greina frá færslum upp á meira en 10 þúsund dollara og krafist þess að fá upplýsingar um erlenda reikninga bandarískra ríkisborgara .
Blazer hafði leynt 10 milljónum dollara fyrir skattyfirvöldum og notað féð meðal annars til að kaupa þakíbúð í Trump-turninum í New York og íbúð í Miami .
Warner virðist einnig hafa sent yfirvöldum gögn um Blazer og það hefur þá snúist í höndunum á honum .
Uppljóstrarar úr röðum FIFA Blazer voru gefnir tveir kostir ; annaðhvort yrði hann færður burt í járnum eða féllist á að starfa með yfirvöldum .
Þegar Ólympíuleikarnir fóru fram í London 2012 tók hann upp samtöl við embættismenn FIFA með hljóðnema í lyklakippunni sinni .
Warner var varaforseti FIFA og yfirstjórnandi CONCACAF þar til FIFA leysti hann frá öllum skyldustörfum árið 2011 vegna ásakana um spillingu .
Hann byrjaði á því að neita öllu eftir að handtökurnar fóru fram í Sviss .
Á miðvikudag kom hann hins vegar fram og kvaðst óttast um líf sitt .
Hann sagðist geta sýnt fram á tengsl á milli FIFA og stjórnmálaflokka á Trínidad og Tóbagó .
Warner lofaði " flóðbylgju " leyndarmála , þar á meðal um Blatter .
" Ég er hættur að varðveita leyndarmál fyrir þá , " sagði hann og bætti við : " Ekki einu sinni dauðinn mun stoppa yfirvofandi flóðbylgju .
" Blazer hefur játað að hafa tekið við mútum í skiptum fyrir atkvæði sitt um hvar ætti að halda HM 1998 og 2010 .
Þetta kemur fram í vitnisburði hans sem var birtur á miðvikudag .
Blazer þáði mútur frá Marokkó árið 1998 , en ákveðið var að halda HM í Frakklandi það ár .
Árið 2010 var mótið haldið í Suður-Afríku .
Blazer er sjötugur .
Hann er langt leiddur af krabbameini og mun eiga erfitt með mál .
Hann er einnig með sykursýki og stríðir við hjartveiki .
Synir Warners , Daryan og Darill , hafa einnig fallist á að bera vitni í FIFA-málinu gegn því að refsing þeirra verði milduð .
Dómínókubbarnir falla .
Hlutverk peninga í knattspyrnu breyttist á áttunda áratugnum .
Í fréttaskýringu í Der Spiegel fyrir viku var rakið hvernig atvinnumennirnir sem skipuðu vestur-þýska landsliðið þegar heimsmeistarakeppnin var haldin í Vestur-Þýskalandi árið 1974 hótuðu verkfalli vegna þess að ekki náðist samkomulag um fimm stafa tölu í sigurlaun við þýska knattspyrnusambandið , DFB .
Á þessum tíma hefðu menn eins og Johan Cruyff og Franz Beckenbauer breyst í poppstjörnur , sem hefðu sóst eftir samneyti við þotuliðið .
Beckenbauer hagnaðist um 1,5 milljónir marka út á markaðssetningu á nafninu sínu í tengslum við HM 1974 .
FIFA þénaði helmingi meira á HM í Vestur-Þýskalandi en í Mexikó fjórum árum áður .
Þegar keppnin var haldin á Spáni árið 1982 gátu fyrirtæki í fyrsta skipti gerst styrktaraðilar og fengið einkarétt á að tengja nafn sitt við HM .
Á níunda áratugnum tók kynslóðin sem á áratugnum áður réði lögum og lofum inni á knattspyrnuvellinum við knattspyrnuliðum í heimalöndum sínum .
Lið á borð við Bayern München , Real Madrid og FC Barcelona urðu að alþjóðlegum fyrirtækjum .
Stórfellt spillingarmál kemst upp Samhliða þessari þróun vöknuðu grunsemdir um að ekki væri allt með felldu .
Saga fyrirtækisins International Sport and Leisure , ISL , ber því vitni .
Þáverandi yfirmaður íþróttavörufamleiðandans Adidas , Horst Dassler , stofnaði ISL árið 1982 .
Fyrirtækið keypti markaðsréttindi á íþróttaviðburðum og seldi þau áfram styrktaraðilum , fyrirtækjum og sjónvarpsstöðvum .
Árið 1986 fékk fyrirtækið samning um að markaðssetja HM í Mexíkó um allan heim .
ISL fór á hausinn árið 2001 .
Ljóst er að fyrirtækið borgaði um 160 milljónir svissneskra franka í mútur , þar á meðal starfsmönnum FIFA .
Sannað er að Brasilíumaðurinn Joao Havelange , forveri Blatters sem forseti FIFA , og Ricardo Teixeira , tengdasonur Havelanges og fyrrverandi embættismaður hjá FIFA , fengu samanlagt tæplega 22 milljónir svissneskra franka frá ISL .
Ekkert er vitað hvað varð af tveimur þriðju hlutum fjárins .
Nafn Blatters er ekki á listanum yfir þá sem tóku við fé .
Hann vissi hins vegar af greiðslunum .
Blatter sagði að slíkar " þóknanir " hefðu áður verið löglegar í Sviss , það hefði " meira að segja verið hægt að draga þær frá skatti " .
Honum fannst málið greinilega léttvægt .
Siðanefnd FIFA komst að þeirri niðurstöðu í apríl 2013 að hegðun Blatters hefði verið klaufaleg en hann hefði ekki brotið af sér , hvorki gegn lögum né siðferðislega .
Sama dag og handtökurnar fóru fram í Zürich tilkynntu svissnesk yfirvöld að verið væri að rannsaka ákvarðanirnar árið 2010 um að halda HM í Rússlandi árið 2018 og Katar árið 2022 .
Árið 2012 var bandarískur lögmaður , Michael Garcia , settur yfir siðanefnd FIFA .
Hann átti ásamt þýskum dómara , Joachim Eckert , að gera skýrslu um þessar ákvarðanir .
Til þess höfðu þeir lítið bolmagn .
Þeir gátu ekki rakið slóð peninga , stundað hleranir eða látið elta menn .
Þeir gátu ekki einu sinni talað við alla sem áttu þátt í að taka ákvarðanirnar .
Margir voru horfnir úr framkvæmdastjórn FIFA , fimm neituðu að svara spurningum , tveir fundust ekki .
Franz Beckenbauer var settur í bann fyrir að neita að bera vitni og gat því ekki farið á HM í Brasilíu í fyrra .
Hann féllst reyndar á að tala og bannið var dregið til baka en hann sat engu að síður heima .
Garcia lagði fram 430 síðna skýrslu í september í fyrra .
Rúmum mánuði síðar birti Eckert 42 síðna útdrátt og sagði að ekkert hefði komið fram sem réttlætti að taka réttinn til að halda HM af Rússum eða Katörum .
Garcia mótmælti og gerði athugasemdir við FIFA .
Þegar ekki var hlustað á þær sagði hann af sér .
FIFA lagði hins vegar fram kæru byggða á skýrslunni til svissneskra yfirvalda , eins furðulega og það hljómar , og segir þar að vaknað hafi grunur um það við rannsóknir Garcia að " í einstökum tilföllum hafi átt sér stað alþjóðlegar færslur á fjármagni með tengingum við Sviss " .
Ákvörðunin um að halda HM í Katar vakti sérstaka furðu .
Þar eru í raun engar aðstæður til að halda mótið , hitinn fer í 50 gráður í sólinni , sem er ekki bara þrúgandi fyrir leikmenn , heldur áhorfendur .
Fréttir af illri meðferð verkamanna sem vinna við að reisa vellina bæta ekki úr skák .
Margt bendir til þess að atkvæði ýmissa aðildarlanda FIFA hafi verið keypt .
Þar er nefndur til sögunnar katarski auðmaðurinn Mohamed Bin Hammam , sem hefur sín tengsl við Blatter .
Í Der Spiegel segir að hann hafi hellt úr gnægtarhorni yfir fulltrúa landssambanda í Afríku .
Á fundi á lúxushóteli fékk hver þeirra fimm þúsund dollara í vasann við komuna .
Til eru tölvupóstar sem staðfesta móttöku peninga frá Hammam .
Sagt er að hann hafi útdeilt fimm milljónum dollara í Afríku einni og 1,7 milljónir dollara hafi hann greitt fyrir atkvæði í Asíu .
Skipulagsnefnd HM í Katar vísar því hins vegar á bug að hafa haft rangt við og heldur því fram að Hammam hafi engu hlutverki gegnt í kapphlaupinu um að fá að halda HM .
Pútín bregst hart við Ákvörðunin um að halda keppnina í Rússlandi er einnig til skoðunar .
Vladimír Pútín , forseti Rússlands , sagði að aðgerðirnar gegn FIFA væru enn ein grímulaus tilraun Bandaríkjamanna til að hafa áhrif utan eigin lögsögu og lýsti yfir stuðningi við Blatter .
Rússar segja að gögn um undirbúning umsóknarinnar um að halda HM séu ekki til og segja að gjafir sem fulltrúar FIFA hafi fengið í heimsóknum til Rússlands beri einfaldlega vitni gestrisni og engu öðru .
Der Spiegel nefnir hér Beckenbauer til sögunnar .
Hann hafi greitt atkvæði um að Rússar og Katarar fengju HM í framkvæmdatjórn FIFA .
Nokkrum mánuðum síðar skrifaði hann undir samning við samtök rússneskra gasframleiðenda .
Pútín hefur ávallt stutt Blatter og sagði árið 2011 að það væri " fullkomið rugl " að gruna hann um spillingu .
Ljóst er að þessi mál eiga öll eftir að draga dilk á eftir sér .
Blatter hefur kannski lægt öldurnar með því að segja af sér en hann ætlar þó að sitja í að minnsta kosti hálft ár enn , maðurinn sem eitt sinn sagði : " Þegar ég segi ég , þá er það FIFA .
" 