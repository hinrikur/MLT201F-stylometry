Hvernig byrjaði skemmtiþátturinn Áttan ? " Við byrjuðum sem teymi í þættinum 12:00 í Versló , sem er grínþáttur ætlaður Verslingum en fór fram úr öllum vonum .
Þetta er orðin tuttugu ára nefnd og með tímanum hafa þættirnir undið upp á sig , og eru nú orðnir mjög góður stökkpallur fyrir ungt fólk til að koma sér á framfæri .
Sama dag og ég útskrifaðist skrifaði ég undir samning og við urðum þar af leiðandi stjórnendur þessa nýja þáttar .
Það var mest að gera þessa helgi sem ég útskrifaðist af öllum helgum sem ég man eftir .
" Hver er munurinn á að vera í þessum tveimur þáttum ? " 12:00 var svolítið bundið við sketsa og leikið efni , sem ég skildi ekki alveg af hverju ég var í því ég þyki svo sem enginn stórleikari , á meðan í Áttunni get ég verið ég sjálfur án þess að setja mig í einhverjar stellingar .
Það hentar mér aðeins betur .
Eitt sem ég sakna samt við 12:00 er að við frumsýndum alltaf með fullum sal af Verslingum , þannig að maður fékk beint í æð hvort eitthvað atriði var að virka með því að heyra hláturinn , en núna sjáum við það bara í tölum .
" Hver var fyrsti sketsinn sem þér datt í hug ? " Þegar ég sótti fyrst um að vera í 12:00 nefndinni var ég búinn að vera pæla í því í mörg ár og leika mér að skrifa sketsa .
Ég var búinn að skrifa þann fyrsta sem við gerðum í níunda bekk , en ég var á þriðja ári í menntaskóla þegar við tókum hann upp .
Hann fékk titilinn " Varúð skólabörn " .
Í honum voru skilti alls staðar sem vöruðu við skólabörnum , en við snerum upp á það þannig að skólabörnin voru það hættulega en ekki öfugt .
Það var mjög skemmtilegt .
Ég fór eiginlega í Versló út af 12:00 , þótt hann sé námslega séð mjög góður skóli .
Svona þættir hafa alltaf heillað mig .
" Nú varstu kynnir á Color Run hlaupinu , hvernig var stemningin þar ? Hún var miklu betri en mér hefði nokkurn tímann dottið í hug .
Ég hélt kannski að þessi klikkaða stemning sem maður sér í myndböndum af þessum hlaupum úti myndi ekki nást hér , kannski því Íslendingurinn myndi ekki þora að taka þátt í gleðinni og vildi frekar bara horfa á hana , en síðan byrjaði þetta bara og strax myndaðist þessi bilaða stemning .
Ég hef varla kynnst öðru eins .
Ertu mikið fyrir að halda uppi góðri stemningu á svona viðburðum ? Já , það er rosalega skemmtilegt .
Ég var einmitt í svipuðu dæmi í kringum " Ísland got Talent " þættina .
Þar var ég svona skemmtikraftur milli hléa að rugla í liðinu , fá salinn til að klappa og halda uppi stemningu .
Það var svolítið fyndið að vera að djöflast uppi á sviði með dómarana fyrir framan mig , mér leið pínu eins og ég væri að taka þátt í keppninni .
Einhver þar hefur greinilega tekið eftir mér og ég fékk þetta Color Run dæmi í kjölfarið .
Hvar sérðu sjálfan þig eftir fimm ár ? Ég verð örugglega í sama bransa en ég vil vera búinn að þróa ferilinn aðeins áfram .
Til dæmis vil ég að einhverjir aðrir taki við Áttunni og að þátturinn verði áfram stökkpallur fyrir ungt fólk .
Síðan væri ég mjög til í að vera einhvers konar kynnir aftur í framtíðinni .
Í hvaða átt ég fer nákvæmlega á aðeins eftir að sýna sig .
Ég nýt bara hvers dags fyrir sig .
