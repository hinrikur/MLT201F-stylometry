Ekki leið þó á löngu áður en farið var að gefa í skyn að einhverjir hefðu samþykkt þessa yfirlýsingu með lygamerki fyrir aftan bak .
Þeir gætu leyft sér að túlka niðurlag yfirlýsingarinnar þannig að tryggja mætti tilveru og " mikilvægt þjónustuhlutverk " Reykjavíkurflugvallar með því að flytja hann eitthvert ! Sitthvað var í fréttum í heiminum í liðinni viku í aðdraganda þeirrar gúrkutíðar sem er annað nafn sem fréttasnápar hafa yfir hlýjustu átta vikur sumars .
Réttur er settur Obama forseti Bandaríkjanna hefur átt í vök að verjast á síðara kjörtímabili sínu .
En hann átti þó góða viku í pólitískum skilningi í innanlandsmálum .
Þingið varð óvænt við óskum hans um að veita heimildir til þess að forsetinn gæti stigið lokaskrefið í mikilvægum samningum um fríverslun við aðrar þjóðir .
Það voru andstæðingarnir , repúblikanar , sem tryggðu forsetanum árangur á þessu sviði , en mikil andstaða er áfram við málið meðal samflokksmanna hans á þingi .
Og í lok vikunnar hafnaði Hæstiréttur Bandaríkjanna kröfum um að löggjöf um heilbrigðismál ( Obamacare í daglegu máli ) yrði greitt þungt högg .
John Roberts , forseti hæstaréttar , sem kom í réttinn fyrir tilstuðlan George W. Bush , fór fyrir fimm öðrum dómurum sem sögðu rétt að láta meintan vilja Bandaríkjaþings ráða niðurstöðunni fremur en orð laganna sjálfra .
Roberts viðurkenndi þó hreinskilnislega að engin leið væri að misskilja þau orð ein og sér .
En þegar þau væru sett í samhengi við þekktan vilja meirihluta þingsins sem samþykkti lögin mætti fá fram aðra niðurstöðu .
Scalia hæstaréttardómari , talsmaður minnihlutaálitsins , taldi niðurstöðu meirihlutans einstæða .
Það hefði raunar aldrei vitað á gott að dómararnir sex hefðu þurft að skrifa nærri 30 blaðsíður til að útskýra hvað þessi fjögur orð skyldu þýða , hvað sem merkingu þeirra sjálfra liði ! Þetta er í annað sinn sem Roberts , forseti réttarins , leggur mjög langa lykkju á leið sína til að bjarga þessu óskamáli forsetans .
Af þeim ástæðum gekk Scalia dómari svo langt að segja í áliti sínu að framvegis væri nær að kalla lögin Scotus-lögin en Obama-lögin ( the Supreme Court of the United States ) .
Hvað sem þessu líður voru bæði þessi mál þýðingarmikil fyrir stöðu forsetans í innanríkismálum og til þess fallin að styrkja stöðu hans .
Átökin austanmegin Evrópumegin hafsins hélt gríska tragedían áfram , lengsti leikþáttur sem færður hefur verið upp í ESB .
Gefið var út að samningaferlið hefði verið sett í uppnám enn á ný , vegna þess að gríska ríkisstjórnin hefði óviljandi skilað viðsemjendum sínum öðrum tillögum en hún hefði ætlað að afhenda .
Málum var því frestað til laugardags .
Merkel kanslari lýsti því yfir af þessu tilefni að deilunum yrði að ljúka áður en bankar opnuðu nk. mánudag .
Fréttaskýrendur sögðu að í þessum yfirlýsingum hinnar orðvöru og prúðu Merkel væri undirliggjandi aðvörun um að gengju Grikkir ekki til samninga myndu bankar í Evrópu opna nk. mánudag en þó ekki endilega grískir bankar .
Það gæti þá orðið verulegur dráttur á að þeir opnuðu á ný .
Aðspurður sagði næstvoldugasti maður ríkisstjórnarinnar í Berlín , Schäuble fjármálaráðherra , að hann teldi helmingslíkur á því að samningar næðust innan þessara tímamarka .
Merkel sagði að nýjasta útspil kröfuhafa Grikkja væri mikill örlætisgjörningur og hvatti ríkisstjórn Grikklands til að samþykkja það .
Merkel hafði rétt sleppt orðinu þegar Tsipras fordæmdi tilboð kröfuhafanna sem ósvífna aðför að þjóð sinni .
Kannski er þetta aðeins pilsaþytur og leiktjaldaskreytingar til að láta líta út eins og barist hafi verið til síðasta blóðdropa áður en samið var .
Náist samningar um líf og dauða Grikklands þrátt fyrir allt um helgarlok , óháð þessum skeytasendingum , þarf að afgreiða niðurstöðuna í gríska þinginu fyrir mánudagsmorgun .
Er þá eins gott að ekki verði þar umræður í hálfan mánuð um fundarstjórn forseta .
En til að gæta allrar sanngirni verður að benda á að álitamál um tilveru Grikkja eru fjarri því að vera jafnmikilvæg fyrir þá í Aþenu og tillögur um makríl og " verkefnisstjórn rammaáætlunar " á Íslandi .
Breytir engu í því sambandi þótt mikill meirihluti íslensku þjóðarinnar viti ekki annað en að verkefnisstjórn rammaáætlunar sé hópur sem listmálarar snúi sér til þegar þeir undirbúa málverkasýningu .
Í áratugi var Guðmundur Rammaskalli aðalumsjónarmaður verkefnisstjórnar rammaáætlunar og sinnti því óaðfinnanlega .
Óhugnaður Í lok vikunnar voru framin ógurleg hryðjuverk svo að segja samtímis .
Í Kúvæt voru 25 manneskjur myrtar og 200 særðar .
Í Kobane í Sýrlandi myrtu stríðsmenn Ríkis íslams 120 manns .
Í Túnis voru um 40 evrópskir ferðamenn myrtir .
Flestir frá Natóríkjum .
( Bretar , Frakkar , Belgar og Þjóðverjar ) .
Í Frakklandi var maður hálshöggvinn og höfðinu stillt upp úti við með skrifuðum skilaboðum hjá .
Allt var þetta mikill óhugnaður .
Nató voru óneitanlega mjög mislagðar hendur þegar bandalagið lagðist í svokallaðar vorhreingerningar í ríkjum araba í Norður-Afríku .
Um svipað leyti ýttu Bandaríkin undir valdatöku Bræðralags múslima í Egyptalandi og skildu bandamann sinn þar til áratuga eftir á köldum klaka .
Á öllu þessu svæði hefur óöld ríkt síðan .
Ástandið í Írak , Jemen , Sýrlandi og á Sínaískaga bætist við .
Talíbanar eru að leggja undir sig svæði í Norður-Afganistan og gerðu í vikunni sprengjuárás á þinghúsið í Kabúl .
Það er óneitanlega dálítið sérstakt að horfa til þeirra sem hæst létu yfir meintri þátttöku Íslands í Íraksstríðinu .
Ísland tók ekki þátt í því , eins og t.d. frændur okkar Danir , sem voru beinir þátttakendur í þeim hernaðarátökum .
Eftir að ákvarðanir um árás á Írak lágu fyrir veitti Ísland , eins og tugir annarra ríkja , hefðbundnum bandamönnum sínum pólitíska stuðningsyfirlýsingu .
Hún hafði engin áhrif á það hvort til hernaðaraðgerða kom eða ekki .
Allt annað gilti um árásir á Túnis og Líbíu .
Nató átti ekki aðild að árásunum á Írak .
Fyrrnefndu árásirnar voru hins vegar gerðar undir fána og í nafni Nató og þurftu því að hafa fyrir fram samþykki íslenskra stjórnvalda , ella hefði ekkert orðið úr þeim .
Gömlu " félagarnir " úr Alþýðubandalaginu , hinar tístandi friðardúfur Steingrímur og Össur , náðu því þeim árangri í lífinu að stofna persónulega til stríðs á vegum Nató .
Sömu menn sem á árum fyrr slitu sólum , hvenær sem færi gafst , til að komast á fund til að hrópa bandalagið niður .
En einmitt þá sat Nató þó á friðarstóli , en kom í veg fyrir að Sovétvaldið næði að ógna Evrópu vestan járntjalds .
Bandalagið hélt útþenslu kommúnista í skefjum með sáttmála sínum og því vopnavaldi sem hann studdist við .
Afleiðingarnar Þeim " félögum " verður ekki kennt um það , umfram aðra þá sem lögðust í vorvíkinginn , að aðgerðirnar þær reyndust eiginlega einu misheppnuðu aðgerðirnar í allri sögu Nató .
Ríkisvaldið splundraðist í þessum löndum og snarveiktist í Egyptalandi .
Ríki íslams fékk fótfestu í Sýrlandi og svo í Írak og til hryðjuverkasamtakanna streymdu vopn frá Líbíu .
Jemen riðaði til falls .
Í kjölfarið hefur orðið óviðráðanlegur flóttamannastraumur norður yfir Miðjarðarhafið og ekki þarf að vera eldri en tvævetur til að átta sig á að í þeim óstjórnlega straumi leynist mjög líklega hryðjuverkafúsir menn frá Ríki íslams .
Ótti við hryðjuverk fer vaxandi í þessum heimshluta .
Heima í hollustunni Hér í hinu sólríka norðri var á hinn bóginn allt fremur kyrrlátt , og það jafnvel þótt stríðið um fundarstjórn forseta sé talið með .
Í lok vikunnar kynnti að vísu nefnd um flugvallarmál á höfuðborgarsvæðinu tillögur sínar .
Formaður nefndarinnar mætti í Kastljós , þar sem Helgi Seljan ræddi við hann .
Sá umsjónarmaður vill gjarnan þjarma að viðmælendum sínum , a.m.k. þeim sem eiga slíkt meira en skilið af pólitískum ástæðum , eftir frjálsu mati hans .
Þó virtist í byrjun að Helgi vildi í einlægni fá það út úr viðmælanda sínum út á hvað þessar óvæntu tillögur gengju eiginlega .
En það varð fljótlega ljóst að honum yrði ekki kápan úr því klæðinu .
Samtalið var næsta einstætt og er þeim sem af því misstu eindregið ráðlagt að láta eftir sér að hlusta á það í endurspilun .
Það minnti helst á gamla grínþætti þar sem flutt voru tilbúin viðtöl við sérfræðinga eða sýslunarmenn .
Niðurstaðan í slíkum þáttum varð jafnan sú að hvorki spyrjandinn , viðmælandinn eða áheyrendur vissu hvort þeir væru að koma eða fara .
Formaður staðsetningarnefndarinnar minnti helst á flugmann sem fljúgandi í svarta þoku hafði ákveðið að slökkva á blindflugskerfinu til öryggis .
Í Útvarpi Matthildi var einu sinni flutt svona viðtal við sérfræðing í málefnum eyrnasnepla .
Vafalítið hafa stjórnendur Matthildar , í stjórnlausri sjálfumgleði sinni , talið að það viðtal yrði ekki slegið út , en þeir hljóta nú að vera nærri því að játa sig sigraða .
Ljósasta atriðið Núverandi stjórnarflokkar kusu að hafa stjórnarsáttmála sinn bæði langan og óljósan .
Hann birtist sem blanda af vægt orðuðum viljayfirlýsingum , vangaveltum og eins konar tilmælum til þeirra sem væru að taka við landstjórninni .
Þannig er auðvitað hægt að hafa stjórnarsáttmála .
Muna má eftir löngum og efnismiklum stjórnarsáttmálum þar sem reynt var að bútasauma stefnu um allt , stórt og smátt .
Það undirstrikaði hins vegar að rík tortryggni væri til staðar hjá þeim sem voru að skipta með sér verkum .
Slíkt samstarf stóð sjaldan lengi og endaði oftast illa .
En í núgildandi stjórnarsáttmála var þó eitt ákvæði sem virtist sæmilega afgerandi , a.m.k. ef miðað er við önnur ákvæði hans : " Reykjavíkurflugvöllur er grundvallarþáttur í samgöngum landsins .
Til þess að hann geti áfram gegnt því mikilvæga þjónustuhlutverki sem hann hefur gert gagnvart landinu öllu þarf að tryggja framtíðarstaðsetningu hans í nálægð við stjórnsýslu og aðra þjónustu .
" Þetta virðist allt þokkaleg ljóst .
Reykjavíkurflugvöllur er sagður grundvallarþáttur í samgöngum landsins .
Þeir sem hefðu kosið knappan og hnitmiðaðan stjórnarsáttmála hefðu látið þessi orð duga .
En framhaldið virtist ekki skaðlegt .
Ekki leið þó á löngu áður en farið var að gefa í skyn að einhverjir hefðu samþykkt þessa yfirlýsingu með lygamerki fyrir aftan bak .
Þeir gætu leyft sér að túlka niðurlag yfirlýsingarinnar þannig að tryggja mætti tilveru og " mikilvægt þjónustuhlutverk " Reykjavíkurflugvallar með því að flytja hann eitthvert ! Það minnir óneitanlega á gamalkunna klisju krata um að eina leiðin til að tryggja fullveldið sé að deila því með öðrum .
Engum datt í hug að klisja af því tagi yrði yfirfærð yfir á flugvelli af núverandi ríkisstjórn .
Furðufréttir bárust Ekki leið þó á löngu þar til fréttist að innanríkisráðherrann og varaformaður Sjálfstæðisflokksins hefði ákveðið að gera samning við Jón Gnarr og Dag B. Eggertsson sem tryggði þeim að flugvallarmálið yrði þeim ekki erfitt kosningamál vorið 2014 og hafa þar með yfirlýsinguna í stjórnarsáttmálanum að engu .
Allt var þetta kynnt á blaðamannafundi og í lokin kjassaði innanríkisráðherrann þá tvo svo myndarlega í útsendingunni að ósanngjarnt var að gera kröfur um að það yrði betur gert .
Nú hefur nefnd ríkisins og Reykjavíkurborgar skyndilega gert tillögu um að flytja Reykjavíkurflugvöll suður fyrir Straumsvík .
Oddviti Sjálfstæðisflokksins í Reykjavík virtist koma af fjöllum þegar þetta var tilkynnt en gaf þó strax til kynna að hann myndi algjörlega skoðanalaus taka á móti þessum hugmyndum .
Virtist hann dulítið stoltur yfir þeim viðbrögðum .
Og auðvitað má segja að þau séu ekki stílbrot á framgöngu Sjálfstæðisflokksins í Reykjavík í öðrum málum síðustu árin .
Flokkurinn hefur reynt að slá um sig skjaldborg gegn hættu á vaxandi fylgi og hefur árangurinn orðið betri en nokkur þar á bæ hefði getað þorað að vona .
Frægasta vera sem tengist nágrenni umrædds flugvallarstæðis er sennilega Marbendill sá sem hló svo frægt varð .
Ekki skal spáð til um það nú hvort Marbendli sé hlátur í huga eða hvort fjársjóður finnist í þúfum Hvassahrauns , en land þar mun þó nú fáanlegt til kaups .
Það er skemmtileg tilviljun og ástæðulaust að bendla Marbendil við hana .
