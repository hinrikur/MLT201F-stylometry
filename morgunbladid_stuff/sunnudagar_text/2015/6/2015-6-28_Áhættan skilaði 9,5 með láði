Tónlistarkonan María Magnúsdóttir útskrifaðist fyrir skemmstu frá djassdeild Konunglega listaháskólans í Haag með hæstu einkunn ársins í skólanum .
Á útskriftartónleikum sínum tók hún áhættu með djarfri útsetningu eigin laga en hún gefur einnig út tónlist undir heitunum MIMRA og Early Late Twenties .
Davíð Már Stefánsson davidmar@mbl.is Dómnefndin var frá sér numin og sagði mér að þetta hefðu verið bestu útskriftartónleikar til margra ára og hæsta einkunnin í ár ef ekki síðustu ára , " segir María Magnúsdóttir sem á dögunum útstskrifaðist með bachelor-gráðu frá djassdeild Konunglega listaháskólans í Haag með einkunn upp á 9,5 með láði .
Námið í FÍH reyndist mjög vel " Ég hóf námið við skólann í djasssöng , sem er hluti af fremur hefðbundinni djassdeild .
Áhugasvið mitt er þó miklu víðara og mig langaði að leggja meiri stund á tónsmíðar og útsetningar .
Skólinn gaf mér því mikið svigrúm til þess að leggja stund á slíkt .
Í raun var lokaprófið mitt afrakstur allrar vinnunnar og tímans sem ég hef verið í skólanum .
Þar setti ég saman hljómsveit með sextán manns , sem innihélt strengjakvartett , lúðrakvartett og hörpuspilara , ég kallaði það litla orkestru , " segir María en sveitin flutti til að mynda tónlist eftir Maríu í hennar eigin útsetningu auk þess sem hún sá um söng .
Hún segir það jafnframt hafa komið sér nokkuð á óvart hversu háa einkunn hún hlaut fyrir verkið þar sem hún hafi tekið talsverða áhættu með því að setja sveitina saman í svona stóru prófi .
" Ég hef verið að semja tónlist undir listamannsheitinu MIMRA , það er í raun einskonar orkestru-popptónlist .
Sú tónlist var síðari parturinn af tónleikunum en ég útsetti hana fyrir stóra hljómsveit , " segir María og bætir við að tónlistin sé með djassívafi .
Hún segist einnig hafa verið mjög vel undirbúin fyrir fjögurra ára námið .
" Það var svolítið mismunandi hversu vel samnemendur mínir voru undirbúnir fyrir námið , það fór bara eftir bakgrunni .
Ég kláraði Tónlistarskóla FÍH áður en ég fór út í þetta nám og það var ofboðslega góður grunnur .
Ég var strax komin lengra í náminu en margir aðrir og á meðan sumir nemendur voru að læra eitthvað í fyrsta skipti var ég í raun bara að rifja það upp .
FÍH reyndist mjög vel , " segir hún .
Gaf út plötu í apríl María kveðst ekki ætla að hefja frekara nám að svo stöddu enda sé hún með mörg önnur járn í eldinum .
" Ég held að masterinn gefi mér ekkert mikið meira akademískt séð akkúrat núna .
Hver veit samt nema ég fari í hann einhvern tímann síðar , jafnvel taki master í tónsmíðum .
Núna er ég bara orðin þyrst í að starfa meira og spila meira , ég er farin að huga að upptökum og útgáfu á efni sem ég hef verið að semja síðustu ár , " segir hún og nefnir MIMRA í því samhengi .
" Ég er síðan einnig hluti af elektrópopp-dúóinu Early Late Twenties , við vorum að gefa út okkar fyrstu EP-skífu núna í apríl .
Maður er alltaf að gera allt í einu .
Hinn helmingur dúósins er Ægir Þór Þórðarson , kærastinn minn .
Við erum búin að búa saman hérna úti og spila undir þessum formerkjum síðustu ár .
Við höfum kallað þetta " bedroom production " í gamni þar sem þetta er allt unnið heima fyrir .
Við vorum komin með mjög mikið efni og vildum drífa í að koma þessu frá okkur , það er þó kannski spurning hvort við hefðum átt að bíða með útgáfuna í apríl þar til eftir útskriftina hjá mér .
Maður er svo upptekinn , " segir María en þess má geta að efni dúósins er eingöngu gefið út á netinu og á USB-lyklum .
Heyrnartólatónleikar í Haag " MIMRA er engu að síður mitt hugarfóstur og það var stórt skref að halda þessa útskriftartónleika .
Það er ekkert á hverjum degi sem maður getur verið með risastórt band að spila fyrir fjölda manns .
Þá er ég búin að halda nokkra tónleika með þessu efni .
Á einum tónleikum , sem voru hluti af tónlistarhátíð hér í Haag , vorum við með heyrnartólatónleika með heilli hljómsveit .
Það voru þá tóneikar þar sem áhorfendur sátu í kringum og á milli tónlistarmannanna með heyrnartól og lifandi flutningurinn á tónlistinni fór beint inn á mixer og út í heyrnartólin , í rauninni svona upptökutónleikar eins og Snarky Puppy og fleiri hljómsveitir hafa einhvern tímann staðið fyrir , " segir María .
" Annars er ég bara rosalega þakklát fyrir að fá tækifæri til þess að búa erlendis og vinna að mínu og þróast sem listamaður .
Maður er þó vissulega alltaf með hugann heima , spurning hvort maður komi aftur heim .
Þetta er bara allt opið , " segir hún að lokum .
