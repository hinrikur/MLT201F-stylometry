Hvað geturðu sagt mér um nýju plötuna þína , The Wolves are Whispering , án þess að minnast á tónlist ? " Ef ég á að tala um plötuna án þess að nefna tónlist , þá er líklega auðveldast að tala um hulstrið eða umbúðirnar .
Framan á plötunni er listaverk eftir hina frábæru listakonu Ulrike Theusner .
Ég kynntist henni fyrst þegar ég var að leikstýra stuttmynd fyrir Pompidou-safnið í París ásamt félaga mínum Taki Bibelas ( sem gerir myndbandið við lagið My Special One sem einnig er á plötunni ) .
Ulrike starfaði þá sem módel og lék að hluta í stuttmyndinni .
Við héldum svo sambandi og hún fór að snúa sér meira að listinni .
Nú sýnir hún í mörgum fremstu listasöfnum heims .
Á sínum tíma , þegar ég var að leita að mynd á framhlið hulstursins , bað ég hana að senda mér nokkur verk sem ég mætti hugsanlega nota .
Hún tók vel í það enda mikill Lady & Bird-aðdáandi .
Svo þegar ég fékk myndina sem endaði framan á hulstrinu sá ég að þessi mynd passaði fullkomlega við hljóðheiminn .
Ég ákvað að hafa ekki nafnið á hljómsveitinni , Bang Gang , eða plötunni framan á svo myndin nyti sín sem best .
Ég er gríðarlega ánægður með það ; vínilplatan gæti sómt sér frábærlega uppi á hvaða vegg sem er .
Svo mæli ég með því að fólk hlusti á tónlistina .
" Geturðu sagt mér af hverju það halda svona margir að þú búir í útlöndum ? " Kannski af því að ég hef unnið mörg verkefni erlendis .
Ég starfa eins og lítið útflutningsfyrirtæki og þarf því stundum að fara og koma verkum á koppinn erlendis .
Það virðist vera meiri áhugi þar til þess að setja upp verk .
Við Keren Ann gerðum t.d. Lady & Bird-óperu sem var sýnd í nokkrum óperuhúsum í Frakklandi og hét RED WATERS .
Það voru nokkuð margir Íslendingar sem tóku þátt í gerð verksins og þetta var risastór framleiðsla .
En enginn hefur sýnt því áhuga að setja upp verkið hér heima ennþá , þótt við höfum leitað til helstu aðila .
Nú er reyndar þetta verk í þróun ; að verða að teiknimynd , og er það mjög spennandi .
Í íslensku poppheimildarmyndinni Gargandi snilld talaðirðu um að á Íslandi væri mikið af hæfileikaríkum tónlistarmönnum að gera vonda músík .
Ertu enn þeirrar skoðunar ? Þarna ertu að vísa í 10 ára gamalt viðtal .
Ég sagði reyndar að það væri mikið af góðri tónlist og mikið af lélegri líka .
Ég held að það sé svoleiðis enn .
Reyndar held ég að það sé svoleiðis í öllu , því það hafa ekki allir sama smekk .
Það sem mér finnst lélegt finnst öðrum gott og öfugt .
Sumum finnst mín tónlist léleg , öðrum finnst hún góð , og það er bara í góðu lagi .
Hver var síðasta íslenska bók sem þú last og þér þótti eitthvað varið í ? Ætli það hafi ekki verið Fuglaþrugl og nafnaskrafl eftir Þórarin Eldjárn .
Frábær bók .
Hvenær / hvar verða svo útgáfutónleikar ? Útgáfutónleikarnir verða haldnir í Gamla bíói í byrjun september .
Fyrstu tónleikar Bang Gang hér á landi í nokkur ár .
Það verður eitthvað swagalegt .
