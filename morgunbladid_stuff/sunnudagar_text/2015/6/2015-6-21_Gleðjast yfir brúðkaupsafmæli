Stóri dagurinn fyrir átta árum var valinn svo alltaf væri frí daginn eftir og því gott að gera eitthvað skemmtilegt þann 16. og vera þakklátar fyrir það gæfuspor okkar , " segir Inga Hrönn Stefánsdóttir en hún og eiginkona hennar Raggý Scheving fögnuðu brúðkaupsafmæli í vikunni og buðu nokkrum góðum vinkonum í glæsilega tapasveislu til að fagna með sér .
Tapasveisla var það sannarlega og buðu Inga og Raggý upp á ótal ljúffenga rétti .
" Marga af þessum réttum hef ég aldrei gert áður , eins og kjúklinginn , kræklinginn og eftirréttinn .
En það er svo mikilvægt að prófa og þora , " segir Inga sem óhætt er að kalla yfirkokk heimilisins .
Hún er lærður konditor en starfar sem sölufulltrúi hjá Nathan & Olsen .
Raggý starfar sem deildarstjóri hjá Borgun .
" Ég sé um að elda og baka og Raggý fær þau stórskemmtilegu verkefni að þrífa og sjá um þvotta .
Ég veit að hún elskar það svo ég er ekkert að bjóða henni að skipta ! Hún er líka alveg útlærð í uppvaski og frágangi , enda fráleitt að sama manneskjan eldi og þurfi líka að ganga frá , " segir Inga og hlær .
" En ef mikið stendur til þá erum við samtaka í þessu öllu , hún sér um að leggja á borð og fínisera smáatriði .
Svona erum við nú vel giftar og verkaskiptingin á hreinu .
" Saman eiga Inga og Raggý dótturina Hjördísi Huld Scheving , sem verður sjö ára í ágúst , og er hún mikill stuð- og gleðigjafi á heimilinu .
Inga segir fjölskylduna duglega við að halda matarboð og vita fátt skemmtilegra en að fá fólk í heimsókn og eiga ljúfa stund .
Hjördís Huld tekur einnig virkan þátt og dressar sig upp í hvert skipti sem einhver kemur í mat , hversu óformlegt sem það er og segir Inga að hún vilji alltaf vera með í " veislunni " .
Veislan heppnaðist einstaklega vel og var mikið fjör , allur maturinn kláraðist upp til agna .
Inga segir þær hafa valið tapas þar sem þeim hjónum þyki orðið best að borða einhvers konar smárétti , tapas eða sushi .
" Hjördís Huld fékk reyndar sushi þar sem hún borðar ekki svona skrítinn mat frá móður sinni , " segir Inga kímin .
" En það góða við svona smárétti er að þá nær maður að upplifa allskonar bragð og við gerum meira af því að deila nokkrum réttum á veitingahúsum , frekar en að fá okkur stóra steik eða stóran rétt .
" Inga og Raggý spá mikið í mat og reyna að elda oft í viku .
" Matargerðin er bara svo skemmtileg , mér þykir gott að hafa nógan tíma , léttvínstár og ljúfir tónar skemma heldur ekki í undirbúningi og að sjá eitthvað verða til úr hráefninu , " segir Inga .
" Oft nota ég uppskriftir til að byrja með og styðjast við , en stundum geri ég bara eitthvað og vona það besta .
Aðalatriðið er að prófa sig áfram .
" Lax í ofni og góða sósan Lax fyrir 8 í forrétt 1 laxaflak 2-3 msk ólífuolía 1 msk smjör safi úr 1/2 sítrónu 1/2 búnt af graslauk sjávarsalt og nýmalaður pipar eftir smekk 3-4 hvítlauksgeirar Öllu hráefni dreift yfir laxinn og honum skellt í álpappír .
Bakaður í ofni við 180 ° C í ca 15-20 mín .
Góða sósan " Aldrei kölluð annað en góða sósan á þessu heimili enda nánast hægt að drekka hana .
Hvet fólk til að láta ekki mörg hráefni í uppskriftinni hræða sig , heldur prófa .
Þá verður ekki aftur snúið .
Þessi sósa er snilld með fiski og ég nota hana oftast með laxi .
" 3 skalottlaukar 2 tsk rifin engiferrót 1 sítróna ( eða 2 msk sítrónudropar úr flösku ...
má smakka til ) 1 dl hvítvín ( má líka nota mysu í staðinn ) 1 dl rjómi 100 g smjör 3 msk sojasósa 4-6 basilíkulauf gróft sjávarsalt smá pipar fínt malaður Saxið skalottlaukinn og rífið engiferrótina .
Setjið í pott ásamt sítrónudropunum og hvítvíninu – sjóðið niður um helming .
Bætið rjómanum út í – sjóðið niður um helming og bætið svo sojasósunni útí .
Færið sósuna yfir í blandara og bætið smjörteningunum út í smátt og smátt – hrærið létt inn á milli .
Bætið í basilíkunni , smakkið til með smá salti og smá pipar og þá er sósan tilbúin .
Kjúklingaspjót 600-800 gr kjúklingalundir eða 1 pk 1 cl ólífuolía 1 tsk garam masala krydd 1 tsk tandoori krydd 1 tsk karrý krydd 1 tsk paprikuduft ½ tsk chili krydd smá salt og pipar ( Einnig má notast við það krydd sem til er hverju sinni úr indversku fjölskyldunni , bara blanda saman og prófa sig áfram ) Öllum kryddum blandað saman við olíu og látið marinerast í 1 klst lágmark .
Kjötið þrætt upp á spjót og grillað við háan hita í 2-3 mín á hvorri hlið .
Með þessum spjótum notaði ég tilbúna , keypta jógúrtsósu frá Saffran þar sem gleymdist að búa hana til .
Svona er nú auðvelt að redda sér ! Kræklingur í ofni 1 pk kræklingur 2 hvítlauksgeirar smátt saxaðir ca handfylli steinselja 1 bolli brauðrasp 1 bolli hvítvín ( má líka vera vatn ) Kræklingurinn settur í pott með loki ásamt víni og hitaður þartil skeljarnar opnast .
Þeim skeljum sem opnast ekki á að henda .
Annar helmingurinn af skelinni tekinn af og kræklingurinn lagður í eldfast mót .
Brauðraspið , steinseljan og hvítlaukurinn blandað saman og dreift yfir skeljarnar og bakað í ofni við 200 ° C í ca 5 mín þar til stökkt .
Tiramísú-tilraun 1 brúsi tiramisú-blanda frá Debic 2 stk Caramel súkkulaðikex 6 stk makkarónur ( má sleppa ) 1 box jarðarber koníak basil-lauf til skrauts og bragðauka Ég nota svolítið eftirréttablöndurnar frá Debic , þær fást í Hagkaup .
Þær eru snilld ef fólk treystir sér ekki alveg til að gera hlutina frá grunni .
Ég er hrifin af því sem er einfalt og sparar tíma .
Hef mikið notað creme brulee frá þeim en prófaði þessa núna .
Tiramísú-blandan hrærð í hrærivél í 2-5 mín þar til léttþeytt .
Dassi af koníaki bætt út í og smakkað til .
Caramel-kexið skorið í bita og mulið í glös ásamt muldum makkarónum .
Blandan sett ofan í glösin til skiptis við kexið og niðursneidd jarðarber á milli .
Skreytt með jarðarberi efst .
Hafði aldrei gert þennan eftirrétt áður , en hann reyndist mjög bragðgóður og var borðaður upp til agna .
Tómatur á teini 1 box litlir tómatar 1 poki litlar mozzarella-kúlur ( eða stór kúla og skera niður ) 1 pk ferskt basil góð ólífuolía Þræðið hráefnin upp á lítil spjót , eitt í einu .
Penslið spjótin með góðri olíu , og jafnvel balsamik-ediki ef til er .
Sangría sumardrykkur Þessi er í dálæti hjá Raggý og þó mér ( Ingu ) hafi hingað til ekki fundist Sangría góð , þá er þessi að koma sterk inn .
Það þarf svolítið að smakka hana til og þeim mun meira smakk , þeim mun betri verður hún .
1 flaska rauðvín , þarf ekki að vera fínt eða dýrt 300 ml appelsínusafi 300 ml sprite 1 appelsína 1 sítróna 1 grænt epli .
100 ml koníak ( má sleppa ) Ávextir eru skornir niður og settir í stóra könnu , öllum vökva bætt við og hrært vel saman ásamt klaka .
Bestur í sólinni og með góðu fólki ! Beikonvafðar döðlur 1 poki döðlur steinlausar 1 bréf beikon 1 gráðostur – má líka nota annars konar ost svo sem mozzarella eða philadelphia smurost .
Skerið rauf á döðlurnar , setjið gráðost inní og lokið með því að vefja beikoni utanum .
Bakið í ofni við 200°C í 10 mín eða þangað til beikonið er orðið stökkt .
Berið fram með sweet chili sósu .
Bruschetta með risarækju og með reyktum laxi Fyrir 8 Með risarækjum 1 snittubrauð 2 hvítlauksgeirar 2 msk matarolía ca 20 risarækjur Smá chili-pipar niðurskorinn og fræhreinsaður baunaspírur alfa alfa Með reyktum laxi 1 snittubrauð 1 bréf reyktur lax 2 avocado þroskuð 1 poki klettasalat Snittubrauð skorin í sneiðar , smurðar með olíu og léttristaðar í ofni þar til stökkar .
Hvítlauksgeiri raspaður ofan á sneiðarnar .
Risarækjur steiktar í olíu , hvítlauk og smá chili-pipar , skellt ofan á sneiðarnar og baunaspírur með sem skraut .
Sama aðferð nema reyktur lax , avocado og klettasalat sett á hinn helminginn af brauðinu .
