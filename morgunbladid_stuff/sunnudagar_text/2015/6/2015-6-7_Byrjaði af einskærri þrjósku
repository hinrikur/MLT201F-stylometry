Við hvaða tilefni treður þú fyrst upp sem uppistandari á Íslandi og hvernig hefur gengið síðan ? " Ég tróð upp í fyrsta skipti á Næsta bar fyrir sex árum .
Mig langaði til þess að halda kvöld þar sem einungis konur kæmu fram því þá voru svo fáir kvenkyns grínistar .
Vandamálið var samt að það vildi enginn koma fram .
Ég hafði aldrei ætlað mér að vera með uppistand en gerði það einungis af þrjósku , því mér fannst algjörlega misheppnað að skipuleggja kvennauppistandskvöld ef enginn kæmi fram .
Ég komst svo að því að ég var bara frekar fyndin .
" Hvað fleira hefurðu verið að bralla ? " Ég er að útskrifast núna úr Listaháskóla Íslands af sviðshöfundabraut .
Ég var að enda við að klára útskriftarverkefnið mitt sem var klukkutíma uppistand þar sem ég talaði aðallega um það hvernig er að vera dökkur á hörund á Íslandi .
Ég geri grín að fordómum annarra sem og mínum eigin .
Hverju viltu helst koma til skila sem listamaður ? " Að það sé meiri fjölbreytni í listasenunni .
Að það séu fleiri sögur sagðar en þær sem við erum vön að heyra og að listamenn séu með ólíkan bakgrunn , það skiptir máli .
Ég hef til dæmis mjög mikinn áhuga á Norður-Afríku þar sem ég er ættuð þaðan og það kemur mikið fram í minni list .
Ég vil ekki gera list fyrir aðra listamenn sem annað fólk hefur ekki aðgang án þess að vera með einhvern listabakgrunn .
" Hvernig er landslagið að breytast fyrir íslenska grínista ? " Það er rosalega mikil gróska núna .
Ég hef það sterklega á tilfinningunni að senan sé að lyftast á nýtt level .
Kannski verður þetta eins og tónlistarsenan þar sem uppistandarar verða með útrás og fá samninga í útlöndum .
Reyndar eru nokkrir sem hafa verið að skemmta erlendis .
Ef þetta heldur svona áfram þá giska ég á að Ísland sé eiginlega of lítið land fyrir alla þessa grínista .
" Hverjir eru í þínum huga bestu grínistar íslensku senunnar ? " Þeir eru þrír sem ég lít mikið upp til .
Hugleikur fær mig alltaf til þess að hlæja , sama hversu oft ég hef séð efnið hans , hann hefur svo skemmtilega nálgun á kúk og pólitík að það er eiginlega aðdáunarvert hvernig hann nær að blanda þessu saman .
Ari Eldjárn er rosalega góður í að gera grín að öllu , hann gæti talað um einhvern mjög hversdagslegan hlut eins og fægiskóflu í klukkutíma og fólk lægi í gólfinu .
Ragnar Hansson nær að blanda saman mjög einlægum sögum um sjálfan sig við einhverja ákveðna hugmyndafræði , hann er vitsmunalegur og fyndinn á sama tíma .
" Hvað er það besta við að troða upp sem grínisti ? " Að heyra fólk öskra úr hlátri yfir einhverju sem þú bjóst til og settir fram er eitt besta kikk sem ég veit um .
Uppistand er bara eitt stórt adrenalínkikk því það fylgir þessu svo mikil áhætta , þér líður í alvörunni eins og þú sért að leggja líf þitt að veði upp á sviði .
Eins gefandi og þetta starf getur verið getur það líka orðið mjög auðveldlega að félagslegu sjálfsmorði .
" 