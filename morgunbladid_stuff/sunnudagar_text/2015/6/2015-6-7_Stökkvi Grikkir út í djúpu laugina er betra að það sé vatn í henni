Fréttir af ástandinu á löggjafarsamkundunni eru ekki uppörvandi .
Vandræðagangurinn og stjórnleysið sem þar virðist ríkjandi er dapurlegt .
Það þarf aga í herbúðunum sagði góði dátinn Fréttir berast af þingmönnum sem ræða " fundarstjórn forseta " dag eftir dag án þess að gera allan þann tíma eina einustu athugasemd við fundarstjórn forsetans .
Það er þó sannarlega hægt að gera það .
Því að stjórnleysi í þingstörfunum er óleyfilegt .
Það er úr takti við þingsköp , hefðir þingsins og lágmarkskröfur um framgöngu þingmanna að þeir líti út eins og stjórnlausasti tossabekkur alls skólakerfisins .
Forsetar gættu þess áður fyrr þegar tveir til þrír þingmenn höfðu talað um fundarstjórn forseta að finna að því og gefa því næst þeim ræðumanni sem næstur var á mælendaskrá orðið , hvað sem leið hrópum uppivöðslumanna .
Þegar sá hafði lokið máli sínu var stundum gefið færi á að 2-3 þingmenn til viðbótar fengju að fíflast um fundarstjórnina og svo var ræðumanni af skráðum lista gefið orðið .
Þess háttar stjórnun var vissulega á ystu mörkum lipurðar og frjálslyndis sé miðað við aðrar þjóðir .
En málin þokuðust áfram og jafnt inn á við sem út á við sáu menn að lýðræðið hafði betur gegn handaflinu .
Hvað með viðmiðunarþjóðir ? Dettur einhverjum í hug að á næstelsta þingi heims í Lundúnum , þar sem sitja hálft sjöunda hundrað þingmanna , fái þeir að tala hver og einn tuttugu sinnum um fundarstjórn forsetans ? Lúti þingmaður ekki ákvörðun þingforseta þar er púað á hann en ekki á þingforsetann , eins og dæmi er um hér .
Láti þingmaður ekki skipast við aðra athugasemd leiða verðir hann út úr þingsalnum .
Gerist það , sem heyrir til algjörra undantekninga , geta liðið ár og dagar þar til hinn brotlegi þingmaður fær að taka til máls í almennum umræðum .
Þingmaður verður að ná augnsambandi við þingforseta ( Catching the Speaker ' s eye ) til að fá orðið .
Þótt hinn brotlegi þingmaður hafi gengið á fund þingforseta og beðist afsökunar á framferði sínu í þingsal er sú afsökunarbeiðni aðeins meðtekin .
Hann veit ekkert um hvort hann fær að taka þátt í umræðum eða ekki .
Fréttir af þeirri stöðu þingmannsins mælast ekki vel fyrir í kjördæmi hans .
Hér blasir það við að stór hluti þingmanna tekur Alþingi ekki alvarlega .
Á meðan svo er er það ólíkindaleg krafa af þeirra hálfu að þjóðin taki þingið alvarlega og virði það .
Í athugasemdum af þessu tagi felst ekki að stjórnarandstaða skuli ekki hafa ríflegt svigrúm til að láta til sín taka .
Það er til að mynda ekki verið að kalla á það að við tökum norrænu þingin algjörlega til fyrirmyndar , þar sem aðeins allra stærstu mál fá tveggja til þriggja daga umræðu í þingsal .
Forystumenn og talsmenn flokka fá skammtaðan tíma til slíkrar umræðu , t.d. 8-10 mínútur , en almennir þingmenn mun skemmri tíma .
Tilteknir fréttamiðlar eru sífellt uppi með beinar og óbeinar kröfur um að Íslendingar eigi að laga alla hluti að því sem tíðkast á þingum á Norðurlöndum , þar sem samráð við stjórnarandstöðu sé mun ríkulegra en hér .
Allt er það orðum aukið og stundum sótt til þess þegar minnihlutastjórnir neyðast til að semja sín mál í gegnum þingið .
Það er þó undantekningaástand .
En þessir aðdáendur norrænna þinga hafa ekki kannað hvernig yrði brugðist við þar ef þingmenn ætluðu sér , jafnvel aðeins í fáeina daga , að haga sér með þeim ósköpum sem gert er hér vikum og mánuðum saman .
Þingsköpin eru ekki sökudólgurinn Hér er ekki verið að taka undir hugmyndir um að mál skuli lifa á milli þinga til að auðvelda meirihlutanum að koma umdeildum málum áfram .
Það er ekkert að því að ríkisstjórnarmeirihluti þurfi að koma með sín mál í tæka tíð fyrir þingið .
Reglur þingskapa duga í sjálfu sér til þess að þinghald fari skaplega fram .
En þeim verður að fylgja eftir eins og gert er í öllum þingum og ekki má líða að þau séu misnotuð herfilega .
En núverandi stjórnarmeirihluti , að því marki sem hann var í stjórnarandstöðu á síðasta kjörtímabili , gekk á hinn bóginn iðulega allt of luðrulega fram gagnvart þáverandi stjórnvöldum .
( Örfáir þingmenn stóðu sig og voru úthrópaðir .
) Hvernig í ósköpunum er t.d. hægt að útskýra að menn hafi leyft ósvífnum fjármálaráðherra að koma með stórmál , varasamt og skaðlegt þjóðinni , til þingsins tveimur dögum fyrir jól og afgreiða það fyrir hann með hraði eins og launaðir handlangarar ? Þessi afgreiðsla minnir á aðra hvora andstæðuna , þegar verið er að setja lög á verkfall svo að loðnan náist eða á hitt þegar verið er að leiðrétta prentvillu í frumvarpi um frjálsar íþróttir .
Þarna var stórmál á ferðinni .
Mál sem pukrast hafði verið með , enda verið að láta kröfuhafa knésetja sig .
Þingið var að taka þátt í að klastra upp á klúður og lögleysu af versta tagi .
Mál sem enn þann dag í dag hefur ekki verið tekið á .
Og þessum ósköpum er smyglað í gegnum þingið þegar almenningur á sér einskis ills von og er með allan hug við síðustu mínútur jólaundirbúnings .
Þegar í ljós kemur að stjórnarandstaðan hefur ekki sinnt lágmarkshlutverki sínu bregður mönnum .
Og hin umtalaða og lágreista virðing þingsins þverr enn .
Verðir sannleikans sofa Og á þessu sama kjörtímabili hélst mönnum uppi , mánuðum og misserum saman , án alvarlegra athugasemda og málefnalegrar gagnrýni að rangfæra stærstu mál þáverandi ríkisstjórnar .
Það var varla orðað í þinginu að fullyrðingar um að raunverulegar samningaviðræður færu fram á milli Íslands og ESB væru staðlausir stafir .
Öllum sem eitthvað vissu var ljóst að einvörðungu fór fram prófarkalestur á því hvernig miðaði að laga allar reglur Íslands að reglum ESB .
Þar sem flestir þingmenn svikust um að fara rækilega og við hvert tækifæri yfir þennan þátt tókst blekkingarmeisturum að telja hrekklausum trú um að " samningaviðræður " færu fram og að slíkum viðræðum þyrfti auðvitað að ljúka .
Meira að segja kommisserum ESB , sem kalla ekki allt ömmu sína , leið ekki vel yfir þessari framgöngu umsóknarríkisins .
Hvernig getur almenningur treyst þingmönnum sem í stjórnarandstöðu hafa ekki manndóm til að láta slíkt mál rækilega til sín taka ? Enn horft til Grikklands Fróðlegt er í andrá þessarar umræðu að líta til Grikklands .
Enginn veit á þessu augnabliki hvort Grikkir hrökkvi út úr evrusamstarfinu eða ekki og þá væntanlega einnig út úr ESB eða hvort ótti sambandsins við " dómínóáhrif " þessa smábrests þýði að leiðtogar þess láti ekki sverfa til stáls .
Enginn blaðamaður spáði betur fyrir um rás atburða í aðdraganda bankahruns í Bandaríkjunum og Evrópu en Ambrose Evans-Pritchard .
Faðir hans var einn kunnasti mannfræðingur síðari tíma og kannski hefur þekkingin þaðan hjálpað syninum að lesa manneskjuna betur en sumir aðrir .
A. Evans-Pritchard segir svo í nýlegri grein í lauslegri þýðingu : " Óvarlegt er að vanmeta það stjórnmálalega fárviðri sem verður í kjölfar þess að Evrópa reynist ófær um að halda myntsamstarfin heilu og Grikklandsmálið reynist henni óviðráðanlegt .
Sú stjórnmálalega skipun heimsins sem varð ofan á síðustu áratugina eftir seinna stríð sætir þegar ógnum frá Rússlandi sem vill rétta sinn hlut á ný .
" Pritchard minnir á að ríkisvald í Mið-Austurlöndum og Norður-Afríku hafi hrunið til grunna og ógnarástand ríki þar nú , og á sama tíma séu harðstjórnaröfl í Ný-Ottóman-veldisstíl að hrekja Tyrkland út úr sínu nána samstarfi við Vesturveldin .
" Að missa Grikkland frá sér við þessar aðstæður – og það illa – myndi þýða stjórnmálalegan jarðskjálfta , " segir Pritchard .
Að hans mati er ekki hægt að fullyrða neitt um það , af hagfræðilegu öryggi , hvernig Grikklandi myndi farnast ef landið hyrfi út úr evrunni núna : " Kórsöngur hræðsluaðvarana frá leiðtogum evrusvæðisins um að missir evrunnar leiddi ógnarlega eyðileggingu yfir Grikki er aðeins samningatæknilegt innlegg eða marklaus klisja .
Hver einasta fullyrðing í flaumi slíkra sem áróðursmenn evrunnar hafa hamrað á síðustu 20 árin hefur reynst röng .
Evran ýtti ekki undir hagvöxt á myntsvæðinu .
Hún tryggði ekki samruna né tók hún við af dollaranum sem aðalmyntin í gjaldeyrisforðabúrum seðlabanka og annarra , né færði hún þjóðirnar tilfinningalega saman .
Og fullyrðingar um að evruhöfnunarþjóðir eins og Bretar , Svíar og Danir myndu gjalda það dýru verði að standa utan við myntina reyndust innihaldslaust fleipur .
" Horft heim Hér á Íslandi kannast menn vel við slíkan hræðsluáróður , síendurteknar klisjur og alhæfingar úr munni sanntrúaðra .
Þær hafa því miður komið í svipuðum mæli frá " hlutlausum fræðimönnum " og sanntrúuðum stjórnmálamönnum , sem sumir eiga ekkert eftir í hugsjónakassanum sínum nema von um aðild að ESB .
Flestar eru klisjurnar innfluttar og útslitnar en innlendar viðbætur og hrakspár hafa fylgt .
Ferðin í hraðlestinni inn í Brusseldýrðina átti að gera Ísland að efnahagslegri paradís á jörð á svipstundu .
" Aðeins umsóknin ein " myndi gera efnahagslegt kraftaverk .
Staðreyndin er hins vegar sú að átta árum eftir " hrun " er atvinnuleysi á Spáni , Grikklandi og Portúgal enn ógurlegt .
Fjórðungur vinnufærra landsmanna hefur gengið atvinnulaus í þessum löndum allt frá árinu 2008 .
Hér er staðan öll önnur .
Síðustu fréttir frá nágrönnum okkar Írum eru þær að þar flýi tugþúsundir æskumanna fósturjörðina á ári hverju , enda er enn 30 prósenta atvinnuleysi í þeirra röðum .
Og Íslendingar gerðu rétt í því að gleyma aldrei hrakspánum um það hvað gerast myndi hér á landi ef þeir leyfðu sér að hafna Icesave-kröfunum .
Á þjóðinni dundu einhver hrikalegustu ósannindi sem nokkur ríkisstjórn ( og handbendi hennar á ólíklegustu stöðum ) hefur borið á borð fyrir fólkið sem borgar henni laun og hún er í vinnu hjá .
Sá blettur er sem betur fer þvottekta og fer ekki hvernig sem skúrkarnir skrúbba .
En atburðurinn hefur einnig þau áhrif að almenningur treystir Alþingi enn illa .
Í vandræðum sínum svara aðspurðir í könnunum að þeir treysti nú Pírötum best allra flokka .
Enginn veit þó fyrir hvað sjóræningjarnir standa .
Þeir sjálfir mega eiga það að þykjast ekki einu sinni vita það .
Það er kannski það sem gerir þá svona aðlaðandi í augum ráðvilltrar þjóðar .
