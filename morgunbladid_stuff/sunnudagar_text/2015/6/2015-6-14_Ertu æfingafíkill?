Við sem mætum reglulega á líkamsræktarstöðvar könnumst flest við fólk sem virðist alltaf vera að æfa .
Alveg sama hvort maður dettur inn að morgni eða síðla dags , þá er viðkomandi þar .
Er þetta fólk svona svakalega duglegt , eða er möguleiki að það þjáist af fíkn .
Æfingafíkn er þekkt fyrirbæri og hefur verið rannsakað erlendis .
Í grein frá 2012 í tímaritinu Psychology of Sport and Excercise er farið yfir könnun sem gerð var í Ungverjalandi .
Sýndi hún að 0,3 til 0,5% af mannfólki þjáist af æfingafíkn .
Eins og önnur fíkn heltekur þetta fólk og hefur áhrif á allt líf þess .
Ef þú ert í vafa um hvort þú sért æfingafíkill , svaraðu spurningum hér að neðan .
Þarftu að æfa sífellt meir og lengur til að ná fram vellíðunartilfinningu ? Ertu farin / n að eyða heilu og hálfu dögunum í stöðinni ? Ertu farin / n að taka líkamsræktina fram yfir allt annað í lífinu ? Ertu farin / n að reyna meira á þig við æfingar en þú í raun getur ? Verður þú pirruð / aður , þreytt / ur og stressuð / aður ef þú æfir ekki í einhvern tíma ? Æfirðu þrátt fyrir meiðsl ? Ef þú svarar þessu öllu játandi gæti verið að líkamsræktin væri orðin að fíkn .
