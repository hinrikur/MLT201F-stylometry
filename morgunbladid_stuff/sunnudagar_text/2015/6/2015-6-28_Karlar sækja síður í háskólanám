Hlutfall háskólamenntaðra kvenna hefur farið vaxandi undanfarin ár .
Vissulega fagnaðarefni en á sama tíma sækja karlar síður í háskólanám .
Hefðbundnar " kvennastéttir " hafa margar færst á háskólastig og konur sækja í sig veðrið hvað varðar aðsókn í sumar hefðbundnar " karlagreinar " , en ekki öfugt .
Brothættan virðist mest á yngri stigum skólanna en drengir eiga erfiðara uppdráttar í grunnskólum en stúlkur , sérstaklega við lestur .
2.615 manns hafa verið brottskráðir úr Háskóla Íslands það sem af er ári , og eru 68% þess fjölda konur .
Hlutfall háskólamenntaðra kvenna á Íslandi fer vaxandi frá ári til árs , töluvert hraðar en hlutfall háskólamenntaðra karla , ef marka má tölur Hagstofu .
" Við fögnum því að konum fjölgar í háskólanum en höfum jafnframt miklar áhyggjur af því að strákar virðast vera sá hópur þar sem brottfallið er mest úr framhaldsskólum og sækja síður í háskólanám .
Brýnt er að kanna ástæðurnar fyrir því og vinna að úrbótum , " segir Kristín Ingólfsdóttir , fráfarandi rektor Háskóla Íslands , í samtali við sunnudagsblaðið .
Konur sækja í sig veðrið hvað varðar aðsókn í margar greinar , t.a.m. hagfræði ef skoðaðar eru tölur yfir brautskráða úr HÍ árin 2004 og 2014 .
Hlutfall kvenna í hópi brautskráðra af hagfræðideild hér um bil þrefaldast milli þessara ára , en nefna ber að tölurnar eru breytilegar milli ára .
Þá skerpist meirihluti kvenna í læknisfræði á þessum tíma , en hlutfall kvenna í hópi brautskráðra í læknisfræði var 56% árið 2004 en 65% í fyrra .
Athygli vekur að konur eru í meirihluta í öllum greinum heilbrigðisvísinda .
Meirihluti karla stendur nokkurn veginn í stað í tölvunarfræði og sumum greinum verkfræðinnar og hlutföllin eru nokkuð jöfn í lögfræði , þótt konur nái meirihluta .
Þá hefur konum fjölgað í raunvísindadeild og sömuleiðis rafmagns- og tölvuverkfræðideild .
Virðing fyrir karlastéttum " Við vorum mjög ánægð að sjá aukningu í þessum deildum , " segir Kristín .
Hún segir konur frekar sækja í hefðbundnar " karlagreinar " en karla í " kvennagreinar " , eins og hjúkrunarfræði og kennaranám .
" Þetta eru greinar sem okkur sárvantar fólk í og þarf að bera meiri virðingu fyrir .
Þar er mikið verk að vinna .
" Þorgerður Einarsdóttir , prófessor í kynjafræði , tekur í sama streng .
" Stór hluti skýringarinnar er að virðing kvenna vex við að fara inn á karlasvið meðan hið gagnstæða gildir um karla .
" Þorgerður bendir líka á að síðustu fimmtán ár hafi sumar " kvennagreinar " á borð við leikskólakennara og þroskaþjálfa færst á háskólastig , en sama þróun eigi ekki við um margar " karlagreinar " , t.a.m. stýrimanna- og vélstjóramenntun .
Drengir fá litla endurgjöf Munur á námsárangri kynjanna gerir vart við sig í grunnskóla , en drengir eiga sérstaklega erfiðara uppdráttar í lestri .
Þetta segir Þorbjörg Helga Vigfúsdóttir , fyrrverandi borgarfulltrúi , sem leiddi starfshóp um námsárangur drengja 2011 , og framkvæmdastjóri Tröppu .
" Brothættan er mest á yngri stigum skólanna þar sem drengir fá ekki nægjanlega endurgjöf um hvernig þeim gengur .
Þeir eru , samkvæmt þroskasálfræðinni , á undan stelpum að átta sig á takmörkum sínum .
Þannig eru stelpur þrautseigari lengur , og þar af leiðandi iðnari , " segir Þorbjörg .
Hún segir drengi hafa meiri þörf á endurgjöf og þurfa meiri stuðning til að halda sér við efnið , og bendir m.a. til hegðunar barna í tölvuleikjum máli sínu til stuðnings .
" Ef þú talar við tölvuleikjaframleiðendur , sem eru búnir að grannskoða hvernig maður heldur athygli krakkanna í leikjum , kemur í ljós að strákar eru allt öðruvísi en stelpur .
Stelpur virðast frekar vilja upplýsingar um félagslegt umhverfi og hvernig heildin hagnast á hinu eða þessu , á meðan strákar þurfa að fá meira um sig og sína persónu í leiknum , hvernig hún stækkar og nær árangri .
Og þar er ekkert smá mikil endurgjöf sem þeir þurfa .
Ef við yfirfærum það sem leikirnir segja okkur liggur beint við að strákar þurfa mikla endurgjöf og hrós , annars eru þeir fljótir að gefast upp .
" Koma betur undirbúnar " Við vitum að kynjamunur á námsárangri hefur verið að aukast hægt og bítandi , sérstaklega í læsi , stúlkum í vil .
Flestar rannsóknir benda til þess að strákar lesi einfaldlega minna en stelpur , " segir Freyja Birgisdóttir , dósent við Menntavísindasvið Háskóla Íslands .
Hún segir muninn jafnvel koma fram ekki síðar en í leikskóla , þegar mikilvægur málþroski og annað fer að myndast .
Strákar séu seinni hvað það varðar en stelpur .
" Auðvitað hangir þetta allt saman .
Ef stelpur koma betur undir skólann búnar í fyrsta bekk , ekki nema sex ára , taka þær hraðari framförum og þannig getur munurinn undið upp á sig .
Þær koma í skólann þroskaðri á ákveðnum sviðum , til dæmis málþroska , og taka þar með betur við kennslunni , sem aftur getur haft áhrif á áhuga nemenda .
" Ljóst er að margt er enn ókannað í þessum efnum og óljóst hvaða áhrif þessi þróun mun hafa á atvinnulíf framtíðar .
" Við þurfum að vera bjartsýn á að það takist að ná jafnrétti á sem flestum vígstöðvum , " segir fráfarandi rektor .
" Við þurfum að æfa stúlkur meira í þeim kjarki að fara inn í óhefðbundið umhverfi , við þurfum að kenna þeim að vera svolítið óþekkar og um leið þurfum við að æfa drengina til að þeir vilji ganga í störf kvenna og deila fjármunum og völdum með konum .
Til þess þarf að æfa börn frá unga aldri , bæði kjarkinn , að taka sitt pláss og láta heyra í sér en líka að vera saman , hjálpast að og finna samkennd , " segir Margrét Pála Ólafsdóttir , stjórnarformaður Hjallastefnunnar , en Hjallastefnan rekur einu grunnskólana á landinu þar sem markvisst er unnið með kynjaskipt skólastarf .
Hún segir að þar sé lögð áhersla á að mæta hverju barni eins og það er og þjálfa hjá báðum kynjum vissa sammannlega þætti .
" Við sjáum strax í leik- og grunnskólum og í því uppeldi sem stúlkur fá , að það er öðruvísi en uppeldi drengja .
Hin dulda námskrá , eins og við köllum það , er enn að kenna stúlkum að bíða prúðar eftir að röðin komi að þeim og drengir eru ennþá verðlaunaðir fyrir að fara fremstir í röð og taka meira en þeim ber .
Þetta birtist þannig að þótt við segjumst vera að vinna að jafnrétti eru drengir ennþá að taka meira rými , fá meiri athygli og meiri hvatningu sem einstaklingar í leik- og grunnskólum .
Stelpum sem koma vel út í skólum er líka hrósað mikið fyrir það , en þær eru látnar bíða eftir athygli og fá ekki hvatningu og sjálfsmynd þeirra verður veikari fyrir vikið .
Strákarnir eru hins vegar að glata námslegri sjálfsmynd sinni , því þótt þeir fái mikla hvatningu eru þeir alltaf að heyra og sjá að stelpurnar eru betri að læra en þeir .
" 