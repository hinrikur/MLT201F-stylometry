Safnasafnið , safn alþýðulistar á Íslandi , fagnar tuttugu ára afmæli sínu í ár .
Nýlega barst því stærðarinnar viðbót úr dánarbúi Þórðar Valdimarssonar , sem gekk undir listamannsnafninu Kíkó Korríró , en safneignin hýsti þá um 5.500 listaverk .
Úr verkum Þórðar hyggst Níels Hafstein , annar stofnenda Safnasafnsins og helsti forsprakkinn bakvið stofnun Nýlistasafnsins í Reykjavík , gera innsetningu um ævistarf listamannsins .
Hann segir að fjölmörg listaverk hefðu glatast hefði Safnasafnið ekki komið til á sínum tíma .
Matthías Tryggvi Haraldsson mth@mbl.is Fáum sem leið eiga hjá myndi detta í hug að reisulegu hvítu húsin við þjóðveginn á miðri Svalbarðsströnd , Eyjafirði , væru í raun listasafn á heimsmælikvarða .
Nú eru tuttugu ár liðin síðan Safnasafnið var stofnað og hefur það safnað um 5.500 listeverkum á þeim tíma , en það eignaðist nýlega fjölmörg verk eftir Þórð heitinn Valdimarsson , sem einnig var þekktur sem Kíkó Korríró .
Í Safnasafninu eru verk eftir hátt í 240 myndlistarmenn , þar af eftir um 100 sem gengu menntaveginn í myndlistinni .
" Sérstaða Þórðar sem myndlistarmanns er rómantík , erótík og kómík sem fram kemur í verkum hans , " segir Níels Hafstein , sem stofnaði safnið á sínum tíma ásamt Magnhildi Sigurðardóttur .
" Ég hef fylgst með alþýðulist bæði í Evrópu og Ameríku og aldrei heyrt um annan eins fjölda verka í líkingu við þetta , þótt menn séu víða iðnir við sína list .
Þetta eru líklega um hundrað og þrjátíu þúsund skissur og teikningar og fimmtán skúlptúrar úr járni , sem enginn hafði heyrt um áður , " segir hann um verk Þórðar .
Úr þeim 50 kössum og möppum sem geyma verkin ætlar Níels að búa til innsetningu um ævistarf listamannsins , sem telst til nýjunga þegar alþýðulist er annars vegar .
Þá er sumarsýning Safnasafnsins í veglegri kantinum í ár , enda um stórafmælissýningu að ræða , og fjölmörgum myndlistarlistamönnum bregður fyrir .
" Þegar við stofnuðum safnið voru örfáir einstaklingar í landinu sem höfðu áhuga á að eiga alþýðulist og söfnuðu henni .
Þeir fáu voru ekki það öflugir að þeir gætu forðað frá glötun því sem við töldum að væri í hættu , " segir Níels um stofnun safnsins .
Hann segir orðið " alþýðulist " til aðgreiningar frá " nútímalist " vera að falla úr gildi .
" Við drögum smátt og smátt úr notkun orðsins , en almennt séð má segja að alþýðulistamaður sé sá sem skapar myndlist án þess að vera til þess menntaður , þótt það sé ekki algilt , því margir fara í gegnum skóla án þess að glata einlægni sinni .
" Einnig megi færa rök fyrir því að alþýðulist sé staðbundin , á meðan nútímalist sé algildari og víðfeðmari .
" Alþýðulistamaðurinn leitar gjarnan innblásturs í nærumhverfi sitt , í landið , fólkið í landinu , þjóðsögur , ýmis gömul minni og fleira .
Nútímalistamaðurinn leitar hinsvegar hugmynda um allan heim og tekur sér stefnu í alþjóðlegan hugmyndaheim .
" Frjóir tímar en fjandsamlegir Níels var eins og áður sagði annar stofnenda Safnasafnsins , en til að rekja sögu þess til hlítar þarf að líta um öxl til ársins 1978 , þegar Nýlistasafnið í Reykjavík var stofnað , en Níels var upphafsmaður að stofnun þess .
" Á sínum tíma þegar við stofnuðum Nýlistasafnið var það tillaga mín að við tækjum inn söfnun alþýðulistar í skipulagsskrána til að gæta jafnræðis .
Við settum upp nokkuð margar sýningar á alþýðulist í Nýlistasafninu en það var bara tímaspursmál hvenær því þyrfti að hætta , vegna þess að það voru svo margir um hituna sem þurftu að sýna .
" Níels lýsir fyrstu árum Nýlistasafnsins sem frjóum tímum fyrir nútímalist en jafnframt fjandsamlegum .
" Við þurftum að berjast fyrir viðurkenningu , því verkin okkar voru ekki keypt til Listasafns Íslands og það var mjög erfitt að fá sýningarsal .
Allt sem var nýtt var litið hornauga .
Þess vegna fannst mér við ekki geta útilokað alþýðulistamenn sem áttu engan bakhjarl .
Það var okkar að berjast fyrir þetta fólk líka .
" Komu til að fussa og sveia Í árdögum sínum var Nýlistasafnið til húsa í Mjölnisholti , þar sem leigt var herbergi undir safneignina .
Þegar safnið opnaði fyrst sýningarsal árið 1981 við Vatnsstíg 3b voru , eins og áður sagði , margir um hituna en Níels segir viðbrögðin hafa verið misjöfn .
" Það heyrði til algerrar undantekningar að einhver eldri myndlistarmaður kæmi í heimsókn .
Og ef þeir komu fóru þeir bara að fussa og sveia .
Ef það var keypt verk , sem kom sárasjaldan fyrir , var það alltaf eftir menn sem féllu í gamla kramið en ekki nýja .
" Abstraktlist sem rekja má til upphafs síðustu aldar á meginlandi Evrópu segir Níels hafa fallið í gamla kramið á þessum árum .
Nýrri stefnur á borð við flúxus og pop , hvað þá hugmyndalist eða " conceptual art , " áttu hinsvegar ekki upp á pallborðið hjá íhaldssamari listamönnum .
" Það var næstum eins og menn sem máluðu abstrakt hér um bil þrjátíu árum seinna en var gert í Evrópu hefðu litið á það sem endapunkt á listinni , " segir Níels .
" Það átti ekkert að koma eftir abstraktlistina , það var búið að hreinsa málverkið og ekki varð lengra náð .
" Nýlistasafnið er nú til húsa við Völvufell í Breiðholti , en safneign þess hampar um 2.000 verkum .
Þar má nefna fjölmörg verk eftir Dieter Roth , sem Níels segir hafa átt drjúgan þátt í að kynna íslenskum listamönnum stefnur og strauma á meginlandinu , og verk eftir ýmsa stofnfélaga SÚM-hópsins .
Nemarnir tilbúnir að stíga fram " Maður verður að vera opinn og helst án fordóma ef maður getur , " segir Níels , en hann segir söfn á borð við Safnasafnið og Nýlistasafnið þurfa að vera í stöðugri sjálfsgagnrýni .
" Ég man eftir því þegar við í Myndhöggvarafélaginu vorum með útisýningarnar í Austurstræti 1974 , í tengslum við Listahátíð í Reykjavík .
Ragnar Kjartansson , afi og nafni þess Ragnars sem nú er á blússandi ferð um heiminn , fór upp í Myndlista- og handíðaskóla að ná í fólk sem enn var í námi og sagði : " Þú átt bara að koma og sýna .
" Hann taldi nemana vera orðna það færa listamenn og þroskaða að þeir væru tilbúnir að stíga fram .
" Sjálfur hafi Níels verið meira hikandi .
" Ég spurði á þá leið hvort það væri nokkuð pláss fyrir alla , hvort við þyrftum ekki að velja og hafna , og þá svaraði hann : " Við verðum að hafa eitt í huga , að ef einhver býr til verk sem honum finnst mjög fallegt eða gott , þá eigum við bara að viðurkenna það sem slíkt og leyfa þeim manni að bera það fram svo aðrir fái að njóta þess eða gagnrýna það .
Við skulum ekki vera í dómarasætinu .
" Svona var hann framsýnn .
" 