Hefði einhver sagt bókaorminum og sagnfræðingnum Unni Maríu Bergsveinsdóttur fyrir nokkrum árum að hún ætti eftir að hafa lífsviðurværi sitt af húllahoppi í sirkus hefði hún eflaust skellt upp úr .
Og þó .
Hún er nefnilega týpan sem útilokar aldrei neitt í þessu lífi .
Sirkusferillinn hófst á götum úti í Mexíkó , landi þar sem byssubardagar eru daglegt brauð .
Sjálf fór hún ekki varhluta af skálmöldinni .
Orri Páll Ormarsson orri@mbl.is Hún bíður eftir mér í sólinni fyrir utan Ármannsheimilið í Laugardalnum .
Unnur María Bergsveinsdóttir er auðþekkjanleg á dreddlokkunum og húðflúrinu .
Útlit sem kemur heim og saman við ferilsskrána en hún er ekki bara húlladrottning Sirkus Íslands , heldur líka með meistaragráðu í pönki .
Sirkusbakteríuna krækti Unnur María sér í á götum Mexíkó .
Nema hvar ? Besti dagur sumarsins er að ná hámarki og við þurfum ekki að hugsa okkur um lengi .
Hlaðið er í fyrsta útiviðtal ársins .
Við þiggjum það sem við fáum , Íslendingar .
Sirkus Íslands hefur verið starfræktur frá árinu 2007 og eftir að hafa haldið nokkrar sýningar eignaðist sirkusinn sitt eigið sirkustjald í fyrra og gat þá í fyrsta skipti farið í ferð um landið .
Sá leikur verður endurtekinn í sumar og fyrirhugaðar eru sýningar í Reykjavík , á Fáskrúðsfirði , Siglufirði , Blönduósi og í Vestmannaeyjum , þar sem fyrsta sýning sumarsins verður á fimmtudaginn kemur á Goslokahátíð .
Unnur María segir sirkusinn hafa rennt blint í sjóinn í fyrra en viðtökur hafi verið vonum framar .
" Fólk tók okkur afskaplega vel og þetta var virkilega skemmtilegt .
Við lærðum margt í fyrra , maður rekur sig alltaf á einhverja veggi þegar svona lagað er gert í fyrsta sinn , og í sumar ættum við að geta tekið þessa ferð í nefið , " segir hún brosandi .
Umfang sýningarinnar er mikið , listamennirnir eru átján og með öllu starfsfólki telur hópurinn sem fer hringinn í kringum þrjátíu .
" Þrír Íslendinganna eru í háskólanámi í sirkusfræðum í Hollandi og koma með brasilíska skólasystur sína með sér sem mun fetta sig og bretta á allan mögulegan og ómögulegan hátt .
Auk þess munu slást í för með okkur vinir frá Frakklandi , Nýja Sjálandi , og Bandaríkjunum .
" Hrunið sendi mig af stað Spurð um bakgrunn sinn svarar Unnur María því til að hún sé bókaormur og sagnfræðingur .
Það er eflaust ekkert verri leið inn í sirkuslistir en hver önnur .
Haustið 2008 var hún verkefnastjóri Miðstöðvar munnlegrar sögu en fjárveitingar til þess verkefnis voru skornar niður vegna Hrunsins .
Unnur María ákvað þá að venda kvæði sínu í kross og fara í ferðalag til Mexíkó .
" Það má segja að Hrunið hafi sent mig af stað .
Frændi minn bjó þá í Mexíkó og er giftur þarlendri konu og sumarið áður hafði ég setið fyrir hjá áhugaverðum ljósmyndara sem bjó í Mexíkóborg .
Þessi tengsl vöktu hjá mér áhuga á því að kynnast þessu framandi landi .
Upphaflega ætlaði ég að vera í hálft ár en árin urðu rúmlega þrjú .
" Upphaflega ætlaði Unnur María áfram til Suður-Ameríku en ekkert varð af því , þar sem henni líkaði svo vel í Mexíkó .
" Það bíður bara betri tíma .
Ég hef soldið grínast með frasann " aldrei fór ég suður " í samhengi við upprunalegu ferðaplönin ...
" Fljótlega eftir að hún kom út kynntist Unnur María hópi götulistamanna og úr varð að hún slóst í hópinn .
" Í upphafi var ég þessi með hattinn og fyrsta setningin sem ég lærði í mexíkósku var : " Viltu tipsa ? " Hún hlær .
Sirkuslistirnar , sem hópurinn framkvæmdi , heilluðu Unni Maríu og hún fór að spreyta sig á þeim .
Hún lærði fyrst að jöggla og síðan tók hún til við að klifra í silki .
" Ég var þrítug og hélt satt best að segja að ég væri orðin of gömul til að læra svona lagað .
Það var öðru nær .
Ég prófaði ýmislegt en fannst á endanum langskemmtilegast að húlla .
Ég æfði mig og æfði og eftir um hálft ár var ég farin að sýna með hópnum .
" Unnur María húllar ekki bara með venjulegum hringjum , heldur einnig járnhringjum , ljósahringjum og eldhringjum og oftar en ekki eru fleiri en einn og fleiri en tveir hringir á lofti .
Fljót að læra tungumálið Ágætlega gekk að lifa af götulistinni í Mexíkó og Unnur María ferðaðist vítt og breitt um landið með hópnum .
Hún talaði ekki stakt orð í mexíkósku en var fljót á bragðið .
" Ég tala frönsku , bjó tvö ár í Frakklandi og var í háskóla þar síðara árið og það hjálpaði til .
Ég skildi málið orðið vel eftir hálft ár og eftir heilt ár var ég farin að tala svo mikið að fólk þurfti að segja mér að þegja , " rifjar hún upp hlæjandi .
Unnur María talar svokallaða " lágstéttar-mexíkósku " , sem er auðvitað afskaplega viðeigandi fyrir götulistamann .
" Síðast þegar ég var í heimsókn í Mexíkó átti að okra á mér á mörkuðum , eins og hverjum öðrum ferðamanni , en þegar ég opnaði munninn var strax slegið af um helming .
" Hún hlær .
Í hugum okkar sem hokrum hér við nyrstu voga er Mexíkó stórhættulegt land , þar sem átök og mannvíg eru daglegt brauð .
Unnur María staðfestir það .
" Mexíkó er , hvað ákveðin svæði varðar , stórhættulegt land .
Því miður .
Það er auðveldlega hægt að lenda í kúlnahríð á götu úti .
" – Og lentir þú í því ? " Já , ég lenti í því í borginni Torreon .
" – Var skotið á þig ? " Nei , tvær klíkur byrjuðu skyndilega að skjóta hvor á aðra og þá var ekki um annað að ræða en að flýja inn á næsta veitingastað .
Vertinn var eldsnöggur að læsa öllu og fara með okkur gestina inn í bakherbergi .
Þar var svo beðið .
Maður fer ekkert út að kíkja þegar kúlur byrja að fljúga á þessum slóðum .
Þetta er svolítið öðruvísi en hérna heima .
" Segðu ! " Á sumum stöðum fer maður ekkert út eftir myrkur .
Það er auðvitað stórskrýtið að venjast svona hlutum og fara að þykja þetta eðlilegt en fólk lærir að lifa með þessu .
Það er ekkert annað hægt að gera .
" Andrúmsloftið að breytast Unnur María segir trú almennings á stjórnvöldum og lýðræðinu ekki sterka í Mexíkó .
Andrúmsloftið sé þó aðeins að breytast .
" Ég er í góðu sambandi við vini mína í Mexíkó og hef farið út í heimsókn síðan ég flutti heim og mér finnst eins og bjartsýnin sé aðeins að aukast .
Fólk er farið að þora að knýja á um breytingar en þetta tekur allt tíma .
Það hefur aðrar afleiðingar að mótmæla á götum úti í Mexíkó en Íslandi .
Vonandi verður öryggið meira í framtíðinni , Mexíkanar eru upp til hópa yndislegt fólk sem á allt gott skilið .
" Eftir að hún sneri heim í ársbyrjun 2012 var Unnur María um tíma í hlutastarfi á hjúkrunarheimilinu Grund .
Hún kunni því vel enda hefur það alltaf átt við hana að hugsa um aðra .
Frá vorinu 2013 hefur hún verið í fullu starfi við Sirkus Íslands .
" Þau sáu mig úti að hjóla á einhjólinu og buðu mér að koma og æfa með þeim , " segir hún um tildrög þess að hún gekk til liðs við hópinn .
" Ég er mjög ánægð með að hafa sleppt öryggisnetinu , það er öruggri vinnu , en rekstur Sirkus Íslands hefur sem betur fer gengið vonum framar og það er æðislegt að hægt sé að vinna við sirkuslistir á Íslandi .
Þetta hefur verið frábær tími , lærdómsríkur og gefandi .
" Fjögur hundruð börn á ári Auk þess að æfa og sýna í stærri og smærri sýningum sinnir Unnur María og skipuleggur kennslu í Sirkusskólanum .
Hún segir það afskaplega gefandi starf og börnin sýni sirkuslistunum upp til hópa mikinn áhuga .
" Við fáum um fjögur hundruð börn til okkar í skólann á hverju ári og þau fara yfirleitt stolt og ánægð heim frá okkur .
Það gefur okkur mikið .
" Spurð hvort allir geti lært að húlla kinkar Unnur María áköf kolli .
" Já , allir geta lært að húlla , að því gefnu að þeir fái góða leiðsögn og leggi sig fram .
Ég er til dæmis mjög góður kennari , " segir hún hlæjandi .
Ég hugsa eitt augnablik um að panta tíma hjá henni en hætti svo við .
Horfist einfaldlega í augu við staðreyndir : Það yrði ekki falleg sjón ! Sýningar Sirkus Íslands eru að vonum flóknar og kalla ekki bara á hæfni og getu , heldur ekki síður einbeitingu .
Unnur María segir mistök sárasjaldgæf enda sýni hópurinn ekki atriði nema hann ráði 100% við þau .
Tilraunir eru fyrir æfingasalinn .
" En auðvitað getur alltaf eitthvað klikkað , ég hef til dæmis lent í því á miðri sýningu að fá húllahring framan í mig , þannig að jafnvel hefur sprungið fyrir .
Við því er ekkert að gera og maður verður bara að brosa og halda áfram eins og ekkert hafi í skorist .
Það þýðir ekkert að segja aumingja ég og hlaupa út af sviðinu .
" Hún brosir .
Auk hefðbundinna sýninga taka liðsmenn sirkusins að sér allskyns verkefni .
Um þessar mundir heimsækir hún nokkra leikskóla í viku ásamt sirkusfélaga sínum Axel , með hálftíma langa sýningu þar sem koma við sögu boltar , húllahringir , legókubbar og stórhættuleg svipa .
Unnur María hefur einnig verið " borðskraut " í kokkteilkeppni og " hauslaus maður " í Kringlunni auk þess að lyfta sér reglulega upp á stultum í allskonar búningum .
Þá hefur hún yndi af andlitsmálun og tekur verkefni af því tagi reglulega að sér .
" Listrænn metnaður okkar flestra hverfist í flestum tilvikum um einn til tvo hluti en við tökum margt annað að okkur .
" – Er engin hugmynd of galin ? " Nei , ekki fyrir okkur .
" Hún hlær .
Að sögn Unnar Maríu jafnast fátt á við að standa á sviði fyrir framan fullan sal af fólki .
Og viðtökurnar skipta miklu máli .
" Klappið yljar sirkusfólki , eins og öðrum listamönnum .
" Að lesa og húlla fer vel saman Unnur María segir sirkuslistirnar og bókaástina eiga ótrúlega vel saman .
Fátt sé notalegra eftir langan og strangan dag í sirkusnum en að setjast niður með góða bók .
Og öfugt .
Eftir langa lestrar- og grúsktörn jafnist ekkert á við að standa upp og húlla frá sér allt vit .
Unnur María er með meistaragráðu í sagnfræði og fjallaði meistararitgerðin um pönk á Íslandi .
" Ég er jafngömul pönkinu og þessi róttæka tónlistarstefna hefur alltaf heillað mig .
Bæði er ég mjög hrifin af tónlistinni sem slíkri og síðan hef ég líka lengi haft áhuga á dínamíkinni í kringum hópamyndun .
Hvað skapar hópamenningu ? Hvað mótar sjálfsmynd hópa ? Það var mjög gaman að skoða pönkið út frá því .
" Unnur María er fráleitt hætt að stúdera pönkið en hún vinnur um þessar mundir að bók sem hefur vinnuheitið " Pönksaga Íslands " .
Vonir standa til að hún komi út á næsta ári hjá bókaforlaginu Skruddu .
" Ég tók fjölmörg viðtöl meðan ég var að skrifa ritgerðina og langaði að koma þeim betur á framfæri .
Pönkið er partur af munnlegri sögu þjóðarinnar en það er mikið áhugamál hjá mér .
Það er frábært að fá tækifæri til að halda þessu efni til haga með útgáfu bókar .
" Pönkið reis með brambolti austan hafs og vestan á ofanverðum áttunda áratugi síðustu aldar en bjó aðallega með sérvitringum í kjöllurum hér á landi fram til ársins 1980 , eins og Unnur María kemst að orði .
Þá sprakk það út á einu ári , ekki síst fyrir atbeina Fræbbblanna og tónleikahalds þeirra í Kópavogsbíói .
Síðan komu Utangarðsmenn og svo hvert bandið á fætur öðru .
" Eins og einn viðmælandi minn orðaði það einkenndu ládeyða og leiðindi Reykjavík á þessum tíma .
Síðan kom pönkið .
Því fylgdi bæði frumleiki og kraftur , auk þess sem menn þurftu að ryðja brautina sjálfir .
Skapa sér aðstöðu til að spila , ekki var hægt að rölta bara inn á pöbbana eins og til dæmis í Bretlandi .
" Henni þykir pönkið hafa elst ljómandi vel .
Hljómsveitir eins og Þeyr , Q4U og Purrkur Pillnikk hafi staðist tímans tönn , að ekki sé talað um Vonbrigði sem kom aftur saman fyrir nokkrum árum til að hljóðrita áður óútgefið eldra efni – eins og þeir hefðu viljað gera það í gamla daga .
" Og gerðu í þeirri atrennu eina bestu plötu Íslandssögunnar , Eðli annarra .
" Sjálf var Unnur María á sínum tíma í pönkhljómsveit , Brúðarbandinu .
Lék þar á bassa .
Ekki kemur á óvart að Unnur María hefur notað pönk í atriðum sínum í Sirkusi Íslands , Þeysarana í eldsýningunni .
" Ég á örugglega eftir að nota fleiri pönkbönd í framtíðinni , ég hef ofboðslega gaman af íslenska pönkinu .
" Dýravinur dauðans Spurð um önnur áhugamál nefnir Unnur María strax matseld og að borða góðan mat .
" Ég veit ekki hvort mér þykir skemmtilegra , að elda eða borða , enda helst þetta oft í hendur .
" Hún hlær .
" Ég elda mest grænmetis- og fiskrétti en ég hætti alveg að borða kjöt fyrir nokkrum árum .
Trappaði mig smám saman niður uns ég hætti alveg .
" – Hvers vegna ? " Mér þykir of vænt um dýr til að geta borðað þau .
Ég er dýravinur dauðans og mjög svo mótfallin þeim þjáningum sem liggja að baki hagkvæmum kjötpakkningum .
Mögulega hætti ég líka einhvern daginn að borða fisk , í bili held ég mig við það að forðast eldisfisk .
" Spurð hvort hún haldi gæludýr brýst fram stórmerkileg saga .
" Já , ég er með kött .
Sirkuskött frá Mexíkó .
Ég fann hann þegar ég var að húkka far frá Torreon .
Hann var þarna rytjulegur og svangur í vegarkantinum , lítill kettlingur .
Hann var gæfur og úr varð að ég tók hann með mér .
Við smullum strax saman og í næstum þrjú ár ferðaðist ég um Mexíkó með köttinn á öxlinni .
Það hafa líklega fáir kettir sótt jafn margar sirkusnámsstefnur og þessi litli kisi ! " Þegar hún flutti heim kom ekki annað til greina en að Herra Mjá , eins og kötturinn heitir , kæmi með .
Það var hægara sagt en gert .
Fyrir utan að sækja um innflutningsleyfi og panta tíma í sóttkví þurfti Unnur María að skila inn staðfestingu á því að kötturinn væri ekki með hundaæði .
Blóðsýni úr dýrum eru ekki greind í Mexíkó í þeim tilgangi og fyrir vikið þurfti Unnur María að senda sýnið með tilheyrandi kostnaði og veseni yfir landamærin til Bandaríkjanna .
" Ég lagði mikið á mig til að koma Herra Mjá heim , " segir hún .
Allt gekk að óskum og í dag er Herra Mjá frá Torreon orðinn virðulegur Vesturbæjarköttur .
Og unir hag sínum vel .
Þess má geta að Herra Mjá er eina " barn " Unnar Maríu .
" Fyrir utan öll sirkusbörnin mín .
Mér finnst ég eiga svolítið í þeim líka .
" Hún brosir .
Gæti haldið áfram lengi Loks berst talið að framtíðinni og Unnur María kveðst vel geta hugsað sér að vinna lengi við Sirkus Íslands .
" Mér finnst gaman að kenna , sýna og koma fram og á meðan mér þykir þetta skemmtilegt og fólk kemur til að sjá okkur er engin ástæða til að hætta .
Fólk er á öllum aldri í sirkusbransanum og ég hef séð fólk á sjötugsaldri troða upp á sýningum og ráðstefnum erlendis .
Ég gæti því haldið áfram lengi enn .
Líkamlega ætti það ekki að vera nein fyrirstaða og frá mínum bæjardyrum séð vinnur tíminn bara með manni .
Þjálfunin , nákvæmnin og einbeitingin er iðulega meiri hjá fertugri manneskju en tvítugri sem er rétt að byrja .
" Félagar í Sirkusi Íslands eru á aldrinum tuttugu til fjörutíu ára en Unnur María segir þau vera að vinna í því að eldast .
Með hverju árinu .
Hún gerir líka fastlega ráð fyrir að halda áfram að skrifa .
Það hafi hún alltaf gert með öðru .
Spurð um næstu verkefni eftir pönkið verst hún samt allra frétta .
" Ætli sé ekki best að klára þessa bók fyrst , áður en maður snýr sér að þeirri næstu .
En mitt svið er og verður alþýðumenning .
Fyrir nokkrum árum tók ég til dæmis þátt í að skoða barmenningu á Norðurlöndunum á vegum Norrænu ráðherranefndarinnar og úr því varð áhugaverð bók þar sem skandinavísk barmenning var krufin .
" Annars gildir það sama um sirkusinn og skriftirnar .
" Ég reyni alltaf að finna mér eitthvað skemmtilegt að gera .
" 