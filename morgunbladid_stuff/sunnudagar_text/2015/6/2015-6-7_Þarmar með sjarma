Góð melting er lykill að góðri heilsu og það er betra að sitja á hækjum sér á klósettinu heldur en að sitja eins og á stól , skrifar þýski rithöfundurinn Giulia Enders í nýrri bók .
Enders er 25 ára doktorsnemi í meltingarfræði og hefur vakið mikla athygli fyrir skrif sín .
Inga Rún Sigurðardóttir ingarun@mbl.is Þýski örverufræðingurinn Giulia Enders hefur slegið í gegn með bók sinni Darm mit Charme , sem mætti þýða sem Þarmar með sjarma .
Bókin hefur selst í meira en milljón eintökum á alþjóðavísu en nú síðast kom hún út á ensku og fór beint á toppinn á lista yfir vísindabækur á Amazon .
Heitið er ekki eins spennandi á ensku , en þar fékk bókin nafnið Gut : The Inside Story of Our Body ' s Most Underrated Organ .
Enders er í doktorsnámi í meltingarfræði við Universitätsklinikum Frankfurt .
Hún fékk fyrstu verðlaun á þýskri vísindahátíð fyrir fyrirlestur sinn um " þarma með sjarma " árið 2012 .
Fyrirlesturinn var birtur á YouTube og sló þar í gegn .
Í kjölfarið fékk Enders tilboð um að gera bók um sama efni .
Bókin kom út á þýsku í mars 2014 og hefur setið á þýskum topplistum allar götur síðan .
Bókin er skreytt skemmtilegum teikningum eftir eldri systur hennar , Jill Enders .
Bókin fjallar meðal annars um hvernig meltingarkerfið hefur áhrif á offitu og skap og svarar spurningum um bakflæði , glútein- og laktósaóþol .
Enders hefur ástríðu fyrir efninu sem hún ritar um og eitt af því sem hún vill gera er að fá fólk til að sitja á klósettinu á réttan hátt .
Það kemur í ljós að við kunnum ekki að fara á klósettið , en hún segir ómögulegt að sitja til að losa hægðir .
Enders segir það mun skilvirkara að sitja á hækjum sér heldur en á háu salerni .
Þetta er af því að líkaminn er hannaður til þess að opna betur í þeirri stellingu heldur en þegar setið er , eins og meðfylgjandi mynd útskýrir vel .
Hún segir að 1,2 milljarðar manna um allan heim sitji á hækjum sér við þessa iðju og í þessum hópi séu til að mynda mun færri tilfelli gyllinæðar en í vestrinu .
Enders fékk áhuga á sambandi meltingarkerfis og hugar þegar hún var nýbyrjuð í námi .
Hún hitti mann í veislu sem var með " verstu andfýlu sem hún hafði nokkurn tímann fundið " .
Daginn eftir framdi þessi sami maður sjálfsmorð og hún fór að velta fyrir sér hvort sýkt meltingarkerfi gæti hafa haft áhrif á andlega líðan mannsins .
Rannsóknir hafa leitt í ljós einhver tengsl en þetta er nýtt svæði læknisfræðinnar og fyrsta rannsókin af þessu tagi var aðeins gerð fyrir um tveimur árum .
Enders fannst að fólk þyrfti að vita af þessum nýju rannsóknum .
Sem stendur vinnur Enders að ritgerð sinni um bakteríuna Acinetobacter baumannii , sem getur valdið sýkingu í sárum , öndunarfærasjúkdómum og blóðeitrun .
Miðað við viðtökur þessarar bókar er ekki ólíklegt að fleiri fylgi í kjölfarið .
