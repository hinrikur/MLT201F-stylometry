Menningarveisla á Sólheimum verður sett í 10. skipti í dag , laugardag , kl. 13 , en veislan stendur til 22. ágúst nk. Sólheimar fagna í ár 85 ára afmæli auk þess sem þess er minnst með ljósmyndasýningu í íþróttahúsi staðarins að 30 ár eru síðan Reynir Pétur gekk hringinn um Ísland með eftirminnilegum hætti .
Í Sesseljuhúsi verða umhverfistengdar sýningar auk þess sem fræðandi og skemmtilegir fyrirlestrar verða í boði í allt sumar .
Sýning á listmunum íbúa verður í Ingustofu , en þar verður að finna verk sem íbúar hafa unnið á vinnustofum Sólheima .
Tónleikar eru alla laugardaga í Sólheimakirkju þar sem fjölbreyttur hópur listamanna mun koma fram .
Af öðrum viðburðum sumarsins má nefna að Háskólalestin kemur í heimsókn , hestadagar verða í boði , brúðuleikhús og sænskur fjöllistahópur .
Ókeypis er á alla viðburði sumarsins .
