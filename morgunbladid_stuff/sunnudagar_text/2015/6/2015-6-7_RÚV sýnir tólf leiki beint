Heimsmeistaramót kvenna í knattspyrnu hefst í Kanada í dag , laugardag , og stendur til 5. júlí .
24 þjóðir eru mættar til leiks og verður leikið í sex riðlum til að byrja með .
Ríkissjónvarpið mun gera mótinu skil hér heima og hefjast beinar útsendingar frá og með sextán liða úrslitum .
Fjórir leikir verða sýndir beint frá því stigi mótsins , allir leikirnir í átta liða úrslitum , undanúrslitin , bronsleikurinn og að sjálfsögðu sjálfur úrslitaleikurinn sem fer fram á BC Place-vellinum í Vancouver .
Fyrir utan beinu útsendingarnar segir Einar Örn Jónsson , íþróttastjóri RÚV , að öllum leikjum verði gerð skil í fréttatímum sjónvarps , auk þess sem sérstök samantekt verði að loknum 10-fréttum á kvöldin alla leikdaga .
Landslið Íslands náði ekki að tryggja sér sæti á mótinu en Einar Örn vonar að þess verði ekki langt að bíða að við tökum þátt í HM .
Íslendingar eiga þó sinn fulltrúa á mótinu , en María Þórisdóttir er í landsliðshópi Norðmanna .
Hún er sem kunnugt er dóttir Þóris Hergeirssonar handboltaþjálfara .
Beðinn að spá fyrir um úrslit veðjar Einar Örn á Þjóðverja .
Hann hafi þráhyggju fyrir því að spá þeim sigri á öllum knattspyrnumótum , karla , kvenna og yngri landsliða , og ætlar að halda sig við það nú enda þótt annað sterkt lið , Bandaríkin , sé nánast á heimavelli .
