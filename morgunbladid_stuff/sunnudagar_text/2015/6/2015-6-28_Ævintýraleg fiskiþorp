Á ítölsku rívíerunni má finna fimm ævintýralega falleg lítil fiskiþorp sem kúra hátt í hlíðum hrjóstugra kletta .
Þar eru húsin máluð í öllum regnbogans litum og göturnar eru þröngar og brattar , enda ekki ætlaðar bílum .
Þessi fimm þorp sem um ræðir eru saman nefnd Cinque Terre , eða " Löndin fimm " , en þau heita Monterosso al Mare , Vernazza , Corniglia , Manarola og Riomaggiore .
Heimamenn lifa á fiskveiðum og ferðamennsku og er sagt að ástæðan fyrir litagleði þorpsbúa sé sú að sjómennirnir vildu geta séð húsið sitt utan af hafi .
Í þorpunum má finna fallegar kirkjur , gönguleiðir , dásamlegan mat og vín , tæran sjó og ótrúlega veislu fyrir augað .
Rómantísk gönguleið Þessi litlu litríku þorp eru vinsæll áfangastaður ferðamanna enda bæði falleg og rómantísk .
Göngustígar liggja á milli þorpanna og er vinsælt að eyða deginum í að rölta milli bæja , njóta dásamlegs útsýnis og staldra við og fá sér snarl eða ekta ítalskan ís í þorpunum á leiðinni .
Gönguleið liggur í gegnum öll þorpin sem kallast Sentiero Azzurro og tengir hann saman þorpin fimm .
Sá hluti stígsins sem liggur milli Riomaggiore og Manarola er kallaður Via dell Amore , eða Ástarstígurinn og þar geta hinir ástföngnu notið tilverunnar , sem og aðrir .
Þessi stígur er einnig hentugur fyrir fólk í hjólastólum .
Hægt er að velja sér lengri eða styttri gönguferðir en alls tekur um fimm tíma að ganga enda á milli .
Þar sem brattinn er mikill í þorpunum tekur vel í lærin .
Tilvalið er að fá sér sundsprett í hreinum sjónum eftir göngu .
Stutt milli þorpa í lest Til að komast til þessara afskekktu og bíllausu þorpa er hægt að taka lest , en einnig má komast þangað á einkabíl og leggja honum fyrir utan syðsta þorpið , Riomaggiore .
Þar er hægt að kaupa sér dagspassa í lestina sem gengur milli þorpanna og flakka á milli eftir hentugleika , en mest tekur um fimm mínútur í lest á milli tveggja þorpa .
Ferja siglir milli staða fyrir þá sem kjósa sjóleiðina .
Fyrir ykkur sem eruð á leið til Mílanó , Genóa eða Flórens er tilvalið að henda sér í lestina og skoða þessar fimm perlur við hafið , ganga Ástarstíginn og njóta kyrrðarinnar í bíllausum fiskiþorpum við Miðjarðarhafið .
