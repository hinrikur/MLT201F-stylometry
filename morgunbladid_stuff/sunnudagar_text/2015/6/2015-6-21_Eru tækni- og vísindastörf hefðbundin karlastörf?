Hinar hefðbundnu karla og kvennastéttir eru að taka nokkrum breytingum því meðan karlmenn eru í auknum mæli að sækja sér menntun í stéttum sem hingað til hafa verið skilgreindar sem kvennastéttir eru konur að feta sig inn á braut hinna hefðbundnu karlastétta .
Tæknigreinar , margar raungreinar , verkfræði og stærðfræði eru þó enn vinsælli námsbrautir meðal stráka en stelpna .
Litlu máli skiptir þó nærri því 2/3 háskólanema séu konur , hlutfall þeirra í tækni- og verkfræðinámi endurspeglar ekki þann veruleika .
Engu að síður hafa orðið breyting frá fyrri tíð en árið 1988 voru 220 strákar í námi í verkfræðideild Háskóla Íslands en einungis 31 stelpa .
Í dag eru 656 strákar í iðnaðarverkfræði- , vélaverkfræði- og tölvunarfræðideild en aðeins 213 stelpur .
Í rafmagns- og tölvuverkfræðideild eru 102 strákar og átta stelpur .
Minnstur munurinn í verkfræðideildum skólans er í umhverfis- og byggingarverkfræði en þar stundar 101 strákur nám og 77 stelpur .
Innan verkfræði- og náttúruvísindasviðs er aðeins ein deild þar sem stelpur eru fjölmennari en strákar en það er í líf- og umhverfisvísindadeild en þar stundar 321 stelpa nám meðan aðeins 185 strákar sækja sama nám .
Í öðrum deildum háskólans eru stelpur alla jafna í meirihluta en mestur munurinn er í hjúkrunarfræðideild þar sem aðeins 7 strákar stunda nám en 493 stelpur .
Skortir fyrirmyndir ? Í nýlegri könnun sem unnin var af Northwestern University og University of California-Berkeley var kannað viðhorf til tækni og vísindagreina .
Hátt í 350 þúsund manns í 66 löndum tóku þátt í könnuninni og voru svarendur í 60 prósent tilvika konur undir þrítugu .
Niðurstaða könnunarinnar leiddi í ljós að flestir samsama vísindi og tækni við karlmenn , jafnvel konur með menntun á sviði tækni og vísinda .
Ekki er ljóst hvað veldur þessu en margir líta til þess að leiðtogar í tölvu- , tækni- og vísindaheiminum eru að mestu leyti karlmenn .
Þannig er talað um goðsagnirnar Steve Jobs og Bill Gates , strákana í Google og nýjustu stjörnuna í tæknigeiranum , Elon Musk .
Eflaust mun tíminn einn breyta þessu enda fjöldi frambærilegra kvenna að hasla sér völl í tækni- og vísindaheiminum í dag og aldrei að vita nema næsta stóra tæknifyrirtæki verði stofnað af ungum og frambærilegum konum .
