Helgi Svavar Helgason tónlistarmaður er líka mikill matgæðingur .
Þegar Sunnudagsblað Morgunblaðsins hringdi í hann var hann í miðju kafi að þurrkrydda ( e. dry rub ) svínakjöt .
" Hringdu aftur eftir tíu mínútur , " sagði hann og blaðamaður gerði það .
Svínakjötið var á leiðinni í hægeldun og er ekki efni þessa viðtals heldur hið kóreska " kimchi " , sem Helgi Svavar er búinn að vera að prófa að gera sjálfur .
" Kimchi er í raun og veru gerjað kínakál í chili-hvítlauks-engifer-legi , " segir hann um þetta hefðbundna kóreska meðlæti .
" Það er líka notað út í núðlusúpur í staðinn fyrir chili , " segir hann og líkir kimchi í gamansömum tón við " súrkál með " hot sauce " " .
En hvar kynntist þú kimchi fyrst ? " Það var í Japan .
Ég fór á kóreskan " barbeque " -grillstað í Tókýó og fékk einhvern besta mat sem ég hef fengið á ævinni .
Síðan þá hef ég farið fjórum sinnum aftur til borgarinnar og alltaf fengið mér kóreskan grillmat .
Svo fór ég til Seúl fyrir um þremur mánuðum og var fullur tilhlökkunar að fá loksins alvöru kóreskt barbeque .
En svo kom í ljós að Japanirnir voru bara betri í því .
Þetta var ekki alveg sami hluturinn en frábær matur líka .
Þá fékk ég alveg svakalega gott kimchi og fékk það á heilann eftir þetta , " segir Helgi Svavar sem fór að gera tilraunir í eldhúsinu heima og er búinn að búa til kimchi nokkrum sinnum .
" Þegar ég geri þetta nota ég einn til tvo bolla af chili þannig að þetta er verulega sterkt , " segir Helgi Svavar en hann er mikið fyrir sterkan mat .
Hann hefur verið ánægður með útkomuna og var nýlega búinn að skella í nýjan skammt af kimchi þegar blaðamaður ræddi við hann .
Helgi Svavar spilar á trommur með Ásgeiri Trausta og er því búinn að ferðast mikið um heiminn að undanförnu .
Þar ræktar hann matarást sína í fjarlægum heimshornum .
Aðalvinnan er tónlistin en matseldin er áhugamál , hann grillar og hægeldar , ræktar chili og býr til chilisósur .
Kimchi-gerðin er því rökrétt framhald af " hot sauce " -gerðinni sem hann er búinn að vera að einbeita sér að en hún er líka gerjuð .
Hann lumar á nokkrum góðum ráðum sem um er að gera að nýta sér .
Hann notar til dæmis vatnslás á krukkuna sem hann keypti í bruggbúð .
Vatnslásinn hleypir þrýstingi úr krukkunni svo það er enginn hætta á því að hún springi .
Svo minnir hann á nauðsyn þess að vera með plast- eða matreiðsluhanska af einhverju tagi þegar verið er að búa þetta til því chiliduftið er mjög sterkt .
Kóreskt chiliduft fæst í asískum matvörubúðum en hægt er að nota hvaða chiliduft sem er , fólk verður þó að gæta að styrkleikanum .
Kóreskar radísur er erfiðara að finna en þá notar hann venjulegar radísur í staðinn .
Í sumum uppskriftum af kimchi eru notaðar þurrkaðar kóreskar rækjur en það er um að gera að nota fiskisósu í staðinn .
Grænmetisætur geta sleppt hvoru tveggja .
