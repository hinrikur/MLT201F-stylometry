Að leggja landi undir fót og skoða menningu annarra er nám sem ekki má vanmeta .
Nemendur háskólanna á Akureyri og í Riga hafa skipst á heimsóknum .
Nemendur HA sögðust aldrei aftur kvarta yfir aðstöðu í skólanum eftir heimsókn til Riga í vor og undruðust ótta Letta við yfirvöld .
Á móti upplifðu Lettar mikið öryggi á Íslandi og fannst Íslendingar ólíkir öðrum Evrópubúum .
Birna G. Konráðsdóttir og Kjartan Þorvaldsson Fyrir ríflega þremur árum hófst samstarf hug- og félagsvísindasviða háskólanna á Akureyri og Riga í Lettlandi .
Það felst í því að nemendur heimsækja hverjir aðra , vinna sameiginleg verkefni sem tengd eru ákveðnum þemum , kynna skólann sinn , námið , mynda tengsl og bera saman bækur sínar á allan hátt .
Nú síðla vetrar fóru tólf nemendur við Háskólann á Akureyri til Riga .
Þeir höfðu tekið á móti svipað stórum hópi frá Lettlandi , vorið 2014 .
Það er Markus Meckl , prófessor við Háskólann á Akureyri , sem hefur haft veg og vanda af þessu samstarfi sem gengið hefur mjög vel .
Hvaðan hugmyndin kom nákvæmlega , segist Markus ekki vera viss um , þó að líklega sé hvatinn sá að honum hafi sjálfum fundist að fleira felist í lærdómi en lesa bækur og taka próf .
Víðari sjóndeildarhringur breytir viðhorfum Markus Meckl er Þjóðverji sem býr með fjölskyldu sinni á Akureyri .
Hann kenndi um tíma við háskólann í Riga og hefur því góð tengsl við háskólasamfélagið í borginni .
" Fyrir þremur árum kom í ljós að ef til vill gæti verið flötur fyrir samstarfi , þar sem möguleiki var á fjármagni .
" Þetta hefur auðvitað gengið betur af því að ég á góða að úti í Riga .
En það er á engan hallað að segja að vinur minn , Thomas Taterka , hefur sannarlega reynst mér betri en enginn í þessari undirbúningsvinnu .
" Myndu ekki kynnast á annan hátt " Það er í raun mikill munur á milli innri gerðar þessara samfélaga , Íslands og Lettlands , " segir Markus er fjallað er um gagnsemi svona samstarfs .
" Við aukin kynni komast nemendur að því og einnig í þeirri verkefnavinnu sem unnin er .
Í þetta sinn gerðum við t.d. sameiginleg verkefni sem fjölluðu um þrjár kynslóðir , allt frá stríðslokum til dagsins í dag .
Það var athyglisvert að heyra og sjá muninn á milli þessara kynslóða á Íslandi og í Lettlandi .
Það er líka töluverður munur á milli háskólanna sjálfra .
En með verkefninu hafa augu beggja opnast fyrir því hvað löndin hafa margt að bjóða , hvort á sinn hátt .
Svo er gaman að segja frá því að ákveðin tenging var í raun til staðar vegna viðurkenningar Íslendinga á sjálfstæði Lettlands á sínum tíma .
Það var Lettum mjög mikilvægt .
Íslendingar eru því afar velkomnir í Riga .
" Háskólarnir og nemendur græða " Ísland og Lettland eiga meira sameiginlegt en fólki dettur í hug í fyrstu , þótt samfélögin séu ólík .
Báðar þjóðirnar eru smáar og geta því ekki boðið upp á alla flóruna í námi .
Með aukinni samvinnu væri hægt að bæta úr því .
Það er alla vega ein leið til að skoða í framtíðinni , " segir Markus þegar rætt er um ávinninginn í stærra samhengi .
Í raun er hann að tala um að hugmyndin verði stofnanavædd .
" Þá á ég við að stofnanirnar tækju upp formlegt samstarf .
t.d. væri hægt að kenna sitt hvort árið á hvorum stað .
En eins og annað þarf fjármagn til að slíkt verði að raunveruleika .
Háskólarnir sjálfir eru ekki aflögufærir fjárhagslega en veita stuðning með því að samþykkja prógrammið .
Ég vona að þessi vísir leiði til frekara samstarfs í framtíðinni , samvinnu sem allir græða á , " segir Markus Meckl , prófessor við Háskólann á Akureyri .
Munu aldrei kvarta yfir aðstöðunni aftur Helgi Freyr Hafþórsson , Ólöf María Brynjarsdóttir , Signý Líndal og Sigríður Elísabet Stefánsdóttir voru meðal þeirra nemenda við Háskólann á Akureyri sem tóku á móti nemendum frá Riga á síðasta ári og endurguldu heimsóknina nú í vor .
Þau sögðu ferðina til Riga afar fróðlega og hafa gefið þeim mikið þó að kannski megi segja að þau hafi fengið menningarsjokk , eða aðstöðusjokk .
" Eiginlega fannst okkur við sjá austantjaldsþjóð , þ.e. eins og við teljum að þær hafi verið .
Aðstöðumunurinn er ótrúlegur .
Skólahúsnæðið í Riga lítur ekkert illa út utan frá en munurinn kom í ljós þegar inn var komið .
Við duttum aftur um marga áratugi .
Þjófnaður er greinilega mikið algengari en hérlendis og því þarf að gera varúðarráðstafanir .
Allar skólastofur læstar og ekkert liggur á glámbekk .
Enda erum við sammála um að kvarta aldrei aftur yfir aðstöðunni í okkar skóla , " segja þau brosandi .
Hrein borg en samt ekki Spurð um upplifun sína af borginni Riga segjast þau hafa fengið ákveðið menningarsjokk þar einnig .
" Borgin er hrein að mestu , þ.e. þú sérð ekki fjúkandi bréfarusl úti um allt enda er fólk mætt rúmlega sjö á morgnana sem sópar gangstéttar , tínir upp rusl og tæmir ruslafötur , nokkuð sem við myndum líklega aldrei sjá hér .
En svo er gríðarlega mikið af veggjakroti sem ekkert er listrænt , virðist bara vera gert til að skemma .
Húsin eru mörg mjög sótug , sum eru nærri svört .
Svo eru mörg hús í niðurníðslu sem var dapurt að sjá en á móti eru glæsibyggingar í Riga sem maður varð hugfanginn af að horfa á .
Þeir eiga líka sitt gettó sem geymir sögu afar ólíka okkar .
Svo eru þarna minjar um stríðið og atburði tengda því sem við eigum ekki .
Eiginlega fannst manni borgin svolítið segja að þeir hafi verið fjáðari fyrr á tíð en væru kannski að rétta úr kútnum .
Alla vega var verið að gera upp hús og margir keyrðu um á glæsivögnum .
" Ramminn miklu þrengri Hópurinn var einnig sammála um að ramminn sem nemendurnir í Riga búi við sé þrengri í mörgum skilningi .
" Hjá þeim virðist ekki gert ráð fyrir að nemendur hafi skoðun , ramminn stífur og sveigjanleiki er lítill .
En mest kom okkur kannski á óvart hræðsla við yfirvöld almennt .
Þau eru hrædd við stjórnvöld og lögreglu og okkur fannst því að grunnt væri á þessari gömlu sovésku hugsun um ógnandi yfirboðara .
" Höfðu ekki efni á Brynjuís Skólaárið er lengra í Riga en á Akureyri .
Margir nemendur vinna með skóla en hafa ekki sömu möguleika til að afla sér tekna á sumrin og Íslendingar .
Nemendur frá Riga voru ekki spurðir um hvort þeir byggju við svipað lánakerfi og gerist hérlendis , en greinilegt var að hagur nemenda var misjafn milli landanna .
" Þegar þau komu hingað á síðasta ári vildum við fara með þau í Brynju og kaupa ís .
Sú hugmynd varð að hálfgerðu vandamáli því þau höfðu varla efni á því .
Það verður að viðurkennast að við hrukkum við .
En auðvitað fengu þau að smakka sinn Brynjuís .
En bara þetta litla dæmi segir mikið um það hversu hagur nemenda er misjafn .
Samkvæmt upplýsingum eru meðallaun í Riga 575 evrur eða tæpar 85 þúsund á mánuði .
Það er gríðarlegur munur .
" Gríðarlega mikilvægt framtak Enginn úr hópnum sagðist geta hugsað sér að fara í skiptinám til Riga , hins vegar hefði verið kærkomið og lærdómsríkt að fá þetta tækifæri .
Ekki síst til að opna augun fyrir því hvað Íslendingar hafi það gott , alla vega m.v .
nemendur í Riga .
Líklega væri hinn stífi rammi mest fælandi og hvað yfirvaldið er áberandi .
Mannlífið sjálft virtist hins vegar eins .
Hópurinn var einnig sammála um menntunarlegt gildi svona vinnu .
" Þessi uppbygging að nemendur frá báðum skólum vinni saman , gefur þessari samvinnu mikið gildi .
Það hafa myndast tengsl og á skömmum tíma fengum við meiri menntun en margra mánaða bókastagl hefði fært okkur .
Fyrir það erum við gríðarlega þakklát , " segja þau Helgi , Ólöf , Signý og Sigríður .
Hugmynd Markusar Meckl virðist hafa náð að veita nemendum beggja skólanna þekkingu sem þeir munu búa að alla ævi .
Íslendingar eru ekkert líkir Lettum Meðal þeirra nemenda frá Riga sem komu til Íslands á síðasta áru voru Elina Vavere og Marite Grube .
Þær eru sammála um að Íslendingar og Lettar séu ekki líkir .
" Við héldum fyrirfram að þið væruð meira evrópsk , þ.e. eins og flestir sem búa á meginlandinu .
Ef maður sér Íslending á götu , blandast hann vel inn í hópinn og munurinn er enginn .
En við kynni breytist sú skoðun .
Hugsunarhátturinn og bara allt á Íslandi er öðruvísi en við þekkjum .
Kannski skýrist það að einhverju leyti af þeirri staðreynd að Ísland er eyja , " segja þær hugsi og halda áfram .
" Það virðast ekki vera vandamál á Íslandi , þannig .
Ef koma upp einhver mál eru þau bara leyst í stað þess að velta sér upp úr þeim .
Þið eruð líka svo snögg að bregðast við , kannski er það út af þessu veðri sem alltaf er að breytast en íslensk náttúra er ólýsanleg , magnþrungin og gríðarlega falleg .
" Gætu hugsað sér frekara nám á Íslandi Fyrir Íslandsferðina sögðust þær stöllur ekkert hafa spáð í að taka framhaldsnám á Íslandi , en sú skoðun hefði sannarlega breyst .
Þar hefði þetta skólasamstarf breytt öllu .
Neikvæða hliðin gæti helst tengst veðráttunni á Íslandi , en líklega myndi það venjast .
En sem fyrsta svar við spurningunni um hvort þær gætu hugsað sér að læra á Íslandi kom þetta : " Þið eruð svo örugg í landinu ykkar og okkur finnst það svo frábært .
Það er engin hugsun um að einhver vilji ráðast á ykkur eða hræðsla við neitt slíkt sem okkur finnst svo heillandi .
" 