Hundrað ár eru nú liðin frá því að íslenskar konur fengu kosningarétt til Alþingis .
Því fer fjarri að kosningarétturinn hafi komið af sjálfu sér , heldur var hann afleiðing og hluti baráttu sem segja má að hafi hafist á þingi árið 1886 með frumvarpi sem þingmaðurinn Sighvatur Árnason bar fram .
Í frumvarpinu var gert ráð fyrir kosningarétti til handa konum , með sömu skilyrðum og kosningaréttur karla laut .
Þar sem breyta hefði þurft stjórnarskrá til að frumvarpið næði fram að ganga var því vísað frá .
Fyrsti karlkyns feministinn Kvenréttindabarátta á Íslandi á sér langa sögu og er hugsanlega við hæfi að hefja söguna á árinu 1850 , þegar íslenskar konur fengu sama erfðarétt og karlmenn .
Áður höfðu dætur fengið hálfan þann arf sem synir fengu .
Sama ár var gefin út í Kaupmannhöfn bókin Clara Raphael – 12 breve , en höfundur hennar var ung stúlka , Mathilde Fiebiger , sem viðraði í bókinni byltingarkenndar skoðanir sínar á trúmálum og kvenfrelsi .
Bókin vakti athygli og árið eftir kom út bókin Breve til Clara Raphael fra Theodor Immanuel , en sú var eftir Magnús Eiríksson guðfræðing .
Bókin var svar hans við skoðunum Mathilde Fiebiger og lýsti Magnús því í skrifum sínum að konur stæðu að hans mati ekki körlum að baki í neinu .
Magnús varð því með bók sinni fyrsti karlmaður á Norðurlöndum er talaði máli kvenna svo skorinort .
Fyrstu kvennaskólarnir Eitt stærsta mál kvenréttindabaráttu 19. aldar var menntun kvenna en stúlkum var á þeim tíma óheimil seta á skólabekkjum landsins .
Þóra Grímsdóttir Melsteð hóf undirbúning sérstaks skóla fyrir konur á áttunda áratug 19. aldar .
Árið 1871 skoruðu síðan 25 konur á landsmenn að gefa fé til stofnunar sérstaks kvennaskóla í Reykjavík .
Skólinn varð að veruleika árið 1874 og var starfræktur í húsi Þóru og manns hennar , Páls Melsteð sagnfræðings .
Í kjölfarið fylgdu fleiri skólar ætlaðir konum og voru þeir styrktir af ríkinu líkt og skólar karla .
Gríðarlegur munur var hins vegar á fjárveitingunum – árið 1891 fengu kvennaskólarnir samanlagt 5.000 krónur .
Búnaðarskólarnir á Hvanneyri , Hólum , Eiðum og í Ólafsdal fengu hins vegar 10.000 krónur hver , samanlagt 40.000 krónur .
Árið 1886 var konum leyft að taka fjórðabekkjarpróf og burtfararpróf við Latínuskólann í Reykjavík .
Þær máttu þó ekki sitja kennslustundir í skólanum .
Undir forræði eiginmanns Árið 1861 voru sett lög er tilgreindu að konur yrðu " myndugar með tilsjónarmanni " 18 ára en fullmyndugar 25 ára – þó einungis væru þær ógiftar .
Giftar konur voru áfram undir forræði eiginmanns síns .
Árið 1882 fengu konur kosningarétt til hreppsnefnda , sýslunefnda , bæjarnefnda , bæjarstjórna og safnaðarnefnda .
Kosningaréttinn hlutu þó einungis þær konur sem " áttu með sig sjálfar " , þ.e. ekkjur og ógiftar konur sem náð höfðu 25 ára aldri og stóðu fyrir búi .
Kjörgengi fengu þessar fáu konur þó ekki og afspyrnufáar konur nýttu sér þennan takmarkaða rétt .
Fulls jafnréttis krafist Ómögulegt er að hlaupa yfir íslenska kvennasögu án þess að minnast á Bríeti Bjarnhéðinsdóttur , sem fyrst birtist almenningi sem " ung stúlka í Reykjavík " , en þannig titlaði hún höfund greinar sinnar , " Nokkur orð um menntun og réttindi kvenna " , er birt var í blaðinu Fjallkonunni 1885 .
Áfram voru konur hvattar til dáða og árið 1888 birtist í Þjóðviljanum " Opið bréf til ísfirzkra kvenna frá nokkrum konum í Þingeyjarsýslu " .
Var það í fyrsta sinn sem hópur kvenna tjáði sig sameiginlega um eigin réttindamál .
Í bréfinu kom fram áskorun sem konurnar hugðust fara með á Þingvallafund .
Í henni var í fyrsta sinn hérlendis krafist fulls jafnréttis kvenna og karla , þar á meðal í fjárráðum , rétti til mennta og allra embætta landsins , að ógleymdum kosningarétti og kjörgengi .
Örlög þessarar merku áskorunar urðu þó sorgleg , því að þótt Þingvallafundur samþykkti að skora á Alþingi að athuga málið vel var það ekki nefnt á þinginu 1889 .
Kvenréttindafélag Íslands var stofnað að frumkvæði Bríetar Bjarnhéðinsdóttur árið 1907 – sama ár og allar konur , ógiftar sem giftar , öðluðust kosningarétt og kjörgengi til bæjarstjórnar í Reykjavík og Hafnarfirði , með sömu skilyrðum og karlar .
Nýstofnað Kvenréttindafélag Íslands hóf undirbúning framboðs og vann frækinn sigur í kosningum 1908 , þegar fjórar konur hlutu kosningu .
Kosningaréttur kvenna Mikilvægur áfangi vannst árið 1911 þegar lagt var fyrir Alþingi stjórnarskrárfrumvarp sem gerði ráð fyrir kosningarétti og kjörgengi kvenna .
Frumvarpið var samþykkt en sökum sambandsmáls Íslands og Danmerkur , sem þá var í hámæli , hlaut það ekki staðfestingu konungs .
Alþingi samþykkti nýtt stjórnarskrárfrumvarp árið 1913 , en í því frumvarpi var skilyrði þess efnis að konur og hjú þyrftu að hafa náð fertugsaldri til að öðlast kosningarétt og kjörgengi til Alþingis .
Einar Arnórsson forsætisráðherra og Klemens Jónsson landritari héldu til Kaupmannahafnar á konungsfund í júní 1915 með ýmis óundirrituð frumvörp í farteskinu .
Klemens fékk að velja dag til undirskriftarinnar en hann átti dóttur , Önnu , sem fagnaði 25 ára afmæli 19. júní 1915 og varð sá dagur fyrir valinu .
Ekki fékk þó dóttirin kosningarétt í afmælisgjöf , sökum aldursskilyrðisins sem fyrr var nefnt .
Konur héldu mikla hátíð þann 7. júlí þegar Alþingi var sett og kosningaréttur og kjörgengi þeim til handa var loksins í höfn .
Næstu ár og áratugir urðu baráttukonum hins vegar vonbrigði .
Stjórnmálaþátttaka kvenna var hverfandi þrátt fyrir að hinn lagalegi réttur væri nú til staðar .
Svokölluð kvennastörf voru lágt launuð ( og eru raunar enn ) , fáar konur sátu á þingi eða í embættum og samfélagsskipan hvatti konur síður en svo til mennta og vinnu utan heimilis .
Óánægja kvenna fór vaxandi er leið á 20. öldina .
Rauðsokkahreyfingin Hópur ungra kvenna kom saman í kjallara Norræna hússins í lok apríl 1970 .
Umræðuefni þeirra var staða kvenna á Íslandi og hreyfingin er spratt upp af fundi kvennanna hlaut nafngiftina " Rauðsokkahreyfingin " .
Rauðsokkar samanstóðu af körlum og konum og störfuðu til ársins 1982 , en það ár stofnaði fjöldi meðlima hennar kvennaframboð og var það fyrsti listi í framboði sem einungis innihélt konur síðan árið 1926 .
Hreyfing Rauðsokka var áberandi , en meðal baráttumála hennar voru tilurð löggjafar um frjálsar fóstureyðingar , réttur kvenna til mennta og fjölgun leikskólaplassa .
Konum í opinberum embættum tók smám saman að fjölga þegar líða fór á seinni hluta 20. aldar .
Frú Vigdís Finnbogadóttir tók við embætti forseta Íslands árið 1980 .
Kvennaframboðið í Reykjavík fékk tvær konur kjörnar í borgarstjórn árið 1982 og tvær konur voru einnig kjörnar í bæjarstjórn á Akureyri .
Kvennalistinn var stofnaður ári seinna og voru þrjár konur kjörnar á þing .
konurtala Mikill hluti kvenréttindabaráttu 21. aldar fer nú fram á internetinu .
Þar er nærtækt að nefna brjóstabyltinguna " Free the nipple " sem sumir hafa jafnvel viljað kalla hluta af " klámvæðingu " nútímans , en hluti byltingarinnar felst í því að konur birta af sér ljósmyndir berum að ofan á samfélagsmiðlum .
Þessari gagnrýni svara byltingarkonur þó sem svo að þetta sé akkúrat það sem byltingin gangi út á : brjóst séu eðlileg og myndir af þeim eigi ekki að teljast klámfengnar .
Dreifing hefndarkláms eykst sífellt og hyggjast konur slá vopnin úr höndum gerenda með því að svipta feimnishulunni af berum kvenmannsbrjóstum .
Byltingin sem hófst í Facebook-hópnum " Beauty tips " nú í sumarbyrjun er annað dæmi um byltingu sem fyrst og fremst á sér stað á samfélagsmiðlum , undir myllumerkjunum þöggun , outloud og konurtala .
Gríðarlegur fjöldi kvenna hefur stigið fram og sagt frá því að hafa orðið fyrir kynferðislegu ofbeldi .
Byltingin lifir og sér þess m.a. merki í myndum á Facebook .
Þegar flett er í gegnum síðuna má þannig á myndrænan hátt sjá hversu sláandi algengt kynferðislegt ofbeldi er .
Horft til framtíðar Margt hefur unnist síðan Mathilde Fiebiger gaf út byltingarkennda bók sína árið 1850 og hreif með sér Íslendinginn Magnús Eiríksson .
Baráttu fyrir jafnrétti kynjanna er þó hvergi nærri lokið .
Um leið og litið er um öxl á þeim tímamótum sem konur fagna um þessar mundir er því við hæfi að blása konum nútíðar sem framtíðar baráttuanda í brjóst með þessum orðum Bríetar Bjarnhéðinsdóttur : " Þær [ dætur landsins ] þurfa að finna , að hið góða og gamla orðtæki : " ef jeg finn ekki veg , ryð jeg mjer sjálfur braut " , á eins við þær og bræður þeirra .
" Heimildir : Á rauðum sokkum – Baráttukonur segja frá , ritstýrt af Olgu Guðrúnu Árnadóttur Veröld sem ég vil eftir Sigríði Th. Erlendsdóttur Vefur Kvennasögusafnsins , kvennasogusafn.is Hverjir höfðu kosningarétt ? Fyrir árið 1915 höfðu kosningarétt um 65% karlmanna sem náð höfðu 25 ára aldri .
35% karlmanna yfir 25 ára aldri höfðu því ekki kosningarétt en þetta voru vinnumenn , menn sem gátu ekki greitt 4 kr. í útsvar , menn sem stóðu í skuld vegna sveitarstyrks og ólögráða menn .
Árið 1915 fengu kosningarétt konur og vinnumenn sem náð höfðu fertugsaldri .
Afnumin var einnig krafa um útsvarsgreiðslu , en í kosningunum 1916 höfðu kosningarétt um 84% karlmanna yfir 25 ára aldri .
Hverjir máttu enn ekki kjósa eftir breytingarnar 1915 ? • Konur undir fertugsaldri .
• Vinnumenn undir fertugsaldri .
• Karlmenn undir 25 ára aldri .
• Fólk sem þegið hafði sveitarstyrk eða verið svipt lögræði .
• Fólk með flekkað mannorð .
Fullt jafnrétti fullorðinna þegna hvað varðar kosningarétt náðist ekki fyrr en árið 1984 , þegar felld voru niður ákvæði um missi kosningaréttar vegna lögræðissviptingar eða flekkaðs mannorðs .
Það ár var kosningaaldur jafnframt færður úr tvítugu í 18 ár .
Heimild : Vísindavefurinn .
Vann fyrir sér og börnunum Passaðu að þetta detti ekki , " segir Björg Baldvinsdóttir og grípur síma blaðamanns sem er um það bil að detta úr kjöltu hans .
Ekki er á kvikum hreyfingum hennar að sjá að hún hafi fagnað tíræðisafmæli á þessu ári en hún er fædd 16. júní árið 1915 á Stóra-Eyrarlandi sem var torfbær og stóð á Akureyri , nærri þar sem Lystigarðurinn er nú .
Átti eina bláa Nivea-dós Ung fór Björg á skíði á fjallinu Súlum og varð á unglingsaldri fyrsta konan til að fara upp á fjallstindinn að vetrarlagi .
" Og niður aftur , " bætir hún sposk við .
Vegna starfa hennar í sportvöruversluninni í Hamborg höfðu henni verið gefin askskíði .
Blaðamaður hefur aldrei heyrt á slík skíði minnst en Björg útskýrir : " Björn frá Múla , kaupmaður í versluninni , pantaði skíðin handa mér frá Noregi en þau voru úr viði sem hvorki brotnaði né flysjaðist upp úr .
Framan á þeim var svo krókur , þannig að ef ég keyrði inn í snjóskafl , þá fór ég bara yfir hann , " segir Björg og hlær .
Ekki var munaðurinn þó mikill í uppvexti Bjargar en hún minnist þess að hafa átt eina snyrtivöru í æsku , bláa kremdós frá Nivea .
" Ég var öðruvísi í vexti en hinar stelpurnar í skólanum , mjög mjó .
Þær lágu oft á gægjum þegar ég var að laga mig til og héldu að ég réðu yfir einhverjum göldrum .
En þessi bláa Nivea-dós var nú allur galdurinn , " segir Björg og brosir .
Varla tími til að borða " Þetta var gott líf , " segir Björg um æsku sína .
" Það var auðvitað ekki hægt að hlaupa út í búð hvenær sem er , svo við notuðum allt sem hægt var að nota af landinu .
Gras og alls konar grænmeti sem óx frjálst á grundunum stutt frá .
Og svo var mamma með garð þar sem hún ræktaði kartöflur .
Mamma útbjó allan mat .
Hún var eina konan á bænum , við stelpurnar fórum í skólann og út um allar trissur svo við gátum lítið hjálpað til heima .
Það var helst að við sæktum fyrir hana vatn , því krani kom ekki inn í torfbæinn fyrr en löngu seinna .
Ég held að mamma hafi stundum ekki einu sinni haft tíma til að borða , þótt hún hafi lagað matinn .
" Björg minnist móður sinnar af miklum hlýhug .
" Hún vann heima og var krafturinn sem hélt fjölskyldunni saman .
Pabbi vann hins vegar hjá bænum , auk þess sem hann sinnti jörðinni okkar .
Hann var kindalögregla .
" Björg verður kímin á svip .
" Þarna áttu allir kindur og á veturna fóru kindurnar niður í bæ og leituðu uppi blómlega garða .
Þar átu þær blómin og allt saman .
Konurnar voru seinast orðnar svo reiðar að þeir heimtuðu af bæjarstjóra að settur yrði maður í að reka féð burtu úr bænum undir eins og sæist til þess .
Þetta embætti fékk pabbi , því hann kunni öll mörkin á kindunum , " segir Björg og hlær .
Vann á meðan aðrir sváfu Móðir Bjargar fór í vist að Laxamýri í Aðaldal , áður en hún giftist föður Bjargar , eftir að hafa misst fyrri mann sinn .
Þau áttu þá saman tvo drengi , auk þess sem hún bar þriðja barnið undir belti .
" Hún gat ekki annað gert en að senda börnin frá sér og fara í vist sjálf .
Þar lærði hún mikið af Snjólaugu í Laxamýri .
Mamma var óskaplega dugleg , " segir Björg .
" Hún gat sniðið og saumað föt af mikilli leikni en við áttum náttúrlega aldrei nein efni .
Það var hins vegar hægt að fá notuð föt gefins og það fékk mamma .
Svo spretti hún öllu saman upp í smábúta , náði því fallegasta af efninu og gat svo sniðið úr þessu fínar flíkur á okkur þegar hún saumaði þetta saman .
Allt sem við systurnar vorum í hafði mamma annaðhvort saumað eða prjónað .
Svo átti hún rokk og spann á nóttunni .
Þetta gerði hún þegar hún hefði átt að vera að sofa og hvíla sig .
Þá spann hún og spann og maður heyrði suðið í rokkinum í gegnum svefninn .
Stundum raulaði hún líka við vinnuna , " minnist Björg .
Heillaðist af leikhúsinu Björg erfði sannarlega sönghæfileika móður sinnar en hún söng í fimm kórum .
Hún var meðal stofnenda Kirkjukórs Akureyrar og í stjórn hans í 25 ár , auk þess sem hún var einn af stofnendum söngfélagsins Gígjunnar .
Björg tók því mikinn þátt í menningarlífi Akureyrar en utan söngsins hefur hún alla tíð haft mikinn áhuga á leiklist .
Hún heillaðist af leikhúsinu fimm eða sex ára gömul og steig fyrst á svið Samkomuhússins á Akureyri níu ára gömul í söngleiknum Gleðilegt sumar .
Hún lék síðan fyrsta hlutverk sitt hjá Leikfélagi Akureyrar árið 1943 og eftir það varð ekki aftur snúið , uppfærslurnar sem hún hefur tekið þátt í skipta tugum .
Oft var hún í aðalhlutverki .
Mamma var fyrirmyndin Björg giftist Kanadamanni sem hún kynntist við verslunarstörf sín .
" Hann var sendur til Danmerkur að læra sælgætis- og smjörlíkisgerð og stóð sig ágætlega , þótt hann væri ekki skólagenginn .
Hann var duglegur , " segir Björg sem var heimavinnandi á meðan börnin þeirra tvö , Alice og Ágúst Berg , voru að alast upp .
" Hann vann í smjörlíkisgerðinni Akra en ég var heima og sá um börnin og heimilið .
" Leiðir hjónanna skildi og Björg var þá ein með börnin .
Ekki var meðlagsgreiðslum fyrir að fara á þessum tíma og vann Björg því úti fyrir sér og börnunum .
" En einhvern veginn komst þetta allt í gegn .
Ég tók mömmu mér til fyrirmyndar og vann nótt og dag og þá gekk þetta .
" Borin til mennta Björg vann lengst af á bæjarskrifstofu Akureyrar og var þar einkaritari rafveitustjóra .
Hún segir sér hafa liðið vel í starfi .
" Það var eiginlega orðið svoleiðis að ég var einkaritari fyrir innheimtustjórann líka .
Þeir gátu ekkert vélritað , karlarnir .
Ég gat hins vegar vélritað hratt , á íslensku en einnig á ensku og dönsku og dálítið á þýsku líka , " segir Björg en tungumálin lærði hún í menntaskóla .
Greinilegt er að foreldrar hennar hafa mikið lagt upp úr menntun barna sinna .
" Ef það var mikill snjór , þá bar pabbi mig á bakinu til að koma mér í skólann , " minnist Björg .
Henni gekk mjög vel í námi .
" Neðstu bekkirnir í Menntaskólanum á Akureyri voru gagnfræðaskóli á þessum árum .
Krakkarnir sem fóru þangað þurftu að fá próf og góða einkunn úr barnaskólanum til að fá að fara í gagnfræðaskólann .
Skólastjórinn í barnaskólanum sagði hins vegar við mig : " Góða mín , farðu bara upp eftir , ég nenni ekki að setja þig í próf , því þú kannt þetta allt saman .
" Þannig að ég fór bara próflaus inn í gagnfræðaskólann .
Svo hélt þetta áfram svona upp menntaskólann , alveg þangað til ég var komin upp í fimmta bekk .
Þá var varla til peningur fyrir mat heima og ég varð að hætta í skólanum .
Ég fór því aldrei í sjötta bekk en kennararnir þekktu mig allir og vissu nákvæmlega hvað ég gat og hvað ég vissi , þannig að ég fékk samt útskrift , " segir Björg sem geymir enn stúdentshúfuna hjá sér á vísum stað því til staðfestingar .
Burstuðu þær reykvísku Björg minnist leikfimitímanna í menntaskóla sérstaklega .
" Kennararnir voru Hermann Stefánsson og konan hans , Þórhildur .
Þau höfðu farið til Finnlands og lærðu þar að kenna leikfimi eftir músík .
Leikfimin hjá okkur var því bæði leikfimi og dans og það varð til þess að við urðum öll svo liðug og gátum snúist í allar áttir eins og vitleysingar , " segir Björg og hlær en nemendahópurinn ferðaðist um og lék listir sínar .
" Svo fórum við líka til Reykjavíkur að spila handbolta , " bætir Björg við .
" Við skítburstuðum reykvísku stelpurnar ! Þær urðu svo reiðar að þær notuðu neglurnar á handleggina á okkur og það rann úr okkur blóðið .
Þeim hafði náttúrlega ekki komið það til hugar að þessir sveitaræflar sem við vorum færu að bursta þær .
En við unnum , " leggur Björg áherslu á og segir það hafa verið talsvert algengt að stúlkur iðkuðu íþróttir á þessum árum , bæði í skólum og ungmennafélögum .
Föst heima og í vinnu Unga fólkið lét hins vegar ekki staðar numið við dans og handbolta því einnig voru farnar skógræktarferðir reglulega .
" Við gróðursettum trén á Vaðlaheiðinni .
Það var alveg viss tími af okkar skólagöngu sem fór í gróðursetningu og manni fannst sjálfsagt að bæta þessu við þegar maður var búinn í skólanum , til að gera sína skyldu við landið .
Landið hafði gefið okkur allt .
Torf í bæina og fullt af grjóti , yndislegu grjóti til að hlaða úr og svo timbur úr rekavið , stór tré sem höfðu verið höggvin einhvers staðar í Síberíu og komu svo fljótandi til okkar .
Karlarnir drifu þetta allt á land , létu það skrælþorna í sólskininu og svo höfðu þeir sagir til að saga þetta niður í fín borð sem við klæddum baðstofuna með að innan .
Þetta var skúrað með hreinu vatni og sandi og lyktin af þessu var alveg yndisleg og hélst við mann lengi , " minnist Björg og lygnir aftur augunum .
Aðspurð hvort hún hafi nýtt sér kosningaréttinn eða tekið þátt í stjórnmálum , segir Björg svo ekki hafa verið .
" Nei , ég fór ekki niður í bæ að sinna þessu .
Ég hafði bara ekki tíma .
Ég var föst á heimilinu og í vinnunni og varð að standa við það sem ég átti að gera .
En maður heyrði auðvitað af þessu öllu saman , " segir Björg að lokum .
Björg Baldvinsdóttir fagnaði tíræðisafmæli í vikunni og er því jafngömul kosningarétti kvenna .
Annir jafnt innan sem utan heimilis voru þó slíkar að hún komst ekki frá til að nýta hann .
Guðrún Ingibjörg Þorgeirsdóttir gith@mbl.is Æskudýrkunin of mikil Pálína Jónsdóttir ólst upp á Hesteyri en nú níræð býr hún í Kópavogi og á talsvert óvenjulegt lífshlaup .
Kennsla og barnavernd hafa litað ferilinn en fræðsla , jöfnuður og mannréttindi hafa henni alltaf verið hugleikin .
Pálína stefndi ung til mennta og eftir að hafa lokið kennaraprófi hérlendis og kennt um tíma fór hún til Sviss til að læra sérkennslu .
Rúmum tuttugu árum seinna eða árið 1966 lauk hún BA-prófi í þýsku og dönsku frá Háskóla Íslands .
Pálína kenndi í grunn- og menntaskóla og Kennaraskólanum og var endurmenntunarstjóri Kennaraháskóla Íslands .
Þá hefur Pálína starfað mikið með Kvennaathvarfinu , verið í stjórn samtakanna , setið í stjórn Barnaverndarfélags Reykjavíkur og sá meðal annars í nokkur ár um útvarpsþætti um uppeldismál .
Er þá ótalinn fjöldi félagsstarfa svo sem hjá Félagi kvenna í fræðslustörfum þar sem Pálína var meðal annars formaður Gammadeildar félagsins .
" Sem ungri stelpu fannst mér aldrei að ég gæti ekki gert það sem mig langaði til .
Eina skiptið sem ég fékk að heyra eitthvað frá fólkinu í kringum mig var þegar ég ætlaði til Sviss og það var aðeins vegna þess að það var svo langt í burtu .
Ég ólst líka upp við það að við krakkarnir voru látin ganga í öll verk á Hesteyri , það skipti ekki máli hvort við værum strákar eða stelpur , mér var treyst fyrir sömu hlutum .
Verkaskiptingin var vissulega meiri hjá fullorðna fólkinu þar sem karlmenn áttu sín verk og konur sín og manni fannst það eðlilegt .
" Pálína var með góðar kennslukonur í grunnskóla sem hún trúir að hafi haft mikil áhrif á hana hvað framtíðarstarf varðar .
" Konur voru kennarar og þær gátu gert þetta og þær gerðu það vel .
Og þetta er mitt viðhorf ; konur geta gert hlutina eins vel og karlmenn .
En það var ekkert talað um þessi mál sérstaklega , þetta var bara gert .
" Pálína hefur bæði reynslu af því að vera úti- og heimavinnandi enda á hún fimm börn og var samfellt í 10 ár heimavið .
Þegar hún fór síðar aftur í háskólann að læra þýsku og dönsku tók eiginmaður hennar virkan þátt í heimilishaldinu .
" Þegar ég var heima með börnin hugsaði ég til baka til mömmu ; hún þurfti stundum að biðja pabba minn um aur þegar hana langaði til að gleðja einhvern í þorpinu .
Og ég man eftir þessari tilfinningu að mér fannst það svo niðurlægjandi .
Svoleiðis að ég gerði samkomulag við minn mann að ég fengi vasapeninga þessi tíu ár sem ég var heima , sem ég réð alveg yfir .
Það var mér mikilvægt .
" Pálína varð ekkja rúmlega fimmtug .
Lífið breyttist talsvert en hún segir það blessun að hafa verið vön því að vinna úti en ekki þurft að fara að leita sér að vinnu í fyrsta sinn þá .
" Fimmtugar konur eru á vinnumarkaðnum í dag einfaldlega orðnar gamlar konur og fá ekki vinnu þrátt fyrir að þær hafi mikla reynslu , séu lítið fjarverandi , því það eru engin börn heima , og séu svo miklu betri starfskraftar en margir .
Mér finnst ótrúlegt að atvinnurekendur sjái þetta ekki í dag .
Æskudýrkunin er meiri og meiri og það er ráðandi það viðhorf að konur þurfi að vera ungar og fallegar .
" Ef þú hugsar um jafnrétti kynjanna , hverju finnst þér mest ábótavant í dag ? " Það eru auðvitað launin .
Og það ofbeldi gagnvart konum sem viðgengst finnst mér auðvitað alveg hrikalegt .
Ég dáist að því starfi sem er unnið í Stígamótum og Kvennaathvarfinu sem hafa verið brautryðjendur í að vinna gegn þessu .
Ég er líka fegin því að það eru til samtök sem kallast Karlar til ábyrgðar .
Það er gleðiefni að þeir taki þátt í þessu .
Það þarf að breyta hugsunarhættinum og skapa virðingu fyrir fólki .
" Þegar Pálína var um tíma formaður fyrir Samtökum um kvennaathvarf var norrænt þing haldið hér á landi og kom það í hennar hlut hennar að bjóða gesti velkomna .
" Þá minntist ég á að ég hefði nýlega heyrt af því að það væri hreyfing sem kallaðist Karlmenn til ábyrgðar og sagðist fagna því mjög því ég taldi að þetta yrði yrði aldrei lagað nema með samvinnu beggja kynjanna .
Ég fékk skömm í hattinn fyrir að segja þetta því þetta þótti ekki rétta kvenréttindahugsunin .
En þetta er og var mitt viðhorf þarna fyrir 20 árum og þetta þykir sjálfsagt í dag .
Það er ekkert hægt að gera þetta öðruvísi en að vinna saman .
" Hvernig heldurðu að það sé að vera ung kona í dag ? " Það er þrýstingur á ungar konur að gera og vera það sem umhverfið vill að maður sé .
Það eru auðvitað til sjálfstæðar ungar konur sem láta áreitið ekki hafa áhrif á sig en ég held að þetta sé talsvert flóknara en þetta var .
Útlitskröfurnar eru miklar .
Til að ungar konur geti átt farsælt líf verða þær að standa með sjálfum sér og vita hvað þær vilja .
Sækja sér menntun og trúa á sig .
Ýmislegt hefur orðið til þess að styrkja konur í gegnum tíðina og ég segi fyrir mitt leyti að það skiptir öllu að þora að koma fram og tala og fá fólk til að hlusta á sig .
Ég get nefnt sem dæmi að þrátt fyrir að við stelpurnar í bekknum í Kennaraskólanum stjórnuðum öllu þá voru strákarnir einhverra hluta vegna ráðandi í málfundafélaginu .
Það er hægt að finna ýmsar leiðir til að æfa sig í að tala en ég get til dæmis nefnt að hjá Félagi kvenna í fræðslustjórnun fékk maður mikla æfingu í að tala um ýmis málefni sem skiptu máli .
Það er margt sem hefur skipt sköpum fyrir samfélagið en þá má heldur ekki gleyma samtökum eins og Kvennalistanum sem gerði gríðarlega mikið á þessu sviði .
Þær voru frábærar með sína hugmyndafræði og ég bar mikla virðingu fyrir þeim .
" Pálína Jónsdóttir hefur verið önnum kafin alla tíð í lífi og starfi .
Hún segist aldrei hafa trúað öðru en konur gætu allt sem þær vildu .
Júlía Margrét Alexandersdóttir julia@mbl.is Eigum konum skuld að gjalda Það er óhætt að segja að Sigríður Erlendsdóttir veit ýmislegt um íslenskar konur en hennar sérgrein sem háskólakennari var kvennasaga .
Sigríður var heimavinnandi húsmóðir með fjögur börn áður en nám og kennsla tók við .
Hún hefur lifað mikla breytingatíma á sinni ævi og séð framfarir í jafnréttismálum .
Framsýnar menntaskólastúlkur Sigríður gekk í Menntaskólann í Reykjavík og voru þær 33 stúlkur sem luku stúdentsprófi af hundrað nemum .
" Við vorum nokkuð framsýnar .
Nokkrar af mínum bekkjarsystrum náðu langt og sumar ruddu brautina , " segir hún , en í hennar útskriftarhópi voru margar kjarnakonur eins og Vigdís Finnbogadóttir forseti , Svava Jakobsdóttir rithöfundur , Margrét Guðnadóttir , fyrsti kvenprófessor við Háskóla Íslands , og Ragnhildur Helgadóttir alþingismaður .
Sigríður segir að þær stöllur hafi stofnað félag í menntaskóla sem hét Málfundafélag stúlkna því þeim fannst strákarnir í málfundafélaginu Framtíðinni tala of mikið um stjórnmál .
Þær vildu ræða meira um bókmenntir og listir .
" Við héldum fundi og svo héldum við eina dansæfingu þar sem strákarnir máttu ekki bjóða upp , bara við stelpurnar , " segir hún .
Á þessum tímum var ekki algengt að konur færu í háskólanám .
" Við stelpurnar vorum ekkert of mikið að hugsa um framhaldsnám , það voru frekar strákarnir sem sáu tækifærin í verkfræðinni og raungreinunum , " segir hún .
" Fimm stúlkur úr mínum árgangi völdu stærðfræðideild sem þótti mjög óvenjulegt og voru þær kallaðar inn til rektors .
Hann spurði þær hvort þær gerðu sér grein fyrir hvað þær væru að gera , " segir hún og brosir því á þeim tíma áttu stúlkur að fara í máladeild og síðan var búist við að þær yrðu heimavinnandi húsmæður .
Fjögur börn á níu árum Eftir menntaakóla fór Sigríður í háskóla að nema frönsku og ensku en svo fór lífið að snúast um börn og bú .
" Ég gifti mig 23 ára og eignaðist fjögur börn á níu árum og var mjög störfum hlaðin .
Ég féll inn í þessa mynd sem var búist við af konum af minni kynslóð .
Það var raunverulega litið á starf fyrir giftingu eins og tímabundið starf , " segir Sigríður sem telur fjölskylduna það dýrmætasta af öllu .
Verkaskiptingin á heimilinu var hefðbundin þar sem hún var heimavinnandi en eiginmaðurinn tók alltaf þátt í uppeldi barnanna .
Í seinni tíð hafa þau bæði séð um heimilisstörfin .
" Tímarnir breytast , og nú gerum við allt í góðri samvinnu , " segir hún .
Rétturinn til menntunar Bækur vinkonu hennar , Svövu Jakobsdóttur , höfðu mikil áhrif á Sigríði og telur hún að þær hafi haft áhrif á kvenréttindabaráttuna .
" Ég tel að hún hafi rutt brautina með skrifum sínum , " segir hún .
Margt fleira hefur skipt máli í baráttunni í gegnum árin .
" Mér finnst hlustað á raddir kvenna í dag , en það hefur ekki alltaf verið gert , " segir hún .
Sigríður telur það mikilvægt þegar sett voru lög árið 1915 um kosningaréttinn en nefnir fleira sem hafi skipt sköpum .
" Það voru önnur réttindi sem konur fengu 1911 , rétturinn til menntunar , embætta og skólagöngu sem mér hefur alltaf þótt einn mikilvægasti rétturinn .
1904 kom fyrst rétturinn til skólagöngu en svo 1911 til allra embætta , " segir hún en það var Bríet Bjarnhéðinsdóttir sem kom þessu til leiðar .
Lítið af konum í mannkynssögunni Eftir að hafa komið fjórum börnum til manns fór Sigríður í sagnfræði sem hafði verið gamall draumur hjá henni .
Þegar hún hafði lokið sagnfræðinámi vantaði kennara til að kenna kvennasögu .
" Ég var rétt kona á réttum stað á réttum tíma .
Það voru þá kröfur innan sagnfræðinnar að kenna kvennasögu , í kringum 1980 , og ég var sú eina sem hafði lokið meistaraprófi og skrifað um konur og þannig varð það að ég fékk að kenna , " segir Sigríður .
" Það var lengi vel svo lítið af konum í sögunni og mig langaði svo að vita meira um þær og koma konum inn í mannkynssöguna , " segir hún og fannst henni starfið ákaflega skemmtilegt .
Kvenréttindi eru mannréttindi Sigríður átti afar framsýna foreldra sem studdu hana og systur hennar dyggilega .
" Ég er alin upp við að kvenréttindi eru mannréttindi .
Pabbi var sjómaður og mamma var höfuð fjölskyldunnar og hún innprentaði okkur að við gætum gert það sem við vildum gera , " segir hún .
Jafnréttismál voru ekki rædd á æskuheimili Sigríðar .
" Það var ekki talað í gamla daga eins og er talað núna , það var ekki verið að ræða opinskátt um hluti .
En það voru margar sterkar konur í minni fjölskyldu og þetta lá bara í loftinu , " segir hún .
Verkaskiptingin hjá foreldrum hennar var mjög hefðbundin eins og gefur að skilja , enda faðir hennar mikið að heiman .
" Mamma sá um allt , var húsmóðir og sá um fjármálin eins og sjómannskonur gerðu , " segir hún .
" Pabbi var framsýnn maður og hafði metnað fyrir dætur sínar , " segir Sigríður .
Þær eru þrjár systurnar en bróðir þeirra lést ungur .
Ræðir brjóstabyltingu við barnabörnin Sigríður telur margt hafa áunnist i réttindabaráttu kvenna en annað megi enn bæta .
" Verst finnst mér með launamálin , að ennþá þurfi að berjast fyrir því .
Þetta ætti að hafa verið komið í gegn fyrir löngu .
Mér finnst mjög gott að konum hafi fjölgað á Alþingi og hvað konur hafa menntað sig mikið .
Ég held að menntun sé besta leiðin fyrir konur að geta átt sjálfstætt og gott líf og notið sín , " segir hún .
Sigríður ræðir gjarnan um jafnrétti við barnabörnin .
" Ég reyni að vera ekki með fordóma , " segir Sigríður en viðurkennir að hún sé ekki endilega alltaf sammála öllu .
" Mér blöskrar stundum skoðanir þessara ungu femínista , það er stundum sem ég sætti mig ekki við þær skoðanir , " segir Sigríður og segist hafa rætt brjóstabyltinguna svokölluðu við eitt barnabarnið , sem er ung kona á tvítugsaldri og hlustað á hennar skoðanir um þau mál .
Sigríður leggur áherslu á að það sé alltaf gott að jafnréttismál séu rædd og ekki síður mikilvægt að hafa karlmenn með í jafnréttisbaráttunni .
" Ég vil vinna með ungum konum og einnig með ungum körlum .
Ég er hlynnt því á allan hátt að hafa karlmenn með í baráttunni , " segir hún .
Sigríður segir að margt hafi áunnist með árunum sem ekki megi gleymast en sem unga kynslóðin í dag tekur sem sjálfsögðum hlut .
" Við eigum konum skuld að gjalda , við eigum að muna eftir þeim og mér finnst frábært að minnast þessara kosningaréttinda , " segir hún og bætir við , " það vekur upp löngun til að vita meira , um fortíð kvenna , en líka um karla , við megum ekki gleyma því að þeir hafi verið miklir liðsmenn kvenna í réttindabaráttunni .
" Sigríður Theodóra Erlendsdóttir var óvenju framsýn sem ung kona .
Hún hefur ávallt haft áhuga á málefnum kvenna og jafnréttismálum .
Hún kenndi kvennasögu við Háskóla Íslands .
Ásdís Ásgeirsdóttir asdis@mbl.is Leyndarhjúpur yfir launamálum Þorgerður Benediktsdóttir lögfræðingur hefur lifað tímana tvenna og hefur upplifað jafnréttisbaráttuna síðastliðna hálfa öld .
Hún starfaði fyrst hjá Tryggingastofnun en lengst af hjá Félagsmálaráðuneyti , síðar nefndu Velferðarráðuneyti .
Hún varð nýlega sjötug , er komin á eftirlaun og nýtur lífsins að sinna áhugamálum sínum .
Lagast mikið eftir 1970 Þorgerður segir gríðarlega mikið hafa breyst í jafnréttismálum til hins betra .
Þegar hún var 25 ára vann hún hjá Borgarfógetanum á lokaári sínu í náminu og fann hún þá fyrir mismunun kynjanna .
" Þá var ég oft ekki tekin alvarlega og spurt hvort tala mætti við hann , þ.e. karlmanninn sem stóð við hliðina á mér í afgreiðslu þinglýsinga .
Þetta var 1970 .
Síðan lagast þetta stórlega eftir ' 70 , það gerist svo margt þá .
Þegar ég kom heim úr framhaldsnámi árið 1974 fann ég fyrir framför .
Það varð mikil breyting upp úr ' 68-byltingunni en þarna voru svo fáar konur lögfræðingar , " segir hún .
" Mér fannst þetta vera allt að koma hjá lögfræðingum , í það minnsta hjá stjórnsýslunni .
Ég var auðvitað að vinna á mjög upplýstum vinnustað en maður þurfti samt sem áður að vanda sig og passa sig að vera tekin alvarlega , " segir Þorgerður og bætir við að þetta hafi því ekki verið fyrirhafnarlaust .
" Þú bara giftir þig " Jafnréttismál voru ekki rædd á æskuheimili Þorgerðar .
" Nei , það var aldrei rætt , ég þekkti enga umræðu um það fyrr en um tvítugt , þegar ég var búin að taka stúdentspróf , " segir hún .
" Ég hugleiddi þessi mál aldrei beint á þessum árum en man þó að ég ætlaði ekki að verða húsmóðir , það sá ég mjög snemma .
Ég vildi verða eitthvað fleira .
Ég sá alveg að húsmæðrum leiddist mörgum , þær höfðu ekkert valið sér þetta , " segir hún .
" Ég er að tala um þarna árin milli ' 50 og ' 60 sem ég man svo vel eftir .
Ég er úr litlum hópi þeirra sem tóku stúdentspróf , en aðeins mjög fáir af 1945-árganginum fóru í menntaskóla , " segir Þorgerður til að benda á að stór hópur kvenna á hennar aldri hafi ekki fengið þau tækifæri sem hún fékk .
" Ég kem úr forréttindamillistétt .
Á mínu heimili þótti sjálfsagt að ég yrði stúdent .
En svo kannski ekkert meir og það var bara sagt : þú bara giftir þig .
Þó var það bara pabbi sem sagði það , ekki mamma , hún var á undan sinni samtíð , " segir hún .
Konur aldrei spurðar Verkaskiptingin á æskuheimilinu var mjög hefðbundin , þar sem faðir hennar vann úti og sá fyrir heimilinu en móðirin var heimavinnandi .
" Mamma var heima og gerði allt , tók slátur , bakaði og saumaði út .
Þessar konur voru eiginlega alltaf að .
Á mínu heimili var óvenjulegt að við vorum bara tvær systurnar en algengt var að heimili væru barnmörg .
Það var alveg skýr verkaskipting og þessar konur bara unnu og unnu .
Þær voru aldrei spurðar hvort þær myndu njóta sín í einhverju öðru , það var aldrei inni í myndinni , " segir hún .
Faðir hennar tók ekki þátt í heimilisstörfum þegar heim var komið úr vinnunni .
" Nei , ekki neitt , en hann var það upplýstur maður að hann sinnti okkur börnunum , ég veit kannski ekki um bleiuskipti , en eftir því sem ég man .
Hann var auðvitað mjög framsýnn maður , " segir hún og telur sig lánsama að hafa fengið að njóta þess að eiga góðan föður sem sinnti þeim systrum .
Hefðbundin verkaskipting Þorgerður og sambýlismaður hennar skipta nokkuð jafnt með sér heimilisverkunum en þó er skiptingin nokkuð hefðbundin , segir hún .
" Hann sér um bílinn og viðhald , að fara í Byko en ég sé meir um eldamennsku .
Við verslum bæði inn en hann eldar ekki mat en býr til salöt , ég er svona smá að kenna honum .
Við teljum þetta vera jafnt en samt göngum við ekki jafnt í öll verk , " segir hún og bætir við að hún sé fegin að þurfa ekki að stússast í bílamálunum .
" Þetta er kannski ekki eftir femínistakenningum .
Ég er nú líka sjötug en ekki þrítug .
Ég er ekki stíf á kenningum , " segir hún .
Meiri jafnréttissinni Þorgerður segir að henni finnist vera hlustað á raddir kvenna í dag jafnt á við karla .
" Það er búið að taka rosalegan tíma og þetta hefur verið barátta sem ég hef tekið þátt í á minn hátt í fimmtíu ár og framfarirnar eru miklar .
Við þurftum að hafa mikið fyrir þessu og ungt fólk í dag veit það kannski ekki , " segir hún .
Hún segist ekki hafa lent í mismunun vegna kyns , í það minnsta ekki frá því á dögum Borgarfógetans .
" Mér finnst ég alltaf hafa notið virðingar , hef alveg sloppið við mismunun .
" Þorgerður segir að í raun fari ekkert í jafnréttisumræðunni í taugarnar á sér .
" Ég er ekki alltaf fylgjandi þeim femínísku sjónarmiðum sem koma fram á samfélagsmiðlunum því ég er meiri jafnréttissinni en femínisti , " segir hún .
Launamunur óþolandi Margt gott hefur áunnist í jafnréttisbaráttunni að mati Þorgerðar .
" Númer eitt er hvað karlmenn taka nú mikinn þátt í uppeldi barna , það er algjör bylting og er öllum til góðs .
Hérna áður fyrr sást ekki karlmaður úti á götu með barnavagn en nú er það alveg eðlilegt .
Mér finnst þetta vera ofboðslega mikilvægt .
Auðvitað höfðu nýju lögin um fæðingarorlof eitthvað að segja og það þykir ekkert skrítið lengur að segja : " Hann er í fæðingarorlofi .
" Það þykir alveg sjálfsagt .
Eftir að leikskólar urðu heilsdags breyttist mikið , því ekkert er hægt án þeirra .
Áður voru þeir bara hálfan daginn og voru hugsaðir til að lyfta barninu upp og ekkert reiknað með að konan tæki fullan þátt í atvinnulífinu , en nú geta konur unnið úti .
Það sem hamlar núna er að vinnutíminn er of langur fyrir smábarnafjölskyldur .
Það er ekki gott að foreldrar hafi of nauman tíma fyrir börnin og séu oft uppgefnir að sinna börnunum , " segir hún og telur það eitt það helsta sem sé ábótavant í umræðunni .
" Það þarf meiri tengsl milli vinnustaðar og fjölskyldu , " segir hún .
" Svo er auðvitað launamunur kynjanna .
Hann er bara óþolandi .
Þetta hefur ekki náðst að laga og maður fær engin svör við þessu , laun eru oft svo mikið einkamál .
Það er leyndarhjúpur yfir þessu .
Þar er alls ekki komið jafnrétti og það verður að leiðrétta , " segir Þorgerður að lokum .
Þorgerði Benediktsdóttur finnst hún alltaf hafa notið virðingar sem kona .
Hún segir að mikið hafi áunnist í jafnréttismálum en launamál séu enn í ólagi .
Ásdís Ásgeirsdóttir asdis@mbl.is Líkaði vinnukonustarfið illa Ég finn aldrei fyrir því í starfi mínu að það sé komið öðruvísi fram við mig af því að ég er kona .
Það er metnaðarmál að allir séu jafnir , " segir Ingibjörg Eggertsdóttir , verkefnisstjóri hjá Rauða krossinum .
Jafnréttismál voru lítið rædd við Ingibjörgu í uppvexti hennar .
" Ég man ekki eftir því að slíkt hafi verið rætt á heimilinu .
Hins vegar þegar ég kem á unglingsaldurinn fer ég að hugsa um þetta og verð þessi líka svakalega kvenremba , " segir Ingibjörg og hlær .
" Ég veit eiginlega ekki hvaðan það kom , því þessi mál voru ekki í brennidepli heima .
Ég ætlaði bara ekki að vera minni manneskja en karlmenn og vildi að það væri jafnrétti .
Það var bara í mér , einhvern veginn .
Ég ólst upp á sveitaheimili þar sem mikið var að gera og mér féll alltaf best að vinna úti .
Þar kepptist ég við strákana , baki brotnu .
" Vildi jafna verkaskiptingu Ingibjörg segir verkaskiptingu á æskuheimili hennar hafa verið hefðbundna , en hún ólst upp með móður sinni , ömmu og afa , frændum og frænkum .
" Konur unnu innistörfin , karlarnir útistörfin .
" Þrátt fyrir að Ingibjörg hafi sem unglingur lagt upp úr því að vinna úti með körlunum gekk það ekki í báðar áttir .
" Ef á þurfti að halda unnu konurnar líka útiverkin , en karlarnir unnu lítið sem ekkert inni .
Það var samt strax í mér svona ungri að verkaskipting ætti að vera jöfn .
Seinna , þegar ég svo flutti í bæinn og frændur mínir dvöldu hjá mér , var ég alveg hörð á því að þeir þyrftu að hjálpa til á heimilinu , ekkert síður en kvenfólkið , " segir Ingibjörg og bætir því við að það hafi raunar oft verið haft í flimtingum síðan .
Hið sama gilti um hjúskaparár hennar .
" Það var alveg jöfn skipting á öllum verkum , fyrrverandi maðurinn minn tók þátt í öllu .
Ég hugsa nú samt reyndar að móðureðlið í mér hafi orðið til þess að ég varð fyrri til að sinna sumu , en annars gengum við jafnt í þau verk sem lágu fyrir og tókum t.d. bæði þátt í barnauppeldi .
Það var því mjög ólíkt æskuheimilinu en svona vildi ég hafa þetta .
Mér fannst algjörlega sjálfsagt að verkaskipting ætti að vera jöfn .
Það hefði aldrei getað verið öðruvísi á mínu heimili .
" Fer jafnrétti aftur ? Sem ung stúlka vann Ingibjörg sem vinnukona í sveitinni .
" Vinnukonur voru algengar í sveit á þessum tíma og um leið og ég var komin á þann aldur var ég sett í það hlutverk .
Mér fannst það ekki skemmtilegt en vildi þó ekki skorast undan .
Þá var ég minna úti en meira inni að baka og þrífa en notaði samt hvert tækifæri til að fara út í heyskap og sinna dýrunum .
" Ingibjörg segir aldrei annað hafa komið til greina en að vinna fulla vinnu utan heimilis og bætir því við að hún hafi einnig haft jafnréttissjónarmið í huga þegar hún fór út á vinnumarkaðinn : " Ég var og er mjög metnaðarfull fyrir því að misrétti á þessu sviði líðist ekki .
" Hún segist jafnvel hafa gengið of langt í einhverjum tilfellum .
" Þegar ég var ófrísk lagði ég upp úr því að geta unnið fram á síðasta dag .
Það skyldi nú ekki bitna á vinnuveitandanum að ég væri kona og gengi með barn .
Ég sé það núna að þarna var of langt gengið , " segir Ingibjörg og hlær .
Aðspurð segir hún að sér finnist orð kvenna hafa sama vægi og orð karla í íslensku nútímasamfélagi .
" Mér finnst konur samt hafa verið að bakka svolítið síðustu ár .
Maður er farinn að heyra oftar af því að konur kjósi að vera í hlutastarfi eða jafnvel að sleppa vinnu til að geta sinnt börnum og heimili .
Mér finnst margar ungar konur í dag ekki vera jafnstífar á jafnréttisprinsippum eins og mín kynslóð var á þeirra aldri .
En auðvitað er ekkert víst að okkar aðferð hafi verið eitthvað réttari en þeirra , " segir Ingibjörg .
Konur vantar í stjórnir Ingibjörgu finnst því helst ábótavant þegar kemur að jafnrétti í samfélagi nútímans að konur sitji í stjórnum fyrirtækja .
" Ég held að stjórnarhættir væru betri ef konum við stjórnvölinn fjölgaði .
Ég veit eiginlega ekki af hverju þetta hefur enn ekki breyst meira en raun ber vitni því að konur eru flinkar í þessu sem öðru .
Kannski vantar hvatningu .
Það fer alltaf í taugarnar á mér þegar maður sér myndir og fréttir frá ýmsum fundum þar sem salurinn er fullur af karlmönnum en ekki nema ein eða tvær konur .
Að öðru leyti eru konur komnar inn á mörgum stöðum og það er frábært .
Konur eru orðnar prestar , biskupar , þingmenn og forsetar , svo ekki sé minnst á gífurlega fjölgun kvenna í háskólanámi .
Þetta er mjög jákvæð þróun .
Enn á þó eftir að leiðrétta launamun kynjanna og fjölga konum í stjórnunarstöðum .
Jafnvel í félögum þar sem yfirgnæfandi meirihluti félagsmanna er kvenkyns eru karlmenn oft formenn , " segir Ingibjörg og nefnir þar félög leikskólakennara og íslenskra hjúkrunarfræðinga .
Nauðsyn að hugsa stórt Talið berst að brjóstabyltingunni " Free the nipple " sem hefur verið áberandi hérlendis það sem af er ári .
" Mér fannst þetta svolítið skrýtið fyrst en áttaði mig svo á hugsuninni á bak við byltinguna .
Það er verið að setja nektarmyndir af konum á netið í óþökk þeirra og með byltingu eins og Free the nipple verður auðveldara að takast á við slíkt .
Brjóst eru eðlileg og eiga ekki að vera feimnismál en það þarf alltaf eitthvað róttækt til að hlutirnir breytist .
Einhver þarf að hugsa stórt og gera byltingu og ég gleðst alltaf yfir því að samfélagið þokist í rétta átt , " segir Ingibjörg að lokum .
Ingibjörg Eggertsdóttir varð að eigin sögn kvenremba upp úr þurru á unglingsaldri .
Hún er sammála ungum brjóstabyltingarkonum samtímans um að brjóst eigi ekki að vera feimnismál .
Guðrún Ingibjörg Þorgeirsdóttir gith@mbl.is Megum ekki skipta okkur í lið Mér datt aldrei í hug fyrr en ég var orðin fullorðin að það gæti á einhvern hátt stoppað mig að vera kona , " segir Sigrún Óskarsdóttir , verslunareigandi og prestur .
Sigrún hætti prestsskap hins vegar í vor eftir að hafa þjónað kirkjunni í tæp 24 ár .
Hana langaði að breyta til .
" Það var nokkuð jöfn verkaskipting í foreldrahúsum mínum , verk- og uppeldislega .
Pabbi gekk í öll störf og eldaði einfaldan en góðan mat .
Mamma var virk í pólítík og félagsmálum , matseld og bakstur voru að mestu í hennar höndum enda listakokkur .
Það er svolítið skondið til þess að hugsa að góðar og velviljaðar konur á Laugarvatni , þar sem ég ólst upp , höfðu áhyggjur af honum og voru fljótar að bjóða honum aðstoð þegar mamma þurfti að dveljast á spítala um tíma en hann afþakkaði það .
Svo var ég í sveit hjá ömmu og afa og þar voru kynhlutverkin mun fastmótaðri og líka varðandi okkur krakkana .
Ég hefði aldrei verið sett á traktor en bróðir minn var varla farinn að ná niður á bensínpedalann þegar hann þótti hæfur til verksins .
Og amma sá um eldhúsið meðan afi var á fundum og að vinna , samt voru þau mjög róttæk í pólitíkinni .
Á mínu fullorðinsheimili höfum við hjónin verið samstiga með að skipta öllu jafnt á milli okkar nema að eldhúsið varð mitt og bílskúrinn hans svo að þar er tiltölulega hefðbundin verkaskipting .
Og svo hugsa ég að það séu líka alls konar hlutir sem maður áttar sig ekki á og finnst bara sjálfsagt að ég eða hann geri .
Eins og allt í sambandi við bílinn sem hann gerir sem ég get þó alveg gert .
Sjálfri datt mér hins ekki í hug að það væri eitthvað til sem héti mismunun kynjanna fyrr en ég var fullorðin .
Mér datt ekki í hug að það gæti eitthvað stoppað mig vegna kyns , ég ætlaði mér einfaldlega að verða háskólarektor .
Ég hugsaði því aldrei um að það væri eitthvað til sem héti jafnréttismál , mér fannst það algerlega vera á hreinu að það þyrfti ekki slíkan málaflokk .
" Hvenær sástu fyrst að þetta var ekki eins og þú hafðir ímyndað þér ? " Ég var mjög virk í stúdentapólitíkinni í Háskóla Íslands og sá þar fyrst hvað strákar áttu miklu auðveldara með að komast áfram .
Þeir einhvern veginn gátu skapað sér miklu meira pláss og áttu auðvelt með að komast á lista .
Það var bæði pláss sem þeir bara tóku sér og svo pláss sem þeim var gefið .
" Sigrún vígðist sem prestur árið 1991 en þá höfðu rúmir tveir tugir kvenna gegnt prestsþjónustu hérlendis .
Hún var 26 ára , átti eitt barn og var ólétt að öðru .
Hún segir að ákveðið öryggisleysi hafi fylgt því að vera kona í starfi þar sem kvenfyrirmyndirnar voru fáar .
Jafnvel kviknuðu spurningar um hvernig hún ætti að klæða sig .
Hún hafi velt fyrir sér hvernig hún ætti að samræma það að vera prestur og mamma , til dæmis .
" Ég held að ég hafi viljandi og óviljandi horft framhjá því að þessi heimur var mikið karlaveldi því ég vildi ekki taka þann slag en svo rek ég mig fyrst alvarlega á það þegar við flytjum til Noregs þar sem við búum í sex ár .
Þar er minn næsti yfirmaður sóknarpresturinn og næstráðandi prófasturinn og báðir sáu þeir ástæðu til að koma að máli við mig og segja mér að þeir væru á móti því að konur prestvígðust en það hefði ekkert að gera með mig persónulega sem var auðvitað mjög fyndið því auðvitað var þetta persónulegt .
Þetta var alvöru skellur og mjög óþægilegt .
Ég var í tvö ár þarna hjá norsku kirkjunni og var svo fjögur ár hjá íslenska söfnuðinum .
Eftir það var ég í 14 ár í Árbæjarkirkju .
" Fannstu einhvern tímann fyrir einhverju viðlíka hér heima eins og þarna úti ? " Ég veit alveg að þessar skoðanir eru hér líka en af því að við erum svo fá þá verða þessar öfgar ekki jafn sýnilegar .
Þarna voru þeir nógu margir til að standa saman og verða rödd .
Þetta er samt glerþak – það er erfitt að festa hendur á því og benda á einstök atvik þótt þetta sé þarna til staðar .
Einu sinni spurði karlkyns kollegi minn mig hvernig mér þætti ef sóknarbarn vildi ekki leita til mín af því að ég væri kona .
Ég svaraði honum að mér gæti ekki verið meira sama , ég bara skildi það ef svo væri – alveg eins og það er oft sérstaklega leitað til mín af því að ég er kona , til dæmis fyrir skírnarathafnir .
Hann trúði því ekki ! " Finnst þér hlustað að sama skapi á raddir karla og kvenna í dag ? " Mér finnst halla á konur .
Ég las kynjafræði í Háskóla Íslands og það opnaði augu mín fyrir ýmsu , til dæmis því að í dagblöðum og fjölmiðlum almennt eru konur bara einstöku sinnum fleiri sýnilegar á síðunum en karlar .
Stundum lagast þetta um tíma en þá er viðbúið að það komi fljótt bakslag .
Þetta má líka sjá víðar eins og í kvikmyndagerð .
Eins og ég gleðst yfir velgengni kvikmyndarinnar Hrútar þá fannst mér sérkennilegt að sjá hópinn sem kom að myndinni þar sem karlar voru allt í öllu .
Ef þetta væri öfugt myndi eitthvað heyrast og þetta þætti skrýtið .
" Sigrún segir eitt erfiðasta verkefnið í jafnréttisbaráttunni vera kynbundinn launamun , þau mál ættu að vera komin í lag .
" Þá þykja mér hvers kyns öfgar , hvort sem þær snúa að trú eða pólitík erfiðar og það á líka við um jafnréttismál .
Ég get sjálf ekki samsamað mig við slíka umræðu og þegar það verður til mjög sterkur pólitískur rétttrúnaður bakka ég einfaldlega .
Ég held að hann geri ekki gagn .
Svo hef ég líka sett spurningarmerki við mál sem hafa komið upp undanfarið sem snúa að samfélagsmiðlunum .
Ég er á móti þessu gamla íslenska ; að fólk eigi að bera harm sinn í hljóði sem þótti bara göfugt , fallegt og gott .
En svo er komin upp bylgja þar sem fólk á að segja öllum allt og rekja sín innstu hjartans mál fyrir einhverjum sem þú sérð ekki og veist ekki hver eru .
Ég hef verið hugsi yfir því , því að ég veit eftir meira en 20 ára prestsskap að það er mikill ábyrgðarhluti að taka á móti slíkum sögum og umfaðma fólkið .
Að móttakandi sé manneskja sem varðveitir söguna og speglar hana .
Ég er hrædd um hvað verður um þá , á eftir , sem deila sínum sögum .
Hver tekur ábyrgð á sögunum , hvar lenda þær og hvað svo ? Hvar sitja þeir sem hafa deilt sínum innstu leyndarmálum nú og hver tekur utan um þá og leiðbeinir veginn áfram ? " Hvað finnst þér markverðast sem hefur áunnist í kvennabaráttunni hingað til ? " Ég á bæði stelpu og strák og mér finnst frábært að mér dettur ekki til hugar annað en að þau eigi bæði góða möguleika á góðri menntun , starfi og framtíð .
Kosningarétturinn fyrir 100 árum er lykillinn að þessu öllu .
Og svo ákveðnar vörður á leiðinni eins og þegar Vigdís Finnbogadóttir var kosin forseti lýðveldisins .
Ég gleymi því aldrei , ég var 15 ára og ég man hvað ég var innilega glöð .
Á 90 ára afmæli kosningaréttar kvenna sagði Vigdís eitthvað á þá leið að jafnrétti kynjanna næðist aldrei nema með vináttu karla og kvenna .
Mér finnst mikill sannleikur í þessu .
Ef við erum að skipta okkur í einhver lið – þá gengur þetta ekki .
Við þurfum að reyna að rækta vináttuna og í staðinn fyrir öfgar sem þreyta og valda streitu þarf að hvetja strákana okkar og stelpurnar til að standa með hvert öðru .
" Sigrún Óskarsdóttir hefur verið prestur í um 24 ár .
Hún segist hafa fyrst rekið sig á fullorðin að það væri eitthvað til sem héti misrétti kynjanna .
Júlía Margrét Alexandersdóttir julia@mbl.is Barnavagn fullur af Kvennalistabæklingum Anna Sigríður , oft kölluð Anna Sigga , er lögfræðingur og sérfræðingur í eignastýringu hjá Kaupþingi þar sem hún hefur starfað í fimm ár .
Hún varð fertug fyrir skömmu og finnst það góður staður í lífinu .
Stelpuskjáta frá Íslandi Anna Sigga situr í stjórn umfangsmikils fasteignaþróunarverkefnis í miðborg London og sækir reglulega fundi þar .
Óhætt er að segja að það sé karlaheimur .
" Ég funda að mestu leyti með karlmönnum .
Þegar ég kom á fyrsta stjórnarfundinn ráku þeir upp stór augu og hugsuðu sjálfsagt með sér : Hvað vill þessi stelpuskjáta frá Íslandi upp á dekk ? En svo er gaman að sjá að með því að vera maður sjálfur , óhræddur og sannfærður um að maður hafi eitthvað til málanna að leggja , þá er sannarlega hlustað , " segir Anna Sigga .
" Vonandi er maður með veru sinni á þessum vettvangi að kenna karlmönnum sitthvað um kynjasamsetningu í fyrirtækjahópum og ákvarðanatökum .
" Heppin kynslóð Anna Sigga telur sína kynslóð heppna að því leyti að þegar hún stígur sín fyrstu skref út í atvinnulífið eru lögin um jafnan rétt karla og kvenna til fæðingarorlofs sett .
" Bæði mín börn eru fædd innan lagaramma þar sem við njótum þessara réttinda og ég upplifi það sterkt að karlar og konur fara til jafns í fæðingarorlof og taka þá jafnmikinn þátt inni á heimilinu .
Mér finnst það hafa fylgt minni kynslóð , bæði hvað varðar barnauppeldi og líka hvað varðar þátttöku í atvinnulífinu , " segir hún .
Síðan hafa lögin breyst til hins verra , að hennar sögn , að því leyti að greiðsluþakið var lækkað og því stærra skref en áður að fara í fæðingarorlof fyrir þann í sambandinu sem er á hærri launum – en það er oftar hlutskipti karlmanna .
" Ég hef oft hugsað hvernig það sé að vera 25 ára í dag .
Konur lenda oft í erfiðri stöðu þegar kemur að því að ákveða að ráðast í barneignir , " segir hún .
Kvenréttindabylgja Anna Sigga kemur úr mikilli jafnréttisfjölskyldu og voru þessi mál tíðrædd á hennar heimili .
" Þegar ég var níu eða tíu ára var ég á Lækjartorgi með móður minni þar sem hún var að ýta á undan sér barnavagni fullum af bæklingum frá Kvennalistanum sem var þá nýstofnaður .
Ég upplifði mikla kvenréttindabylgju og á mínu heimili var mikið talað um jafnréttismál og kvenréttindi , jafnvel þannig að á köflum var það svolítið öfgakennt .
En þegar ég horfi til baka átta ég mig á hversu mikilvæg sú barátta var .
" Móðir mín var í langskólanámi frekar seint í lífinu , þannig að pabbi tók á móti mér eftir skóla og ég ólst sjálf upp við mikið jafnrétti .
Þegar ég var unglingur var mér oft heitt í hamsi yfir þessum málum .
" Að ryðja burt múrum Anna Sigga segir að hún reyni að ala sín börn upp í jafnrétti og ræðir hún gjarnan þessi mál við þau .
Þegar hún sé að koma sér á framfæri í atvinnulífinu eða standi í samningaviðræðum , til dæmis um laun , þá hugsi hún um að hún sé um leið að semja fyrir dóttur sína og hennar framtíð .
" Ég veit að móðir mín ruddi múrum úr vegi sem hafa gert mér lífið auðveldara og vonandi geri ég það sama fyrir dóttur mína , " segir Anna Sigga .
Á hennar heimili taka þau hjónin jafnan þátt í heimilisverkum og barnauppeldi .
Eiginmaður hennar er einnig af þessari kynslóð sem fékk að taka fæðingarorlof og finnst sjálfsagt að þau axli jafnmikla ábyrgð .
" Það er engin hefðbundin karla eða kvenverkaskipting á heimilinu .
Ég til dæmis sé um allt varðandi bílamál og við eldum bara saman og sinnum heimilisstörfunum , " segir hún .
" Við höfum bæði jafnmikið að gera og höfum jafnlítinn tíma .
" Þar sem Anna Sigga vinnur mikið í London , er eiginmaðurinn oft mun meira með börnin og þeim þykir það sjálfsagt mál .
Fæðingarorlofið var bylting Anna Sigga telur að þeir karlmenn sem hafa tekið fæðingarorlof með börnum sínum séu meðvitaðri um jafnrétti .
" Þessi fæðingarorlofslög voru að mínu mati svo mikil bylting .
Þeir karlmenn sem fengu að njóta þess upplifðu strax mikla ábyrgðartilfinningu gagnvart börnunum sínum og kynntust því sem allar mæður hafa upplifað , þori ég að fullyrða , að það er bara mjög erfitt að vera heima með lítil börn , oft brjáluð vinna og ekkert alltaf skemmtilegt .
Þetta er ekkert frí .
Maður er bara alveg búinn á því þegar makinn kemur heim úr vinnunni .
Það getur verið meiri hvíld að fara aftur út á vinnumarkaðinn .
En um leið uppsker maður ríkulega með nærverunni við börnin sín .
Mín tilfinning er að karlmenn sem hafa tekið þátt í þessu fari með gott veganesti út í lífið og inn í uppeldi barna sinna , " segir hún .
Táraðist yfir kjarkinum Anna Sigga er ánægð með framtak ungu kvennanna í " free the nipple " -hreyfingunni .
" Þegar ég hlustaði á viðtöl í fréttum við þessar stelpur þá táraðist ég .
Ég dáist að kjarkinum og dugnaðinum – það er svo mikið " power " í þessu ! Að vera ung kona og segja : " Ég ætla að taka völdin í mínar hendur , þið sem hafið ógnað mér eða ætlað ykkur það – þið getið það ekki .
" Ég ber mikla virðingu fyrir þessu framtaki .
Það má ekki missa sjónar á tilganginum eða afskræma hugmyndafræðina .
Það fer í taugarnar á mér þegar gert er lítið úr svona jafnréttistilraunum , " segir hún .
" Þegar ég horfi á yngri kynslóðina finnst mér svo margt fallegt sem hún gerir og ég skil af hverju hún gerir það af því ég man á hvaða stað ég var á .
Svo verð ég örugglega á allt öðrum stað þegar ég verð sextug eða áttræð , en það breytir því ekki að allt sem maður gerir hefur áhrif .
Dropinn holar steininn .
" Vigdís forseti besta fyrirmyndin Anna Sigga var lítil stúlka þegar Vigdís Finnbogadóttir var kjörin forseti , fyrst allra kvenna í heiminum til að gegna því starfi .
" Það hafði gríðarleg áhrif á mig sem litla stelpu og verðandi konu , " segir Anna Sigga með áherslu .
" Hún varð tákngervingur þess að það var allt hægt .
Það eru engin takmörk sett .
Að alast upp í þannig umhverfi var dýrmæt gjöf til svo margra kvenna .
Á löngu tímabili elst stór hópur kvenna upp við þetta .
" Ýmislegt annað telur Anna Sigga að hafi breyst til batnaðar og lög hafi verið sett sem ýtt hafi við jafnréttinu .
" Kynjakvótar í stjórnum , fæðingarorlofslögin og svo finnst mér fyrirmyndirnar mikilvægar .
Konum hefur fjölgað á þingi og í ráðherrastólum , í Hæstarétti og í áberandi hlutverkum í samfélaginu , " segir hún .
" Þá hefur fjölgað fyrirmyndunum í mínum vinkvennahópi og það er auðvitað mikilvæg hvatning auk þess sem tengslanet kvenna eflist .
" Karlar hafa hærra Launamunur kynjanna í samfélaginu berst í tal .
" Hann er algerlega óviðunandi , " segir hún .
" Þetta viðgengst ekki bara á frjálsum markaði heldur alls staðar í þjóðfélaginu , við þurfum öll að vera meðvituð um launamuninn og spyrja : Af hverju ! ? " Hún segir að konur þurfi að vera duglegri að berja í borðið .
" Karlar biðja frekar um launahækkun og gera það oftar en konur .
Þeir berja oftar í borðið og hafa hærra .
Við þurfum að hætta að vera svona lítillátar .
" Varðandi það hvort konur finni fyrir mismunun á eigin skinni segir Anna Sigga : " Við konur þurfum að hafa meira fyrir því að ávinna okkur traust en karlmenn eiga auðveldara með að öðlast traust – kannski út af aldagamalli hefð .
Hins vegar er það algerlega mín upplifun að með því að fara sínu fram og standa á sínu , þá uppsker maður að sama skapi .
En það er kannski bara þetta , maður þarf að taka aðeins lengra tilhlaup , hafa aðeins meira fyrir því , " segir Anna Sigga .
Allar raddir verða að heyrast Umburðarlyndi er nauðsynlegt í jafnréttisbaráttu og að allar raddir fái að heyrast , telur Anna Sigga .
" Við þurfum að vera umburðarlynd og einnig að horfa á ungu kynslóðina og læra af henni , við erum ekkert með öll svörin .
Í þessari jafnréttisbaráttu er svo margt sem hefur áhrif á okkur öll .
Karlmenn eru að átta sig á því að þeir vilja ekkert endilega vera fyrirvinnan á heimilinu og vilja alveg eins vera heimavinnandi um lengri eða skemmri tíma .
Við verðum að muna að við erum samfélag og að það skiptir miklu máli að allar raddir fái að heyrast .
Ef við pössum það er bjart framundan .
" Anna Sigríður Arnardóttir hugsar mikið um jafnréttismál og er alin upp við jafnrétti .
Hún telur að allar raddir verði að fá að heyrast og að umburðarlyndi sé mikilvægt í baráttunni .
Ásdís Ásgeirsdóttir asdis@mbl.is Konur skortir oft tengslanet Ég man lítið eftir því að jafnréttismál hafi verið rædd við mig þegar ég var að alast upp og held að ég hafi fyrst heyrt orðið femínismi í menntaskóla , " segir Berglind Ósk Bergsdóttir , 30 ára gamall tölvunarfræðingur .
Berglind tilheyrir fámennum hóp kvenna sem eru menntaðir tölvunarfræðingar en í þessu karlafagi segir hún margt spila inn í að það gerist hægt að konum fjölgi .
" Ég ólst upp hjá föður mínum og var hjá móður minni aðra hvora helgi þannig að ég þekki ekkert annað en karlmann í kvennastörfum heimilisins .
Satt best að segja þegar ég hugsa til baka finnst mér margt hafa verið betra í umhverfi mínu en það sem er haft fyrir börnum í dag .
Það var til dæmis ekki til neitt sérstakt stelpu- eða strákalegó .
Við vorum ekki klædd í bleikt eða blátt eða með bleika og bláa fylgihluti .
Það voru alls konar litir fyrir alla , rautt , fjólublátt , appelsínugult og það var lítið verið að spá í þetta .
Á þann hátt finnst mér hafa orðið afturför þótt margt annað hafi þokast fram .
Við vinkonurnar erum með þá kenningu að fyrirtæki hafi séð sér hag í að selja tvennt af öllu , nú geta systkin sitt af hvoru kyni ekki deilt með sér leikföngum því ómögulegt er að leika sér með blátt sem stelpa .
" Berglind hefur ágætis viðmið þar sem hún býr ein með syni sínum og segir þetta líka vera áberandi í afþreyingarefni þar sem bæði vanti hreinlega kvenkyns persónur í teiknimyndirnar eða þá að þær eru í algjöru aukahlutverki .
Meira að segja strákurinn hennar hafi rekið augun í það .
Finnst þér jafnmikið hlustað á raddir kvenna og karla ? " Já .
Mér finnst frekar vandamál að konur eru feimnari við að láta heyra í sér , því það er hlustað á þær þegar þær tala .
Það eru ennþá einhverjar ómeðvitaðar hugmyndir hjá okkur sjálfum um að konur eigi að láta minna fyrir sér fara og ég var til dæmis þannig sem unglingur og ég upplifði það líka í mínu námi til að byrja með .
Þegar karlmenn eru í yfirgnæfandi meirihluta í fagi eins og mínu þá kemur upp minnimáttarkennd – maður heldur að þeir sem hafi spilað tölvuleiki frá unga aldri séu svo miklu klárari en maður sjálfur , en það er algjör misskilningur þar sem til dæmis stærðfræði er miklu meiri grunnur á því sviði en tölvuleikjaspil .
Ég upplifði að konur þorðu síður að bera fram spurningar í tímum til að gera sig ekki að fífli að því er þær töldu .
Þá tekur maður eftir því í vísindaferðum að konur spyrja miklu , miklu minna en karlmennirnir .
" Látin fara af lyftaranum Af hverju heldurðu að það séu færri konur í þínu fagi heldur en karlar ? " Ég hef mikið velt því fyrir mér .
Ég held að þar spili nokkrir þættir inn í .
Kannski vantar kvenfyrirmyndir í fagið og þær tengja kannski þess vegna ekki við þetta .
Í Háskóla Íslands var hlutfall kvenna í árganginum mínum 10 prósent .
Svo skiptir líka máli að við höfum ekki jafnsterkt tengslanet og strákar .
Strákarnir þekkja hver annan og þegar kemur að því að mæla með tölvunarfræðingum þá nefna þeir einhverja sem þeir þekkja sem eru oftast strákar .
Á vinnustað mínum bað mannauðsstjórinn okkur sem vorum þar starfandi að mæla með öðrum tölvunarfræðingum til að hafa á lista ef vantaði og hlutfall kvenna á þeim lista sem mælt var með var aðeins 10% sem er hlutfall kvenna í tæknideildinni .
Þar af var það ég sem mælti með bróðurparti þeirra kvenna .
" Berglind Ósk hefur sjaldan rekið sig á kynbundna fordóma hjá þeim sem hún þekkir í starfi en hefur fengið athugasemdir frá ókunnugum .
" Ég fékk eitt sinn spurninguna hvort ég væri svokallaður " Free Rider , " þegar ég sagðist vera í tölvunarfræði .
Ég áttaði mig fyrst ekki á því sem viðkomandi var að segja og var ekki nógu fljót að svara fyrir mig en hann átti við að ég svona héngi á hinum og flyti í gegnum námið með hjálp samnemenda .
Ég var um tíma formaður nemendafélagsins í tölvunarfræðinni og fékk þá glósu að auðvitað væri ég formaður nemendafélagsins verandi " sæt stelpa ! " En auðvitað gerist þetta á fleiri sviðum .
Sem unglingur vann ég hjá HB Granda og var þar að vasast í alls konar .
Meðal annars var ég sett á lyftara og strákur tekinn af honum í staðinn .
Ég var þá að taka bílprófið en var ekki alveg búin með það .
Strákurinn var svo fúll að stelpu hefði verið komið fyrir í hans stað að hann hringdi í Vinnueftirlitið og auðvitað varð ég að fara af lyftaranum .
En ég er nokkuð viss um að hann hefði ekki hringt hefði ég verið strákur .
" Finnst þér umræða um jafnréttismál á góðum stað ? " Jafnréttismál eru mikið í umræðunni sem er gott og mörgu hefur verið áorkað .
Hún er hins vegar oft á lágu plani .
Það er talað niður til fólks , fólki jafnvel hótað .
Mér er líka ómögulegt að skilja af hverju það kemur upp sú staða að ungum konum finnist þær þurfa að afneita heilli hugmyndafræði eins og femínisma því þær hafa ákveðið að einhver sem þær eru ósammála sé talsmaðurinn , þó að sá hinn sami hafi ekki einu sinni skipað sig talsmann .
Og segjast vera jafnréttissinnar en ekki femínistar .
Það liggur í hlutarins eðli að ef þú ert jafnréttissinni ertu femínisti .
" Berglind Ósk Bergsdóttir starfar í karlaheimi tölvunarfræðinnar .
Hún fær stundum einkennilegar spurningar frá ókunnugum tengt því að vera kona í þessu starfi .
Júlía Margrét Alexandersdóttir julia@mbl.is Vil að hlustað sé eins á alla Fríða Snædís Jóhannesdóttir er titluð kattabóndi í símaskránni .
Hún varð tvítug fyrr í mánuðinum og setti upp hvíta kollinn 17. júní þegar stúdentar voru brautskráðir frá Menntaskólanum á Akureyri .
Fjölskyldan bjó lengi á Seltjarnarnesi , þar sem Fríða gekk í grunnskóla , en foreldrarnir héldu á æskuslóðirnar í höfuðstað Norðurlands á ný fyrir nokkrum árum og fluttu þá í sveitina ; keyptu bæinn Hesjuvelli steinsnar ofan Akureyrar , þar sem þau halda ýmis dýr þótt búskapurinn sé reyndar bara tómstundagaman samhliða öðrum störfum .
" Ég hef aldrei fundið fyrir neinu misrétta kynjanna í skólanum .
Sérstaklega hefur mér þótt gott að vera í MA en það var svipað í grunnskólanum á Seltjarnarnesi , " segir Fríða Snædís við Sunnudagsblað Morgunblaðsins .
" Ég man ekki eftir neinu sem var skrýtið , nema einu ; ég skrifaði mjög illa þegar ég var lítil og þurfti að fara í aukatíma .
Strákarnir sluppu við það þótt sumir þeirra skrifuðu alls ekkert betur en ég ! Mér finnst þetta frekar fyndið eftir á að hyggja .
" Mamma meðvituð Fríða segir móður sína alltaf hafa verið mjög meðvitaða um jafnrétti og hún hafi því í raun drukkið í sig þá hugsjón með móðurmjólkinni .
" Ég man reyndar ekki eftir mikilli umræðu um jafnrétti heima og hugsaði ekki mikið um það sem barn og unglingur en eftir að ég varð eldri og þroskaðri hef ég gert það .
En jafnrétti þótti sjálfsagt heima .
Ég hef hugsað miklu meira um þessi mál eftir að ég kom í framhaldsskóla enda annað varla hægt , vegna þess hve umræðan er mikil .
Í MA eru til dæmis jafnréttisfulltrúar af báðum kynjum , kosnir úr hópi nemenda , og reynt er að ýta undir það að allir eigi að vera jafnir .
Femínismi snýst um það og við erum mörg á þeirri skoðun á mínum aldri að enginn geti í raun verið jafnréttissinni nema vera femínisti .
" Fríða Snædís nefndi móður sína , Helgu Björgu Jónasardóttur .
Faðir hennar , Jóhannes Már Jóhannesson , var mikið erlendis vegna atvinnu sinnar þegar börn þeirra Helgu voru ung en Fríða segist þó aldrei hafa fundið fyrir því að á heimilinu þætti sjálfsagðara að konan sæi um húsverkin .
Móðir sín hafi þurft að gera það vegna aðstæðna en pabbinn síðan tekið til hendinni þegar hann var heima .
" Aldrei kom annað til greina en að allir væru jafnir í þessu sambandi og heima var til dæmis aldrei meiri pressa á okkur systur en bróður okkar að hjálpa til .
" Fríðu er ofarlega í huga að hlustað sé eins á alla .
" Mér finnst stundum eins og meira sé hlustað á karla en konur og þykir það leiðinlegt .
Ég held reyndar að það sé að breytast með minni kynslóð og hefur líklega verið að breytast til betri vegar í einhvern tíma .
Ég fylgist ekki sérstaklega mikið með pólitík en fæ stundum á tilfinninguna að ef kona sé ákveðin sé horft á hana í öðru ljósi en ákveðinn karl .
Að hún sé frekja , sem sagt , en hann ákveðinn ...
Þessu er mjög vel lýst á ensku ; að hún sé bossy en hann sé boss ! Svona á þetta ekki að vera .
Ef mig langar einhvern tíma að verða forstjóri í fyrirtæki myndi ég vilja að fólk hlustaði á mig með sama hætti og aðra .
Ég vil að hlustað sá eins á alla , konur og karla .
" Hópurinn Beauty Tips á Facebook hefur verið mikið til umfjöllunar að undanförnu .
Fríða Snædís er skráð í hópinn .
" Það er ýmislegt þar sem fer í taugarnar á mér .
Þegar Free the nipple átakið stóð sem hæst þótti mér til dæmis óþægilega margar konur á móti því , kvartandi undan því að að konur væru að sýna á sér brjóstin .
Enginn var að segja þeim að gera þetta líka og á meðan konur berjast fyrir afklámvæðingunni finnst mér ekki heppilegt að aðrar skuli kvarta undan því .
Ég skil reyndar vel að mörgum konum þyki brjóstin mjög persónuleg og allar mega hafa skoðun á eigin brjóstum , en þær ættu að virða hvaða leið aðrar vilja fara í afklámvæðingunni .
Brjóst eru ekki kynfæri .
" Rauðsokkahreyfingin merkileg Fríða Snædís ber þetta saman við baráttu kvenna annars staðar í heiminum .
" Í Íran vilja margar konur ekki ganga með slæðu heldur sýna hár sitt .
Þar þykir það alveg örugglega jafn slæmt og sumum þykir að konur sýni brjóst sín hér .
Það fer bara eftir því hvernig fólk er alið upp .
" Fríða rifjar upp atvik þegar hún var fjögurra eða fimm ára .
" Við vorum á strönd í útlöndum , ég var bara í sundskýlu og mamma var skömmuð fyrir það að ég væri ekki í topp líka ! Samt leit ég út alveg eins og strákur á þessum aldri .
" Þetta finnist henni kjánalegt , eftir á að hyggja .
" Hér á landi eru jafnréttismál þrátt fyrir allt í mjög góðu lagi miðað við mörg önnur lönd en samt skiptir máli að berjast fyrir aðra ; til dæmis konurnar í Íran sem vilja fá að sýna á sér hárið .
" Fríða kveðst ekki muna eftir að sér hafi verið mismunað vegna kynferðis , nema í sambandi við skriftarkennsluna forðum .
En dæmin eru mörg og kunn , segir hún .
" Dæmi úr daglegu lífi eru hvernig oft er litið á stelpur sem druslur ef þær hafa sofið hjá mörgum strákum en allt öðru vísi er talað um stráka sem hafa sofið hjá mörgum .
Þetta er reyndar að breytast og mörgum strákum finnst að minnsta kosti ekki eins flott og áður að vinir þeirra hafi sofið hjá mörgum stelpum .
" Þegar Fríða lítur til sögunnar nefnir hún að það hafi að sjálfsögðu verið mjög stór áfangi þegar konur fengu kosningarétt en Rauðsokkahreyfingin hafi líka ætíð verið merkileg í hennar huga , og það sem hreyfingin stóð fyrir á sínum tíma .
" Og nú er það afklámvæðingin ; við munum kannski ekki sjá fyrr en eftir nokkur ár hvernig hún þróast og hvort raunverulegur ávinningur verður af henni en hún skiptir miklu máli að mínu mati .
" Fríða Snædís Jóhannesdóttir er tvítug , nýútskrifaður stúdent frá Menntaskólanum á Akureyri .
Skapti Hallgrímsson skapti@mbl.is Sumir eru hissa ef stelpur eru ekki alltaf prúðar María Hjörvar er skelegg 10 ára gömul stúlka sem býr í Vesturbæ Reykjavíkur og gengur í Vesturbæjarskóla .
María segir að hún hafi áhuga á jafnréttismálum og tali stundum um þau við vinkonur sínar .
Sjálf fór hún að spá í jafnrétti kynjanna eftir að hafa lesið ævintýrin um Andrés Önd þar sem strákarnir björguðu stelpunum en aldrei öfugt .
" Á mínu heimili er verkaskipting jöfn og ég hugsa að það sé breytt frá því sem það var .
Ég hef heyrt sögur af því hvernig karlar voru yfirleitt í vinnunni meðan konurnar voru heima að gera húsið fínt og passa börnin á meðan .
Mér finnst sú tilhugsun ekki góð .
Það væri óréttlátt ef pabbi minn fengi bara að vera einn úti að vinna og mamma væri heima og fengi engin laun .
" Spáirðu einhvern tímann í það hvort stelpur og strákar njóti sömu tækifæra í lífinu í dag ? " Þó ég viti að það sé betra í dag en það var finnst mér samt ýmislegt vanta upp á til að bæði strákar njóti sömu tækifæra og stelpur og stelpur njóti þess sama og strákar .
Ég get nefnt sem dæmi að meðan það er næstum ætlast til að nær allir strákar séu í fótbolta er þeim strítt á því ef þeir vilja fara í ballett og dans .
Þó hefur sýning eins og Billy Elliott gert eitthvað til að breyta því örlítið .
Og þá fá stelpur ekki sömu hvatningu og strákar til að æfa fótbolta og íþróttir .
Í kringum mig eru til dæmis nær allir strákar að æfa fótbolta en aðeins örfáar stelpur .
Mér finnst líka að strákar eigi að geta jafnt og við fengið að vera í bleikum fötum , pilsum og kjólum ef þá langar til þess án þess að vera strítt .
" Kennarar heilsa strákum öðruvísi María segir blaðamanni frá því þegar hún var í leikskóla og þar naut einn drengurinn þess stuðnings frá sínu umhverfi að fá að vera klæddur á sínum forsendum en hann vildi ganga í pilsum og kjólum og mætti í kjól á hverjum einasta degi í leikskólanum .
Hann átti stórt kjólasafn , með tjullpilsum og alls kyns glæsikjólum og það tók Maríu smátíma að finnast þetta ekki skrýtið heldur bara sjálfsagt .
Hún segir það vera óskandi að umhverfið tæki jafnvel á móti strákum sem vilja vera öðruvísi og tekið var á móti félaga hennar í leikskólanum .
" Það er eiginlega ætlast til þess að strákar séu einhvern veginn óþekkir og stelpur blíðar og prúðar .
Ég hef tekið eftir því til dæmis bara hvernig strákar og stelpur eru ávörpuð af fullorðnum .
Ef kennari eða einhver fullorðinn heilsar strák – segir kannski " halló " þá finnst mér kveðjan oft ekki vera jafn glaðleg og ef sami aðili heilsar svo stelpu stuttu síðar .
Þá er halló-ið sagt í mun jákvæðari tón .
Ég hef tekið eftir þessu og finnst eins og það sé einhvern veginn neikvæðara viðhorf til hegðunar strákanna en líka að þá megum við stelpurnar ekki vera óþekkar .
" María segir að til dæmis hafi margir misst andlitið þegar skólasystir hennar stóð uppi í hárinu á strákunum , þegar þeir voru að atast í henni , og sagði þeim einfaldlega að halda kjafti ! María segist viss um að vinkona hennar hefði ekki fengið jafn sterk viðbrögð hefði hún sagt þetta sem strákur en það urðu margir mjög hissa .
" Annað svipað sem ég get nefnt er að hegðun okkar stelpnanna á að vera þannig prúð að það er stórmál ef við prumpum .
Um daginn var vinkona mín í limbói með nokkrum strákum og hún prumpaði óvart .
Allir strákarnir fóru að hlæja og hlógu og hlógu .
Ég skildi ekkert í þessu því þeir eru alltaf að prumpa og prumpa og enginn segir neitt við því eða hlær .
Ég spurði þá hvað væri eiginlega málið , þeir væru alltaf að prumpa .
Spurði þá hvort þeir væru að hlæja af þessu af því að hún er stelpa og það væri ekkert að því að prumpa þótt maður væri stelpa .
Þeir héldu bara áfram að hlæja .
Ég var líka mjög ánægð með vinkonu mína sem ákvað bara að skammast sín ekkert fyrir þetta .
" Launamunur kannski horfinn Heldurðu að fullorðið fólk , konur og karlar , njóti sömu tækifæra í lífinu ? " Ég veit að karlar og konur fá ekki alveg sömu laun fyrir sömu störf og þrátt fyrir að vinna jafn mikið .
Mér finnst það skrýtið .
Ég skil ekki alveg af hverju karlar eiga að vera aðal og konur undir .
En þegar ég er fullorðin held ég að þetta verði eitthvað breytt .
Ég held að annað hvort hafi bilið minnkað mjög mikið eða að launin verði orðin jöfn .
Vonandi .
" Hefurðu lært eitthvað í skólanum um kvennabaráttu í gegnum tíðina ? " Ég og bekkurinn minn höfum ekkert lært um það í skólanum .
En þess vegna hélt ég kynningu fyrir bekkinn minn á því hvað femínismi er en við áttum að kynna fyrir honum eitthvað sem við höfðum lært annars staðar en í skólanum .
Og þá talaði ég um baráttu kvenna og ýmislegt því tengt en ég hef mest fræðst um það með því að spyrja fólkið í kringum mig og mömmu um þetta því mér finnst þetta áhugavert .
Við vinkonurnar spjöllum stundum um þetta líka og þær hafa sumar sama áhuga og ég .
" María segist taka eftir að oftast er þó ekki sagt beint út að stelpur eigi að vera prúðar og þægar og strákar óþekkir .
" Undir niðri er verið að segja það og það er líka til dæmis í prinsessusögum og slíku .
Ég myndi vilja sjá oftar í sögum að stelpur og strákar ynnu saman að því að leysa vandamál eða bara að stelpurnar sæju líka um það sjálfar .
" Heldurðu að það sé hægt að breyta því sem hefur ekki ennþá verið breytt hvað jafnrétti kynjanna varðar ? " Ég held að það viti í raun allir hvað er að .
Það vantar einhvern veginn bara að fólk ákveði að þetta eigi ekki að vera svona .
Þegar ég hélt kynninguna á femínisma í skólanum var í lokin spurt hvort bekkurinn vildi að kynin væru jöfn og allir réttu upp hönd því til stuðnings að þetta þyrfti að breytast .
" María Hjörvar segir stelpur stundum fá vinalegri kveðju en strákar .
Gert sé ráð fyrir prúðum stelpum og óþekkum strákum .
Júlía Margrét Alexandersdóttir julia@mbl.is 1915 Ný stjórnarskrá fyrir Ísland staðfest af konungi 19. júní .
Þar með fengu konur , 40 ára og eldri , kosningarétt og kjörgengi til alþingis .
Aldurstakmarkið skyldi lækka um eitt ár næstu fimmtán árin þar til 25 ára aldri væri náð , en það var aldurstakmark kosningabærra karlmanna .
Þetta ákvæði var fellt úr gildi árið 1920 .
Eftir það hafa konur og karlar notið sama réttar við kosningar til Alþingis .
1917 Kristín Ólafsdóttir lýkur embættisprófi í læknisfræði frá Háskóla Íslands , fyrst kvenna .
Hún varð jafnframt fyrsta konan til að ljúka prófi frá Háskóla Íslands .
1922 Ingibjörg H. Bjarnason kosin á Alþingi , fyrst kvenna , af sérstökum kvennalista .
1925 Þetta ár kemur út sjálfsævisaga Ólafíu Jóhannsdóttur og var það í fyrsta sinn sem sjálfsævisaga konu var gefin út hér á landi .
1926 Björg C. Þorláksson ver doktorsritgerð sína við Sorbonne-háskóla í París .
Björg varð fyrst íslenskra kvenna til að ljúka doktorsprófi og jafnframt fyrst Norðurlandabúa til að ljúka slíku prófi frá Sorbonne-háskóla .
Hún lauk doktorsnámi í lífeðlisfræði .
1930 Móðurást eftir Nínu Sæmundsson er fyrsta mynd eftir konu sem sett er upp á almannafæri hér á landi .
1935 Sett lög um getnaðarvarnir og fóstureyðingar .
Fóstureyðingar voru heimilaðar í sérstökum tilfellum og máttu læknar veita konum upplýsingar um þungunarvarnir .
Læknar einir höfðu heimild til að hafa slíkar upplýsingar undir höndum .
1939 Konur keppa í fyrsta sinn um Íslandsmeistaratitil í skíðaíþróttum .
Aðeins var keppt í svigi og varð Martha Árnadóttir Íslandsmeistari .
1945 Jórunn Viðar lýkur prófi í tónsmíðum , fyrst kvenna , frá Juilliard School of Music í New York .
Geirþrúður Hildur Bernhöft lýkur guðfræðiprófi frá Háskóla Íslands , fyrst kvenna .
Hún lét ekki vígjast til prests .
1946 Valgerður G. Þorsteinsdóttir tekur sólópróf í flugi , fyrst kvenna .
1952 Ragnheiður Guðmundsdóttir læknir ráðin kennari við Háskóla Íslands , fyrst kvenna .
Hún kenndi lífeðlisfræði við tannlæknadeild til ársins 1961 .
1957 Hulda Jakobsdóttir verður bæjarstjóri í Kópavogi og gegndi því embætti til 1962 .
Hún varð fyrst kvenna til að gegna bæjarstjóraembætti á Íslandi .
1958 Sett jafnlaunalög .
Sérstakir kvennataxtar skyldu hverfa úr samningum verkalýðsfélaga næstu sex árin .
1959 Auður Auðuns verður borgarstjóri í Reykjavík fyrst kvenna .
1960 Selma Jónsdóttir listfræðingur , ver doktorsritgerð við Háskóla Íslands , fyrst kvenna .
1966 Ferðin til Limbó eftir Ingibjörgu Jónsdóttur er fyrsta leikrit eftir íslenska konu sem sýnt er í Þjóðleikhúsinu .
1967 Róska , Ragnhildur Óskarsdóttir , er fyrsta konan sem sýnir myndlist á vegum SÚM .
Getnaðarvarnarpillan tekin á lyfjaskrá .
1969 Margrét G. Guðnadóttir skipuð prófessor við læknadeild Háskóla Íslands .
Margrét varð þar með fyrst kvenna til að gegna embætti prófessors við háskólann .
1970 Auður Auðuns lögfræðingur verður fyrst kvenna ráðherra í ríkisstjórn Íslands þegar hún tók við embætti dóms- og kirkjumálaráðherra .
Fyrsti opinberi leikurinn í knattspyrnu kvenna haldinn .
Lið frá Keflavík og Reykjavík mættust í forleik að karlalandsleik Íslands og Noregs .
Rauðsokkahreyfingin stofnuð 4. október .
Rauðsokkar tóku þátt í 1. maí göngu verkalýðsins þetta ár og vöktu mikla athygli 1972 Auður Þorbergsdóttir skipuð borgardómari í Reykjavík , fyrst kvenna .
1973 Dóra Hlín Ingólfsdóttir og Katrín Þorkelsdóttir eru fyrstu konurnar sem klæðast einkennisbúningi lögreglumanna og gegna almennum lögreglustörfum .
Kvenlögregludeild hafði verið stofnuð innan lögreglunnar árið 1953 en þar var að mestu unnið að sérverkefnum í unglinga- og kvennamálum .
1974 Auður Eir Vilhjálmsdóttir vígð til prests , fyrst kvenna .
1975 Kvennaár Sameinuðu þjóðanna .
24. október lögðu íslenskar konur niður vinnu og flykktust á baráttufundi víðs vegar um landið .
Í Reykjavík komu konur saman á Lækjartorgi þar sem haldnar voru ræður og fluttir baráttusöngvar .
Talið er að 25-30.000 manns hafi verið þar samankomin , aðallega konur .
Sett ný lög um getnaðarvarnir og fóstureyðingar .
Heimild til fóstureyðingar var rýmkuð verulega og aðgangur að getnaðarvörnum auðveldaður .
Skólum var gert skylt að veita nemendum kynfræðslu .
Þriggja mánaða fæðingarorlof til allra kvenna samþykkt .
1976 Sett lög um jafnrétti kvenna og karla .
Lögin áttu að stuðla að jafnrétti og jafnri stöðu karla og kvenna .
1978 Sett lög um sérsköttun launþega en áður höfðu konur verið skattlagðar með eiginmönnum sínum og sjálfstæði þeirra þannig dregið í efa .
1980 Vigdís Finnbogadóttir kjörin forseti Íslands .
Hún varð fyrst kvenna í heiminum til að gegna embætti þjóðkjörins forseta .
Vigdís gegndi embætti til ársins 1996 .
1981 Ragnhildur Gísladóttir stofnar Grýlurnar , fyrstu íslensku kvennahljómsveitina .
1982 Kvennaframboðið í Reykjavík fær tvær konur kjörnar í borgarstjórn og sömuleiðis voru tvær konur kjörnar af lista kvennaframboðs í bæjarstjórn á Akureyri .
Samtök um kvennaathvarf stofnuð og athvarf opnað í Reykjavík .
1983 Kvennalistinn stofnaður og býður fram í þremur kjördæmum við alþingiskosningarnar .
Þrjár konur voru kjörnar á þing fyrir Kvennalistann , Sigríður Dúna Kristmundsdóttir , Guðrún Agnarsdóttir og Kristín Halldórsdóttir .
1986 Anna Sigurðardóttir , stofnandi og þáverandi forstöðumaður Kvennasögusafns Íslands , hlýtur heiðursdoktorsnafnbót við heimspekideild Háskóla Íslands , fyrst kvenna .
1988 Berglind Ásgeirsdóttir verður fyrst kvenna til að gegna embætti ráðuneytisstjóra er hún tók við því starfi í félagsmálaráðuneytinu .
Guðrún Helgadóttir verður forseti sameinaðs þings , fyrst kvenna .
1990 Stígamót stofnuð .
Guðrún P. Erlendsdóttir er fyrsta konan sem kjörin er forseti Hæstaréttar .
Fríða Á. Sigurðardóttir er fyrsta konan sem hlýtur Íslensku bókmenntaverðlaunin , fyrir Meðan nóttin líður .
Hún hlaut Norrænu bókmenntaverðlaunin fyrst íslenskra kvenna fyrir sömu bók tveimur árum síðar .
1991 Rannsóknastofa í kvennafræðum tekur formlega til starfa við Háskóla Íslands .
Sigríður Á. Snævarr tekur við embætti sendiherra Íslands , fyrst kvenna , í Stokkhólmi .
1996 Rannveig Rist ráðin forstjóri Íslenska álfélagsins hf. árið 1996 og tók hún við starfinu árið 1997 .
Það mun vera í fyrsta skipti sem kona gegnir starfi forstjóra hjá iðnfyrirtæki af þessari stærðargráðu á Íslandi .
1996 Nám í kvennafræðum ( kynjafræði frá 1998 ) hefst við Háskóla Íslands .
1997 Helga Kress skipuð forseti heimspekideildar við Háskóla Íslands , fyrst kvenna til að gegna embætti deildarforseta við háskólann .
1998 Guðfinna Bjarnadóttir ráðin rektor Háskólans í Reykjavík , fyrst kvenna til að bera titil rektors .
2000 Réttur karla til fæðingarorlofs lögfestur .
Í því felst staðfesting á að karlar beri ábyrgð til jafns við konur á uppeldi barna sinna .
Með þessu kemur aukið jafnræði með körlum og konum á vinnumarkaði .
2001 Fæðingarorlofssjóður stofnaður .
2002 Ingibjörg Þorbergs hlýtur heiðursverðlaun Íslensku tónlistarverðlaunanna , fyrst íslenskra kvenna .
2003 Femínistafélag Íslands stofnað .
2005 Kristín Ingólfsdóttir skipuð rektor Háskóla Íslands , fyrst kvenna .
2009 Jóhanna Sigurðardóttir verður forsætisráðherra , fyrst íslenskra kvenna .
Ríkisstjórn skipuð jafnt konum og körlum .
2010 Björk Guðmundsdóttir fær Polar-tónlistarverðlaunin fyrst Íslendinga .
2012 Sr. Agnes M. Sigurðardóttir kjörin biskup Íslands , fyrst íslenskra kvenna .
2015 Elín Pálmadóttir , rithöfundur og blaðamaður , fær æðstu orðu franska ríkisins fyrst Íslendinga .
Heimildir : mbl.is , kvennasogusafn.is .
