Stóra fréttin úr heimi fræga fólksins þarna í Ameríku er án efa þegar Caitlyn Jenner , áður Bruce Jenner , birtist á forsíðu Vanity Fair eftir kynleiðréttingu .
Undirrituð ætlar nú ekki að vera svo einföld að halda að myndin hafi ekki verið fótósjoppuð smá , en samt .
Þarna birtist hún í öllu sínu veldi á samfellu einni fata , með liðað hár , þokkafullt augnaráð og skilaboðin voru skýr .
Hún var komin heim .
Ég ætla ekki að fantasera um það hvernig karlarnir í kringum mig sem eru um 65 ára aldur myndu líta út sem konur enda skiptir það ekki máli hér .
Í allan vetur hefur erlenda pressan velt því fyrir sér hvað væri eiginlega með Jenner því útlitið var á köflum dálítið undarlegt .
Derhúfan var yfirleitt á sínum stað en stöku sinnum mátti sjá hann í konulegum jökkum og fólk var bara ekki alveg að átta sig á hvað væri í gangi .
Jenner , sem er stjúpfaðir Kardashian-systranna og faðir Kylie og Kendall Jenner , var auðvitað með í raunveruleikaþættinum Keeping up with the Kardashians .
Hann átti reyndar sinn eigin karríer áður en hann varð hluti af raunveruleikaþætti stjúpdætranna því hann er margverðlaunaður Ólympíuhafi .
Það er kannski ekki hægt að segja að hefðbundið fjölskyldulíf hafi verið í forgrunni í raunveruleikaþættinum en ég held að allir , sem horft hafi á þættina , séu sammála um að kynleiðrétting Jenner kom á óvart .
Þess vegna er svo dásamlegt að sjá hvernig Caitlyn Jenner er að takast á við sitt nýja líf .
Fyrir það fyrsta er þessi útlitsbreyting lýtalæknisfræðilegt undur .
Venjulegar konur sem fara í of margar lýtaaðgerðir geta orðið afmyndaðar á köflum en einhvern veginn náði lýtalæknir Jenner að búa til konu sem er ekki ósvipuð Cindy Crawford .
Hvernig er það hægt ? Einhverjir gerðu líka grín að því á internetinu að Jenner liti betur út en fyrrverandi eiginkona hennar , Kris Jenner , sem er í stöðugri baráttu við ellikerlingu .
Við skulum ekkert dæma það enda er útlit fyrst og fremst smekksatriði .
Það sem vakti athygli undirritaðrar er að Jenner sagði í viðtali að hún væri komin heim .
Hún hefði lifað í lygi allt sitt líf en nú horfði hún fram á bjartari tíma .
Hversu hræðilegt er það að eyða 65 árum í lygavef ? Og auðvitað vakna margar spurningar um hvers vegna hún hafi ekki gert þetta fyrr og hvað hafi gert það að verkum að hún lét drauminn sinn rætast núna .
Sannleikurinn á án efa eftir að koma í ljós .
Jenner mun pottþétt gefa út ævisögu eða láta gera heimildamynd um sig og hún er eflaust búin að fá tilboð um að gera sinn eigin raunveruleikaþátt sem mun pakka saman Kardashian-systrunum í áhorfi .
Þessi saga Jenner segir okkur að það sé aldrei of seint að láta drauma sína rætast og við eigum að lifa draumana okkar , hverjir sem þeir eru .
martamaria@mbl.is 