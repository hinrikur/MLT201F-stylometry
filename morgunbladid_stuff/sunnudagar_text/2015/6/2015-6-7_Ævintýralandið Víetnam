Það kom á óvart , þar sem við flæmdumst milli landa í Suðaustur-Asíu með bakpoka einan farangurs , hversu fjölbreyttur þessi heimshluti í raun er .
Mér hefði til dæmis ekki getað dottið í hug hversu ólíkir áfangastaðir Taíland og Víetnam væru fyrr en ég var lentur og á leiðinni frá flugvellinum í höfuðborginni Hanoí .
Eftir mánaðardvöl í Chiang Mai , Norður-Taílandi , var Víetnam við fyrstu sýn eins og önnur pláneta , ólíkt öllum hugmyndum sem ég hafði gert mér upp heima á Íslandi .
Kommúnísk áróðursplaggöt , frönsk áhrif í byggingarlist og allt önnur tunga , menning og matargerð mættu manni í einu vetfangi eins og löðrungur .
Næstu þrjátíu dagar áttu eftir að verða þeir allra eftirminnilegustu í ferðinni um þennan kynngimagnaða heimshluta .
Völundarhúsið Hanoí Hanoí var eins og áður sagði það fyrsta sem mætti okkur .
Það er erfitt að koma orðum að því hvernig allt viðmót og andinn yfir öllu virtist allt annar en á Taílandi , hvað þá heima á Íslandi .
Í miðbænum lykkjast ótal götur saman í þröngri kös og að því er virðist fullkominni óreiðu .
Eins og hálfgert völundarhús .
Ég mæli með því að hafa góða skó meðferðis , næla sér í kort af bænum , sem eru víða ókeypis , og taka a.m.k. einn dag í að labba um gamla bæinn og sjá hvað verður á vegi manns .
Framandi hof með kínversku letri ættu að vera auðfundin og fjöldi veitingahúsa er alltaf handan við hornið .
Það getur verið upplifun í sjálfu sér að sitja fyrir utan veitingastað á fjölförnum vegamótum , oft á pinkulitlum plastkollum sem eru mikið notaðir í Víetnam , og horfa á umferðina þjóta hjá .
Konur með oddhvasa hatta munu reyna að selja ykkur varning sinn , sem venst fljótt , og aragrúi reið- og mótorhjóla streymir hjá .
Ekki skemmir heldur fyrir að bjórglas kostar hér um bil fjórtán íslenskar krónur , en svokallaður " bía hoí , " ódýr bjór sem er bruggaður daglega hjá mörgum veitingastöðum , er eitt af séreinkennum Víetnam og þá sérstaklega Hanoí .
Flói hinna þúsund eyja Náttúrufegurðin í Víetnam er gríðarleg og fjölbreytt eftir landshlutum .
Ef ferðinni er heitið frá Hanoí eru tveir áfangastaðir norðarlega í landinu sem allir ferðamenn ættu að kynna sér : fjallabærinn Sapa og Halong-flói , " flói hinna þúsund eyja .
" Allnokkrar leiðir eru í boði til að skoða flóann , eins og ein heimsókn á ferðaskrifstofu í Hanoí mun sanna .
Persónulega reyndi ég að forðast allar fyrirframgreiddar pakkaferðir og mun því lýsa aðeins " frumlegri " leið .
Við tókum strætó frá Hanoí til hafnarborgarinnar Hai Phong , sem okkur fannst ómerkilegt pláss en þar mátti þó finna bát til eyjarinnar Cat Pa , sem er fyrir sunnan flóann fræga .
Í ferjunni kynntumst við einstaklega hressum áströlskum strák sem við áttum eftir að vera mikið með næstu daga .
Þegar til eyjarinnar var komið gerðum við okkur glaðan dag og leigðum kajak , keyptum nesti , drykki og klaka í fötu og rerum milli aragrúa óbyggðra smáeyja flóans á sólríkum degi .
Á einni þessara eyja fundum við auða strönd sem við ákváðum að yrði miðpunktur bátsferðarinnar , og þar vörðum við deginum í vellystingum .
Við sáum ekki sálu á ferð nema víetnamska fjölskyldu , sem sigldi framhjá eyjunni okkar og veifaði .
Við sólarlag rerum við aftur í höfn .
Heimagisting í fjallaþorpum norðursins Eftir ævintýrið í flóanum var ferðinni aftur heitið til Hanoí og þaðan norður til bæjarins Sapa .
Margir sem fara til Norður-Víetnam hafa það fyrir augum að ganga á fjöll , enda fegurðin þar mikil og af öðrum toga en í Halong-flóa .
Aftur voru fjölmargar fyrirframgreiddar pakkaferðir í boði sem við kepptumst við að forðast , og mun ég því enn og aftur lýsa heimasmíðaðri leið til að upplifa áfangastaðinn .
Þeir sem fara á sambærilegan flæking og hér er greint frá um Suðaustur-Asíu munu eflaust kynnast því að ferðast með næturrútu , en það er einstaklega ódýr en óþægilegur ferðamáti .
Þegar slík rúta kemur árla morguns til Sapa er heil hersing kvenna úr nærliggjandi þorpum búin að gera um hana umsátur .
Þær keppast við að bjóða nývöknuðum túristum þjónustu sína , sem felst einfaldlega í því að ganga um nærsveitir Sapa og þiggja mat og gistingu í heimahúsi þeirra .
Við hefðum vitaskuld verið smeyk við að þiggja slíkt boð af ókunnugum ef áðurnefndur ástralskur kunningi okkar hefði ekki haft eins góðar sögur af því að segja og raun bar vitni .
Það var einmitt hann sem gaf okkur símanúmerið hjá henni Xa .
Við hefðum ekki getað greint Xa frá kvennaskaranum sem sat um rútuna ef við hefðum ekki getað hringt í hana , en hún mætti okkur strax brosandi og átti eftir að reynast prýðilegur gestgjafi næstu daga , eftir að við höfðum prúttað um sanngjarnt verð .
Hún gekk með okkur í nokkra klukkutíma , í gegnum nokkur þorp og yfir misgóða göngustíga , þar til við loks komum í þorpið hennar .
Heimkynni fjölskyldu hennar voru hógvær á vestrænan mælikvarða , lítið óeinangrað timburhús sem var útbúið öllu sem þurfti en ekki mikið meiru .
Heimilislífið var hins vegar skrautlegt .
Sonur hennar , eiginmaðurinn , hundurinn og kettirnir ( að okkur túristunum ónefndum ) höfðu sig til við eldstæðið á meðan húsmóðirin kepptist við að elda kvöldmat með annarri hendi og reka svínin og hænurnar út úr húsinu með hinni .
Hún stóð sig eins og hetja , og eldaði prýðisgóðar vorrúllur í þokkabót .
Hér hef ég lýst því eftirminnilegasta úr ógleymanlegri ferð til Víetnam .
Enn er fjölmargt ónefnt , hafnarbærinn rómantíski Hoi An , þar sem saga og menning ólíkra heimshluta verður að einum allsherjar suðupotti , hellarnir í Phong Nha-þjóðgarði , einu víðfeðmasta hellakerfi heims sem skartar ótrúlegum dropasteinsmyndunum , og fornu hofin við My Son , svo eitthvað sé nefnt .
Hvort sem ferðalangar eru gæddir óslökkvandi ævintýraþrá eða vilja gera vel við sig í matar- og menningarnautn er Víetnam áfangastaður sem allir ættu að hafa í sigtinu .
