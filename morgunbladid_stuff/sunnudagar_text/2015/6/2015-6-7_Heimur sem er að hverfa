Ekki eru liðin nema fimm ár síðan Valdimar Thorlacius eignaðist sína fyrstu myndavél , en fyrir rúmu ári útskrifaðist hann úr Ljósmyndaskóla Íslands .
Hann tekur um þessar mundir þátt í sýningum á ljósmyndatvíæringnum WFFA 2015 í Varsjá í Póllandi og í dag , laugardag , verður í Myndasal Þjóðminjasafns Íslands opnuð fyrsta einkasýning hans I Ein / Einn samhliða því sem Crymogea gefur út bók með myndum sýningarinnar sem byggist á lokaverkefni hans frá Ljósmyndaskóla Íslands .
" Ég keypti mér myndavél þar sem ég var staddur úti í Kaliforníu vegna þess að mig langaði til að skrásetja " sörfið " sem ég stundaði af miklu kappi þá , " segir Valdimar og tekur fram að hann hafi ekki alið með sér draum um að verða ljósmyndari .
" En svo leiddi eitt af öðru , " segir Valdimar og tekur fram að hann sé mjög þakklátur fyrir þann meðbyr sem hann hafi hlotið og segir það mikinn heiður að fá að sýna í Þjóðminjasafninu og vera gefinn út hjá Crymogeu .
" Segja má að boltinn hafi farið að rúlla hjá mér eftir að ég fór í " portfolio review " hjá Ljósmyndasafni Reykjavíkur á Ljósmyndadögum í febrúar 2014 , " segir Valdimar , en við lok dagskrár umræddra Ljósmyndadaga hlaut hann ásamt Báru Kristinsdóttur styrk úr Minningarsjóði Magnúsar Ólafssonar , en Magnús var einn helsti ljósmyndari þjóðarinnar á öndverðri nítjándu öld .
Hlutlaus skráning Spurður um tilurð sýningar sinnar segir Valdimar nokkur ár síðan hún kviknaði .
" Hugmyndina fékk ég fljótlega eftir að ég byrjaði í Ljósmyndaskólanum , en útfærslan á þessu heimildarverki tók á sig skýrari mynd eftir því sem á skólavistina leið .
Mig langaði að skrásetja algjörlega hlutlaust aðstæður fólks sem býr eitt , án þess þó að reyna að leita svara við því hvers vegna það býr eitt .
Þetta er heimur sem er að hverfa , því þegar þetta fólk deyr frá bæjunum þá er enginn sem tekur við , " segir Valdimar og tekur fram að það sem heilli hann við heimildarljósmyndun sé hversu sönn hún í eðli sínu er .
" Það er engin tilgerð , ekkert uppstillt .
Þarna er bara verið að sýna hlutina eins og þeir eru .
Ég er ekki að reyna að búa til eitthvað sem ekki er .
" Fyrir lokaverkefni sitt , sem sýningin og bókin byggist á , ferðaðist Valdimar vítt og breitt um landið um nokkurra vikna skeið , tók viðtöl við um tuttugu einstaklinga sem hann fékk einnig leyfi til að mynda .
Með ljósmyndunum á sýningunni eru sagðar sögur af heimi tíu einfara jafnt í bæjum og sveitum .
Myndirnar , sem á sýningunni eru rúmlega fimmtíu , sýna einbúa í daglegu lífi ; að dytta að húsnæði , sinna búfé sínu , smíða líkkistur , hlusta á veðurfréttir , lesa blöðin og blunda yfir sjónvarpsfréttum , en tíminn líður hægt í heimi einfarans .
Inn á milli portretta getur að líta myndir af umhverfi einbúanna bæði innan húss og utan .
" Mig langaði að sýna hvað þau sjá í umhverfi sínu , hvað þau upplifa og við hvað þau búa .
Markmiðið er að þetta sé hlutlaus skráning á því sem fyrir augu þeirra ber , " segir Valdimar sem valdi að taka allar myndirnar í lit .
" Hefðu myndirnar verið teknar í svarthvítu hefði það verið of dramatískt , auk þess sem það hefði búið til ákveðna fjarlægð jafnt í tíma og rúmi .
Þetta er eitthvað sem er að gerast núna og ekki í fortíðinni .
" Svaf í bílnum á bæjarhlaðinu Inntur eftir því hvernig honum hafi tekist að hafa uppi á fyrirsætum sínum segist Valdimar hafa fengið ábendingar úr ýmsum áttum eftir því sem verkefni hans spurðist út .
" Auk þess hefur tengdafaðir minn um árabil ekið gripaflutningabíl og hann gat bent mér á fjölda einbúa víða um land , " segir Valdimar sem oft þurfti að sýna mikla þrautseigju til að ná góðu myndefni .
" Ég bankaði upp á og kynnti mig og verkefni mitt .
Suma daga fékk maður bara neikvæð viðbrögð , en flestir tóku mér þó vel , " segir Valdimar sem eyddi allt frá einum degi upp í nokkra með fyrirsætum sínum .
" Ég kynntist fólkinu misvel , en suma heimsótti ég margoft meðan ég eyddi aðeins nokkrum klukkutímum með öðrum .
Ég eyddi eins löngum tíma með hverjum og einum og mér fannst nauðsynlegt til að ná nógu góðu efni , án þess þó að vera að ónáða fólkið .
Stundum var mér boðið að gista , en fannst ekki rétt að þiggja það því þá hefði sambandið breyst og ég verið hættur að vera aðeins hlutlaus skrásetjari og orðinn gestur viðkomandi og þar með farinn að hafa áhrif á myndefni mitt , " segir Valdimar sem svaf frekar í bílnum sínum á bæjarhlaðinu .
" Þrátt fyrir öll nei-in þá kom mér satt að segja á óvart hversu margir voru til í að leyfa mér að mynda og vildu ræða við mig , " segir Valdimar , en í bókinni er myndum og ummælum einbúanna stillt upp saman með áhrifamiklum hætti .
Heita vatnið næsta verkefni Að sögn Valdimars reyndist mun erfiðara að finna konur til þátttöku í heimildarverkinu en karla .
" Sennilega helgast það af því að konur eru mun færri í hópi einbúa og þær konur sem búa einar eru mjög hikandi að hleypa ókunnugum svona nálægt sér .
Þær virka varari um sig .
Sennilega á það betur við karlmenn að vera einir , heldur en konur .
Mér fannst einnig mun erfiðara að ná til kvennanna í hópi einbúa , " segir Valdimar , en aðeins ein kona er í hópi þeirra tíu sem rötuðu á sýningu og í bókina .
Spurður hvort eitthvað annað hafi komið sér á óvart í vinnuferlinu svarar Valdimar því játandi .
" Það kom mér einna helst á óvart hversu nægjusamir allir sem ég ræddi við reyndust vera .
Einnig kom það mér á óvart að í reynd voru einbúarnir ekki einir .
Allir áttu sér félaga , hvort sem það birtist í gælu- eða húsdýrum , nánd þeirra við guð , drauga eða álfa .
" Aðspurður hvað sé framundan hjá sér segir Valdimar að sig dreymi um að koma einbúasýningu sinni á framfæri víðar erlendis .
" Næsta verk mitt er fullmyndað , en þar vann ég með heita vatnið og áhrif þess á bæði fólk og umhverfi .
Ég held að heita vatnið og það að búa á háhitasvæði hafi meiri áhrif á okkur en við erum okkur meðvituð um , " segir Valdimar og tekur fram að heita vatnið hafi eðlilega verið sér hugleikið þar sem hann búi í Hveragerði .
" Sá bær væri ekki til ef ekki væri fyrir heita vatnið , " segir Valdimar sem í upphafi ársins keypti sér fokhelt hús í Hveragerði sem hann lauk við að setja í stand fyrir aðeins rúmri viku .
