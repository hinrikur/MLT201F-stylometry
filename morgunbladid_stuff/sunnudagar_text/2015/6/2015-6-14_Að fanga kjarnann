Listakonan Hafdís Bennett fór frá Íslandi fyrir tæpum sextíu árum og hefur búið erlendis síðan .
Samt hefur hún eiginlega aldrei farið .
Hún kemur heim á hverju ári og ferðast vítt og breitt um landið og þekkir það miklu betur en flestir sem hér búa .
Segja má að hún hafi komist að kjarna landsins , eins og glöggt má sjá á ljósmyndasýningu sem opnuð hefur verið í Safnaðarheimili Kópavogskirkju .
Texti : Orri Páll Ormarsson orri@mbl.is Mynd : Ragnar Axelsson rax@mbl.is Fyrir slysni enda ég röngu megin við Safnaðarheimili Kópavogskirkju , það er að segja gengið er inn á hinni hliðinni .
Hafdís Bennett bregst á hinn bóginn skjótt við og lóðsar mig inn í húsið , þar sem sýning á ljósmyndum hennar hefur verið opnuð .
Veðrið hefur verið betra en á þessum júnímorgni en Hafdís segir það ekki gera nokkuð til – vorið hafi líka verið kalt í London , en þar hefur hún búið frá árinu 1959 .
Sýningin er óður til ættjarðarinnar , eins og yfirskriftin gefur til kynna , Ísland – litir og form .
Myndirnar eru þó óvenjulegar að því leyti að vatn og himinn hafa svo að segja engu hlutverki að gegna .
Aðeins örlar fyrir vatni á einni mynd , frá Ásbyrgi .
" Segja má að ég sé að fást við kjarnann í þessum verkum , " segir Hafdís , en íslenska bergið , í allri sinni dýrð , er áberandi í myndunum .
" Ég elska steina og berg og hef alltaf haft mikinn áhuga á jarðfræði .
" Hún kveðst vísvitandi hafa brugðið á það ráð að líta á landið frá aðeins öðruvísi sjónarhorni en venja er .
Beina athyglinni að hinu fjölbreytta formi , litum og áferð sem er að finna hvert sem litið er .
" Hraun , mosi , stuðlaberg , steinar , skófir , skriður , jafnvel grjót og þari á svörtum söndum , úr nógu er að spila , allt er þetta svo einkennandi fyrir Ísland , " segir hún .
Mikill yndisauki Þessar myndir voru fyrst sýndar í íslenska sendiráðinu í London í fyrra en Hafdísi þykir þær koma enn betur út í Safnaðarheimili Kópavogskirkju , enda sé húsnæðið afar glæsilegt og vel fallið til sýninga .
" Það er mér mikill yndisauki að hafa gefist kostur á að setja þessa sýningu upp hér á landi , " segir hún .
Sýningin er opin frá kl. 9-13 alla virka daga eða eftir samkomulagi út ágúst .
Það er merkilegt að tala við Hafdísi .
Hún hefur búið erlendis öll sín fullorðinsár og fyrir vikið hefði mátt búast við því að hún talaði hið ástkæra ylhýra með hreim , jafnvel sterkum hreim , og þyrfti mögulega að grípa reglulega til enskunnar til að breyta hugsunum sínum í orð .
Öðru nær .
Það er engin leið að heyra á Hafdísi að hún hafi nokkru sinni yfirgefið Ísland .
Hún býr á sama tíma yfir ferskleika sveitastelpunnar að norðan og fágun heimsborgarans .
Heillandi blanda .
Ratar best á hálendinu Hafdís hefur alla tíð ferðast mikið um Ísland og segir landið okkar engu líkt .
" Hafi maður á annað borð fegurðarskyn er ekki annað hægt en verða heillaður af íslensku landslagi , sérstaklega fjallalandslaginu , " segir Hafdís , en hún hefur verið tíður gestur á hálendinu frá unglingsaldri .
" Ætli megi ekki segja að ég rati betur á hálendinu en sléttlendinu , " segir hún hlæjandi .
" Það er eitthvað við þetta ósnortna , " heldur hún áfram .
" Eitthvað við það að ganga þar sem enginn annar hefur drepið niður fæti .
Hálendi Íslands er algjör perla og við verðum að varðveita það eins vel og við mögulega getum .
Drepum ekki gullgæsina , eins og þar stendur .
Auðvitað þurfum við að nota auðlindirnar okkar eins og aðrir en fara þarf geysilega varlega í það .
Sumt verður ekki aftur tekið .
" Kárahnjúkar koma upp í hugann .
" Ég ferðaðist mikið um það svæði áður en lónið kom og á þaðan fallegar myndir .
Þarna var stórt og mikið gróðursvæði sem missir var að , meðal annars þar sem hreindýrin komu til að bera .
Ég átti mjög bágt meðan þessar framkvæmdir stóðu yfir , " segir hún alvarleg í bragði .
Ólst upp í Skagafirði Hafdís er fædd árið 1936 og ólst upp í Skagafirði til fimmtán ára aldurs , á býlinu Þrastarlundi í Sléttuhlíð , ásamt systkinum sínum fimm .
Þar var mjólkurbú en faðir hennar starfaði þó einkum og sér í lagi sem bílstjóri .
" Það var yndislegt að alast upp í Sléttuhlíðinni og náttúruáhugi minn kemur án efa þaðan .
Þvílíkt útsýni yfir fjörðinn og eyjarnar þrjár , Þórðarhöfða , Drangey og Málmey , þar sem pabbi var um tíma vitavörður , " segir Hafdís og stórt bros færist yfir andlitið .
Hún nýtur þess útsýnis raunar enn , þar sem bóndabærinn er í eigu fjölskyldunnar .
Hún og systkini hennar nota hann sem sumarbústað og þangað kemur Hafdís á hverju sumri ásamt sínu fólki .
" Mitt starf í sveitinni var að sækja kýrnar og oftar en ekki fór ég á hestinum sem auðveldast var að ná í haganum .
Það gat þó tekið lengri tíma en að sækja kýrnar , " rifjar hún upp .
" Ég var svona " cowgirl " á þessum árum .
" Hún hlær .
Flaug út í heim Þegar Hafdís var fimmtán ára flutti fjölskyldan suður til Reykjavíkur .
Hún segir menntamál hafa ráðið mestu þar um , en erfitt var fyrir systkinin að sækja skóla að vetri þar sem þau þurftu að ganga í klukkustund í öllu mögulegu veðri .
Að skólagöngu lokinni starfaði Hafdís um tíma hjá Eimskip en síðar hjá Flugfélagi Íslands .
Árið 1957 bauðst henni að fara utan til Kaupmannahafnar og vinna á skrifstofu Flugfélagsins þar og sló hún til .
Síðan hefur hún ekki búið á Íslandi .
Hana dreymdi um að fara til Frakklands eða Þýskalands en endaði í London , þar sem henni bauðst starf á skrifstofu Flugfélagsins og Ferðaskrifstofu ríkisins .
Þetta var árið 1959 og síðan hefur Hafdís verið búsett í heimsborginni .
Hún giftist enskum manni og vann lengi með honum í fjölskyldufyrirtækinu við sölu á leðurvörum , auk þess að ala upp börnin þrjú , Lindu Kristínu , Steven John og Taniu Ann Bennett .
Dæturnar heita eftir móður Hafdísar , Kristínu Önnu .
" Tania Ann átti að heita Tanya Anna en það hljómaði eitthvað undarlega , þannig að við felldum a-ið brott , " segir hún hlæjandi .
Hafdís er nú fráskilin .
Síðar hjálpaði Hafdís Lindu dóttur sinni að setja á laggirnar fyrirtæki utan um hönnun hennar á leðurvörum og öðru , LK Bennett , og gekk það frá fyrstu tíð glimrandi vel .
Linda var um tíma með mörg hundruð manns í vinnu .
Tania kom líka að fyrirtækinu en það hefur nú verið selt .
Linda býr í Bretlandi en Tania í Oakland á Nýja-Sjálandi , þar sem Hafdís dvelst að jafnaði þrjá til fjóra mánuði á ári .
" Meðan veðrið er verst hérna megin , " segir hún sposk .
Augasteinn frá Kenía Steven er kvikmyndatökumaður og bjó líka um skeið á Nýja-Sjálandi en er nú snúinn aftur til Bretlands , þar sem börn hans leggja stund á nám við hinn virta Cambridge-háskóla .
Barnabörnin eru alls sjö talsins .
" Ég er að rifna úr monti yfir þeim öllum , " segir amman .
" Yngsta barnabarnið er sjö ára , stúlka sem Linda ættleiddi frá Kenía .
Hún er augasteinninn okkar allra .
" Börn Hafdísar hafa öll brennandi Íslandsáhuga , einkum dæturnar , og koma hingað svo til árlega .
Spurð hvort þau tali íslensku grettir Hafdís sig .
" Nei , því miður .
En þau skilja töluvert .
Maðurinn minn fyrrverandi hafði engan áhuga á Íslandi og það reyndist erfitt að kenna krökkunum tungumálið .
Þau dauðsjá auðvitað eftir því núna , vildu öll tala íslensku .
Þetta er ekki síst vont út af sögunum okkar góðu .
Auðvitað hafa margar þeirra verið þýddar á ensku en það er aldrei eins að lesa þær þannig .
" Spurð um hina listrænu taug kveðst Hafdís alltaf hafa haft yndi af menningu og listum .
Hún eignaðist sína fyrstu myndavél norður í Skagafirði sex eða sjö ára gömul , Kodak Brownie .
" Það urðu engin listaverk til þá en áhuginn var mikill , " segir Hafdís , sem hefur tekið ljósmyndir allar götur síðan , mest á Íslandi .
Lærði fimmtug að fljúga Seinna lærði Hafdís að teikna og mála í Bretlandi .
" Ég var alltaf dugleg að sækja námskeið með vinnu og barnauppeldi en var aldrei nógu ánægð með olíumálverkið hjá mér .
Einn af kennurunum mínum hvatti mig til að prófa skúlptúr , teikningarnar mínar væru þannig , og ég fór að hans ráðum .
Ég sé ekki eftir því , ég hef fundið mig vel í höggmyndalistinni .
Ég hef mest gaman af því að höggva í stein og brons .
Raunar vinnur maður bronsverkin í leir en þau eru síðan steypt í brons .
" Hafdís hóf sig ekki bara til flugs í listrænum skilningi , heldur líka eiginlegum .
" Börnin mín vissu að mig hafði alltaf langað að læra að fljúga og á fimmtugsafmælinu gáfu þau mér nokkra flugtíma .
Ég féll í stafi strax í fyrsta tímanum en það tók smá tíma að klára einkaflugmannsprófið , bæði vegna annríkis og veðurs .
Það er ekki alltaf veður til að fljúga .
En draumurinn rættist .
" Um líkt leyti og hún lærði að fljúga nam Hafdís grafólógíu , það er að lesa í rithönd , og með henni í því námi var kona sem átti stjúpdóttur sem er flugmaður .
Sú bjó að flugvél og hafði mikinn áhuga á að fljúga yfir hafið til Íslands .
Upplagt var að leiða þessar tvær saman .
" Mig hafði alltaf dreymt um að fljúga heim og þarna gafst tækifærið .
Við æfðum okkur vel á litlu vélinni hennar , eins hreyfils Grumman Traveler , flugum meðal annars til Ungverjalands , áður en við héldum sem leið lá til Íslands .
" Tjölduðu í mjúkri mosaþembu Grumman Traveler er fjögurra sæta , sú smæsta þeirrar gerðar í heiminum , að sögn Hafdísar , en stöllurnar fjarlægðu aftursætin og komu þar fyrir tjaldi og öðrum útilegubúnaði .
Þær lentu á Höfn í Hornafirði og tjölduðu þar á mjúkri mosaþembu og sváfu fyrstu nóttina .
Næstu vikuna ferðuðust þær um landið á flugvélinni og nutu allra mögulegra lystisemda , ekki síst á hálendinu , þar sem Hafdís þekkir svo að segja hverja þúfu .
Í Herðubreiðarlindum festist flugvélin í sandinum en stöllunum tókst að ná henni upp af sjálfsdáðum með aðferð sem Hafdís lærði í snjónum heima í Skagafirði í gamla daga .
" Okkur þótti ómögulegt að biðja um hjálp , " segir hún hlæjandi .
Þær áðu einnig í Grímsey og horfðu á sólarlagið ásamt lundunum þar í fásinninu .
" Þeir voru þar í röðum , " rifjar Hafdís upp .
" Þetta var ógleymanleg ferð í alla staði og reyndist sú fyrsta af þremur sem við fórum í saman til Íslands .
" Nokkru síðar þurfti vinkona Hafdísar að nauðlenda í sjónum við Stokksnes , ásamt annarri konu .
Hvoruga þeirra sakaði en vélin gjöreyðilagðist .
Hafdísi stóð raunar til boða að fara með í þá flugferð en varð að hafna því vegna sextugsafmælis eiginmanns síns .
" Vinur minn sagði við mig síðar að ég hefði betur farið með .
Hvað áttu við ? spurði ég hissa .
Viltu sjá mig í sjónum ? Nei , svaraði hann um hæl .
Með þig um borð hefði vélin aldrei endað í sjónum .
Þú hefðir aldrei tekið áhættu í svona hæpnu veðri .
Mér þótti mjög vænt um þá athugsemd .
" Skemmtilegast að fljúga í ókyrrð Annars finnst Hafdísi skemmtilegast að fljúga í ókyrrð .
Það sé eins og að keyra bíl á íslenskum malarvegi .
Hafa þurfi fyrir því .
Hún hefur ekki endurnýjað flugskírteini sitt síðustu árin en flýgur ennþá annað veifið með vini sínum .
Hafdís kveðst alltaf hafa kunnað vel við sig í London .
Eftir skilnaðinn hefur hún búið ein og líkar það alls ekki illa .
Enda með afbrigðum gestkvæmt .
" Ég bý við götu sem heitir Conybeare og innan fjölskyldunnar gengur heimilið undir nafninu Hótel Conybeare , " segir hún brosandi .
Meðan móðir Hafdísar var á lífi dvaldist hún jafnan tvo til þrjá mánuði á ári hjá henni .
Hún segir Íslendinga í London löngum hafa haldið hópinn en þó hafi dregið úr samkomum eftir að prestsembættið var lagt niður .
Þá hafi verið vont að missa íslenska skólann sem starfræktur var um tíma .
Hafdís er alveg friðlaus nái hún ekki að ferðast um hálendi Íslands á hverju sumri .
Um átján ára skeið var hún ráðskona í einni tólf daga ferð á sumri með Guðmundi Jónassyni og kveðst hafa lært mikið á því .
Þá eru jarðfræðingar í ættinni og Hafdís " húkkar " annað slagið far með þeim .
" Margar af ljósmyndum mínum eru þessum jarðfræðingum að þakka .
Það er ekki amalegt að hafa aðgang að sérfræðingum .
" Meiri Íslendingur af því hún fór Hafdís hyggst halda áfram að ferðast um Ísland meðan heilsa og þrek leyfa .
Kveðst til dæmis eiga eftir að skoða margt á Austfjörðum .
Segja má að Hafdís hafi farið en samt aldrei farið frá Íslandi .
Hún hefur ekki haft lögheimili hér frá árinu 1957 en samt þekkir hún landið okkar betur en langflestir sem hér búa .
Ég hef ekki roð við henni þegar hún byrjar að þylja upp örnefnin og Ragnar Axelsson ljósmyndari , sem stingur við stafni um stund , má hafa sig allan við .
Og hefur hann þó víða komið .
" Sennilega er ég meiri Íslendingur af því ég fór , " segir Hafdís út frá þessari pælingu .
" Maður hefur stundum gleggra auga þegar horft er á að utan .
" Spurð hvernig henni þyki íslenskt samfélag hafa þróast frá því að hún flutti frá landinu hugsar hún sig um stundarkorn .
" Úff , þetta er stór spurning .
Yfirleitt til hins betra , myndi ég segja .
Ég er stolt af mörgum afrekum landa minna .
Aðvitað mætti sumt betur fara , en það á við alls staðar .
Hér er hvorki örvænting né örbirgð eins og víða erlendis .
Ég vil alls ekki gera lítið úr erfiðleikum fólks en Íslendingar hafa það upp til hópa mjög gott , til dæmis í samanburði við Breta .
Íslendingar búa nefnilega yfir ótrúlegri sjálfsbjargarviðleitni og hún hefur gert þjóðinni kleift að koma sér merkilega vel af stað aftur eftir efnahagshrunið .
Það er bjart yfir Íslandi .
" 