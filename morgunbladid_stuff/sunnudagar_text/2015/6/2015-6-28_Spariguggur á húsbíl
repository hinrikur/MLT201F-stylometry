Lífið væri nú sannarlega litlaust og leiðinlegt ef samferðafólkið væri ekki svona ansi uppátækjasamt og létt .
Ég vil nú alls ekki meina að fávitar laði að sér aðra fávita en máltækið líkur sækir líkan heim býr yfir ákveðnu sannleikskorni .
Mögulega eru það bara fávitar sem segja yfirleitt já í stað nei .
Reynslan hefur samt kennt undirritaðri það , og er hún nú ekki fædd í gær , og sannað að með því að segja já í stað nei verður lífið eitthvað svo miklu líflegra .
Hitastigið hærra og himinninn blárri en nokkru sinni fyrr ...
eða eitthvað .
Þegar konur eru orðnar 38 ára gamlar eru þær nokkurn veginn búnar að átta sig á því fyrir hvað þær standa og hvað þær vilja fá út úr lífinu .
Þess vegna þurfa þær ekkert að efast þegar gylliboðin detta af himnum ofan .
Og ef gylliboðin detta ekki af himnum ofan kunna þær að pródúsera þétta skemmtipakka með fjöri og ferðavinningum .
Það er gert til þess að stuðstuðullinn fari ekki undir frostmark .
Það versta sem gæti gerst í lífi svona kvenna er að þær lentu í þeirri hræðilegu stöðu að leiðast , sem gerði það að verkum að þær yrðu óhamingjusamari en nokkru sinni fyrr .
Það eru til margar leiðir til að keyra upp stemninguna .
Númer eitt , tvö og þrjú er að vera umvafinn fólki sem liggur eitthvað á hjarta .
Fólki sem hefur ástríðu fyrir lífinu og velur björtu hliðarnar – ekki myrkrið .
Fyrir einhverja dugir að hella í sig nógu af langdrykkjum en við erum nú ekkert að mæla með því hér ! Þegar konur eru umvafðar uppátækjasömum vinkonum getur stuðið stundum farið yfir hættumörk .
Á dögunum vorum við vinkonurnar staddar á hverfisveitingastaðnum eins og svo oft áður .
Á meðan undirrituð brá sér frá í augnablik til þess að ræða við kunningja sína á næsta borði voru hinar búnar að skipuleggja húsbílaferð .
Svona eins og konur gera á korteri eitt bjart föstudagskvöld í lok maí .
Meðan þið liggið í makindum uppi í rúmi með Moggann og morgunkaffið verð ég líklega að vaska upp í pallíettufötum í húsbílnum sem heitir því fallega nafni Kollan ( í höfuðið á eigandanum ) .
Þessar spariguggur voru nefnilega búnar að ákveða að þemað yrði Absolutely Fabulous og það kæmist enginn inn í húsbílinn nema vera í pallíettufötum .
Ég sá það svo sem ekki sem hindrun því pallíettugleði síðustu ára kallar alveg á nokkur dress .
Þetta er meira spurning um í hverju á að vera við .
Pallíettur á pallíettum eru nefnilega alveg " last season " .
Á einhverjum tímapunkti voru þessar vinkonur mínar að reyna að útbúa heitan pott sem hægt væri að draga aftan úr Kollunni en sem betur fer tókst það ekki .
Það hefði án efa endað illa ef ég þekki þessa geimflaugasmiði rétt .
Ef þið viljið fylgjast með þessari húsbílaferð minni í beinni þá minni ég á snapchattið mitt Smartur .
Þangað til næst – farið varlega .
martamaria@mbl.is 