Karel Capek gaf út frægustu bók sína , Salamöndrustríðið , árið 1936 .
Þá var hann þegar heimsþekktur höfundur , bæði fyrir leikrit sín og skáldsögur auk þess að vera geysilega afkastamikill ritgerðasmiður .
Þessi bók hefur nokkra sérstöðu á rithöfundarferli hans .
Hún er nú á dögum flokkuð sem fantasía eða vísindaskáldskapur , þótt fyrri skilgreiningin sé ef til vill nær lagi .
Rætur hennar í hefð satírunnar munu samt líklega nærtækastar .
Upphaf sögunnar er nánast eins og skopstæling á Joseph Conrad , en brátt taka hlutirnir að þróast í ýmsar óvæntar áttir .
Sagan hefur verið lesin og túlkuð á mörgum plönum .
Í henni má greina beitta ádeilu á uppgang fasisma og nasisma í Evrópu , nýlendustefnu þeirrar álfu , kynþáttahyggju Bandaríkjanna og kapítalisma hins vestræna heims .
Einnig slær hann varnagla gegn oftrú á vísindum ( nokkuð sem gerir flokkun undir vísindaskáldskap ögn hæpna , mætti segja ) , og svo blandast inn í háð á innanlandspólitík Tékkóslóvakíu á þeim tíma sem bókin var skrifuð .
Það síðastnefnda er að vísu aukaatriði nú , og íþyngir sögunni engan veginn í samhengi hennar við nútímann .
Bókin er ákaflega umbrotakennd í formi á margan hátt , og verður að teljast ein af merkari tilraunum í módernískri skáldsagnagerð á 20. öld .
Þrátt fyrir alvarleika boðskaparins er hún full af alls kyns leik með orð og byggingu , og það er reyndar einkenni á verkum Capeks almennt .
Hann er heimspekilega sinnaður og spyr djúpstæðra spurninga , en framsetningin er iðulega mörkuð því sem engilsaxar kalla " the light touch " .
Einmitt þetta einkenni á skrifum Capeks hefur ýtt undir ákveðið vanmat á höfundarverki hans í seinni tíð .
Hugmyndaauðgi söguframvindunnar eru lítil takmörk sett , og alveg óhætt að segja að frumleiki í besta skilningi ráði ferðinni , þótt hugsanlega megi segja að hann hefði mátt setja endapunktinn aðeins framar , þar sem undir sögulok örlar á endurtekningu þess sem þegar er komið fram .
Það breytir þó engu um að hér er um tímalausa snilld að ræða þegar á heildina er litið .
Salamöndrurnar , aðalpersónur bókarinnar , skilja eftir sig ákaflega undarleg og skýr spor hjá lesanda , og þau spor mást seint út .
Löngu eftir að lestri lýkur skjóta þessar undarlegu verur upp kollinum , í bókstaflegri merkingu , á hinu fljótandi yfirborði hugans .
Salamöndrustríðið er óumdeilanlega meistaraverk Capeks , en þessi tékkneski afburðamaður skrifaði margar fleiri frábærar bækur , þar má t.d. nefna Ár garðyrkjumannsins og Ferðir í norðri , sem eins og nafnið gefur til kynna fjallar um ferðalag hans um Norðurlönd , en Capek var alla tíð heillaður af norðurslóðum , alinn upp við lestur á Nansen og Amundsen í æsku .
Salamöndrustríðið kom út á íslensku árið 1946 , tíu árum eftir að bókin birtist á tékknesku .
Jóhannes úr Kötlum þýddi , og greinir frá því í eftirmála að hann hafi snúið bókinni úr dönsku .
Ekki verður því við komið hér að dæma um ágæti þýðingarinnar gagnvart frummálinu , en hún virkar allavega prýðilega á íslensku enn í dag , og mætti vel koma út á ný , enda er hér um heimsklassík að ræða .
