Árás á söfnuð kirkju svartra í Charleston í Suður-Karólínu hefur kveikt heitar umræður um kynþáttamisrétti í Bandaríkjunum .
Níu manns létu lífið þegar ungur maður , Dylann Storm Roof , lét til skarar skríða í Emanuel A.M.E.-kirkjunni eftir að hafa setið með söfnuðinum í klukkutíma .
Ástæðan fór ekki á milli mála .
" Þið nauðgið konunum okkar og eruð að yfirtaka landið okkar , " sagði hann að sögn vitnis .
Merki kynþáttakúgunar Roof aðhylltist greinilega kenningar um yfirburði hvíta kynstofnsins og sveipaði sig oft merkjum kynþáttakúgunar .
Á myndum af honum má sjá fána Suðurríkjanna , 13 hvítar stjörnur ( ein fyrir hvert ríki ) í bláum krossi á rauðum grunni .
Ýmsir hafa haldið ástfóstri við fánann og í Suður-Karólínu hefur hann blakt við hún .
Mörgum blöskraði hins vegar þegar fánanum var flaggað í heila stöng fyrir utan þegar kista eins fórnarlamba Roofs , Clementu Pinckney , prests og þingmanns í ríkisþinginu í Kólumbíu , höfuðborg Suður-Karólínu , var látin standa í anddyri ríkisþingsins .
Einhver setti svart tjald fyrir glugga svo að þeir sem vildu votta hinni látnu virðingu sína þyrftu ekki að horfa á fánann út um gluggann .
Herir Suðurríkjanna notuðu fánann á vígvellinum í borgarastríðinu 1861 til 1865 því að hinn opinberi fáni sem Suðurríkin tóku upp þegar þau klufu sig frá norðrinu þótti of líkur fána Norðurríkjanna .
Fáninn er víða notaður og þeir sem hampa honum segja að það sé í minningu arfleifðar Suðurríkjanna og hetjudáða þeirra sem börðust undir merkjum hans og komi kynþáttamálum ekki við .
Saga fánans er hins vegar samofin kúgun svartra því að á henni grundvallaðist samband Suðurríkjanna eins og skýrt kom fram í hinni svokölluðu hornsteinsræðu Alexanders H. Stephens , varaforseta Suðurríkjanna , í mars 1861 : " Okkar nýja stjórn er einmitt grundvölluð á hinni gagnstæðu hugmynd ; grunnur hennar er lagður , hornsteinn hennar hvílir á hinum mikla sannleik að negrinn er ekki jafn hvíta manninum ; að undirokun með þrældómi gagnvart hinum æðra kynstofni er hans náttúrulega og eðlilega ástand .
" Þessi hugmyndafræði var að baki ofbeldi og morðum hvítu öfgasamtakanna Ku Klux Klan , sem fóru um með Suðurríkjafánann á lofti .
Á milli 1882 og 1968 voru 3.446 svartir karlar , konur og börn hengd í Bandaríkjunum .
Tilgangurinn með hryðjuverkum Ku Klux Klan var að fylla blökkumenn skelfingu ; þagga niður í þeim , skjóta þeim slíkan skelk í bringu að þeir dirfðust ekki að leita réttar síns , voguðu sér ekki að líta við hvítri konu og héldu sig á mottunni .
Roof virðist hafa verið einn að verki þegar hann framdi ódæðisverkið í kirkjunni en hann hefur greinilega ekki farið varhluta af þeim hugmyndum sem lýst er hér fyrir ofan .
Hann sagði að svo vel hefði verið tekið á móti sér í kirkjunni að hann hefði verið að hugsa um að hætta við , en lét þó til skarar skríða .
Fimm dögum eftir tilræðið lýsti Nikki Haley , ríkisstjóri í Suður-Karolínu , yfir því að Suðurríkjafáninn ætti heima á safni .
Hún getur hins vegar ekki fjarlægt fánann upp á sitt eindæmi .
Til þess þarf 2/3 meirihluta í báðum deildum þingsins .
Erfitt gæti orðið að ná því .
Hin pólitíska hlið Forsetaframbjóðendur repúblikana hafa átt í vandræðum með þetta mál .
Carly Fiorina , fyrrverandi yfirmaður Hewlett Packard , sagði að einu gilti um hennar skoðun og Scott Walker , ríkisstjóri Wisconsin , sagði að þetta væri undir hinum einstöku ríkjum komið .
Lindsey Graham , öldungadeildarþingmaður frá Suður-Karólínu , sagði fyrst að fáninn væri " hluti af okkur " en eftir yfirlýsingu Haleys sneri hann við blaðinu og sagði að taka ætti fánann niður .
Vendipunktur umræðunnar var þegar Mitt Romney , forsetaframbjóðandi repúblikana 2012 , sem ákvað að bjóða sig ekki fram að þessu sinni , sagði á félagsvefnum Twitter að taka ætti fánann niður af þinghúsinu í Suður-Karólínu : " Í hugum margra er hann tákn um kynþáttahatur .
Takið hann niður núna af virðingu við fórnarlömbin í Charleston .
" 