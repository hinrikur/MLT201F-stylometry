Það er verið að sýna það í verki að bæði kynin geti höndlað tónlistina svona ljómandi vel , " segir Ragnhildur Gísladóttir , betur þekkt sem Ragga Gísla , um hátíðartónleika í tilefni af 100 ára afmæli kosningaréttar kvenna í Eldborgarsal Hörpu 19. júní .
Í tilkynningu segir að á tónleikunum , sem bera titilinn Höfundur óþekktur , verði viðteknum venjum ögrað og kastljósinu beint að sjaldséðum fyrirmyndum .
Á öldum áður þóttu konur ekki hafa hæfileika til að iðka tónlist .
Leifar af þeim hugarburði sitja enn eftir í jafnréttisbaráttunni þar sem kvenhöfundar tónlistar á Íslandi fá tæplega 10% af útgreiddum stefgjöldum þrátt fyrir mikla grósku í tónlistarlífinu almennt .
Hlutföllin eru svipuð um heim allan .
Íslenskir kvenhöfundar í tónlist eru því í forgrunni þetta kvöld með sérstökum kynjasnúningi þar sem karlflytjendur syngja lög kvenhöfunda við undirleik og hljómsveitarstjórn kvenna .
Bjóst við að baráttan yrði styttri " Ég verð fulltrúi Grýlanna sem voru ákveðnir brautryðjendur í kvennarokki hér á landi .
Húsbandið , sem skipað er konum , leikur með og þetta smellur allt mjög vel saman , " segir Ragga en auk hennar koma Dúkkulísurnar og Kolrassa Krókríðandi meðal annars fram á tónleikunum .
Ragga segir að þegar hún steig sínu fyrstu tónlistarspor hafi hún gert ráð fyrir því að jafnréttinu yrði náð fljótlega .
Annað kom þó á daginn og segir hún janfréttisbaráttuna innan tónlistargeirans enn eiga nokkuð í land .
" Ég hélt að við myndum bara vera nokkur ár að ná fram jafnrétti í öllum málum , það var svo mikill kraftur í kvenfólki á þessum tíma .
Það tekur bara svo mikla orku frá fólki að vera sífellt öskrandi , það hreinlega bugast bara á köflum .
Það er mjög skrítið að enn þann dag í dag þurfi fólk að öskra til að láta heyra í sér um þessi sjálfsögðu mannréttindi .
Fólk er , svona almennt , sammála um kvenréttindi , sem eru í raun mannréttindi .
En það er þó ljóst að þar sem það er ekki að fullu meðtekið , þá stöndum við enn í þessari baráttu , " segir hún en bætir þó við að krafturinn í kvenþjóðinni hafi sjaldan eða aldrei verið meiri en nú .
Þarf að klippa á kúgunarkeðjuna " Ég held að það sé langt síðan jafnréttisbyltingin hefur verið eins sterk og í góðu stuði og hún er núna .
Fólki ofbýður um allan heim .
Hún hefur verið í fullum gangi hér en það er ekki komin inn í samfélagið almenn innri meðvitund um kynjaréttindi .
Grunnástæðan er sennilega völd og eignarréttur .
Karlmenn hafa átt erfitt með að sleppa því " stolti " að hafa sjálfskipaðan eignarrétt á öllu .
Það að konur hafi ekki fengið kosningarétt fyrr en árið 1915 er vitnisburður þess að karlmenn hafi ekki viljað missa þessi völd .
Fólk þarf að finna og meðtaka réttlætið , " segir Ragga og kveðst trúa því að jafnréttið muni aukast í tónlistarlífi Íslendinga .
" Ég vil trúa því að þetta muni breytast í náninni framtíð .
Ef umræðan helst stöðug þá fara konur að finna að þær eiga heima hérna .
Þetta er spurning um að klippa á kúgunarkeðjuna sem nær svo langt aftur í tímann .
Þetta afmælisframtak er til dæmis frábært og vekur fólk enn þá meira til umhugsunar , " segir hún .
Vill ná til ungra tónlistarkvenna Meðal annarra kvenna sem eiga verk á tónleikunum má nefna Björk Guðmundsdóttur , Emilíönu Torrini , Hafdísi Huld , Ingibjörgu Þorbergs , Láru Rúnars , Ólöfu Arnalds , Ragnheiði Gröndal , Sóleyju , Svölu Björgvins , Védísi Hervöru og Þórunni Antoníu .
Þá má nefna flytjendur á borð við Arnór Dan , Björgvin Halldórsson , Bubba Morthens , Friðrik Ómar , Friðrik Dór , Helga Björns , Jón Jónsson , Pál Óskar , Ragga Bjarna og Valdimar .
" Viðburðurinn mun eflaust vekja nokkra athygli , þá vonandi helst hjá yngri kynslóð kvenna sem eru að stíga sín fyrstu skref inn í tónlistina , " segir Elín Eyþórsdóttir , betur þekkt sem Elín Ey , einn meðlima tríósins Sísí Ey , en hún er tónlistarstýra viðburðarins ásamt Ingibjörgu Elsu Turchi en þær eru báðar í húsbandinu ásamt þeim Þórdísi Claessen , Brynhildi Oddsdóttur og Margréti Thoroddsen .
" Það er ýmislegt hægt að segja um tónlistina hér á landi , þar á meðal að hún sé heldur karllæg .
Það er margt sem þarf að breytast í viðhorfi fólks og það er líka ýmislegt að breytast til hins betra .
Það þarf hugrekki og við stelpurnar þurfum bara að vaða í þetta , ekki láta vaða yfir okkur , " segir hún .
Hinir óþekktu höfundar oft konur Þess má geta að titillinn , Höfundur óþekktur , er tilvísun í fjöldann allan af vísnakverum og nótnablöðum þar sem höfundur er skráður óþekktur .
Samkvæmt tilkynningu benda þjóð- og mannfræðilegar rannsóknir til þess að í langflestum tilfellum sé um kvenmenn að ræða en ekki þótti mikilvægt að skrásetja þeirra verk til jafns við karlmenn .
" Það eru að ég held ómeðvitaðir fordómar gegn konum sem spila á hljóðfæri í bransanum .
Ef kona er flinkur hljóðfæraleikari þarf alltaf sérstaklega að tala um kyn hennar þegar um hæfileika hennar er rætt .
Þetta er auðvitað ekki algilt en á oft við .
Það að kona sé hljóðfæraleikari á sviði er auðvitað fullkomlega eðlilegt og ætti ekki að vekja nein önnur viðbrögð en ef um karl væri að ræða , " segir Elín .
Listrænn stjórnandi tónleikanna er Védís Hervör Árnadóttir og framkvæmdastjóri þeirra er Diljá Ámundadóttir .
" Við munum til dæmis spila með Röggu Gísla , það er alveg ótrúlega gaman .
Það er eiginlega hápunkturinn að æfa með henni að öðrum ólöstuðum .
Svo erum við einnig að spila með fullt af skemmtilegum karlmönnum líka .
Ég held að það séu átta söngvarar að syngja með okkur , þetta verður mikið stuð , " segir hún .
