Það mun hafa verið fáeinum árum eftir að tvíburaturnarnir í New York voru sprengdir að til Íslands komu fulltrúar frá Evrópulögreglunni að fræða þingmenn um öryggi í flugi .
Þeir gáfu lítið fyrir öryggisleit á flugvöllum , sögðu að með einni undantekningu hefði hún , að því best væri vitað , aldrei komið í veg fyrir hryðjuverk .
Eina undantekningin , flugfarþegi með sprengju í skósóla hefði verið stoppaður á flugvellinum í Los Angeles en það hefði verið vegna þess að bandarísku lögreglunni hefði verið kunnugt um áform hans og varað við .
Það þarf varla að taka fram að hinir evrópsku lögreglumenn voru komnir til Íslands að tala máli forvirkra rannsóknarheimilda .
Ef valið stendur á milli þess að leita á mér í flugstöð annars vegar og hins vegar að fylgjast öllum stundum með persónu minni , þá vel ég tvímælalaust flugstöðina .
En valið þarf ekki að standa á milli þessara tveggja kosta .
Leikhús hafa verið sprengd í loft upp og strætisvagnar og járnbrautarlestir , án þess að nokkur maður tali fyrir því að leitað sé á öllum leikhúsgestum eða strætófarþegum .
Öðru máli gegnir um flugvélarnar .
Bandarísk yfirvöld fengu þessu áorkað eftir 9/11 .
Ég geri mér fullkomlega grein fyrir því að hér getur ekkert eitt land skorist úr leik .
Þá yrðu flugvellir þess lands einfaldlega settir út af sakramentinu .
Síðan koma margvíslegir hagsmunir til sögunnar , framleiðenda leitarvélanna og plastbakkanna , og að sjálfsögðu atvinnuöryggi alls þess mikla fjölda fólks sem starfar við leitina .
En það er önnur saga .
Ég treysti því hins vegar að íslensk flugmálayfirvöld beiti sér fyrir slökun á regluverkinu þegar færi gefst ; að menn þurfi ekki að taka af sér beltið eða fara úr skónum ! En látum það vera að George Bush hafi haft það af okkur að ferðast með tannkrem landa á milli .
Mér hefur tekist að sefja sjálfan mig gagnvart slíku og tek að sjálfsögðu fullan þátt í samstarfi við það ágæta fólk sem sinnir leitarstarfinu .
Þegar allt kemur til alls þá er þetta prýðileg æfing í að halda ró sinni .
Einu skiptin sem mér bregst þar bogalistin er þegar ég kem heim frá Bandaríkjunum þar sem vopnaleit er með strangasta móti .
Þegar mér er þá sagt að afhenda belti og tannkrem og fara úr skónum , þá er mér öllum lokið .
Kannski er erfitt að skipuleggja Leifsstöð þannig að ekki þurfi að koma til þessa gagnvart okkur sem erum að koma heim .
En þetta er ekki tollleit , einvörðungu öryggisleit til að koma í veg fyrir að maður sprengi flugvél í loft upp – þá væntanlega flugvél sem maður er að fara í loftið með .
Er það ekki augljóst ? Ögmundur Jónasson ogmundur@althingi.is 