Mörg hugtök lúta landafræðinni þegar kemur að túlkun þeirra og skilningi .
Eftir því sem nágrenni mannkynsins eykst liggur það enn frekar í augum uppi .
Eftir ferðalag í fáeinar klukkustundir er maður kominn í veröld þar sem haf og himinn skilja að merkingu samhljóða orða .
Fundið en ekki tapað Um aldir fóru frægir landkönnuðir um og hlutu frægð og frama heima fyrir er þeir kynntu fund á framandi slóð , sem var þó ekki týnd .
Dregin var upp mynd af frumstæðu fólki með allt önnur gildi og viðhorf en tíðkuðust í hámenningarnafla jarðar .
Stundum voru tekin með heim sýnishorn af slíku fólki .
Í sjálfumgleði Vesturlandabúa þótti þeim víst að afrek landkönnuða væri um leið happ fyrir þá sem " fundust " og höfðu ekki vitað að þeir voru týndir .
Það er þó fjarri því að vera augljóst enn þann dag í dag .
Ekki er hægt að gefa sér mynd af því , hvernig mannlíf , dýralíf og náttúra hefðu þróast í álfum Ameríku ef Kólumbus eða einhverjir síðbúnari hefðu látið vera að " finna " þær .
Haft var eftir Oscar Wilde , að Leifur okkar heppni hefði uppgötvað Ameríku , en hann hefði sýnt það velsæmi að týna henni aftur .
Vel má vera að Wilde hafi einungis viljað sýna snilldartakta sína í sniðugheitum , en meira kann þó að búa undir .
Allt fram á síðustu öld voru landkönnuðir að finna búta úr Afríku , " halanegra " og " hottintotta " og halda lærða fyrirlestra um það allt og troðfylla sali og selja bækur í stóru upplagi .
Það komu meira að segja eins konar landkönnuðir til Íslands og gáfu út rit og bækur en af því hlaust enginn varanlegur skaði .
Enda hafði Ísland um aldir verið þinglýst sínum kóngum og að auki ekki eftir miklu að slægjast .
Breyttur heimur Ekki skal gert lítið úr því að landafræðin efldist með verkum þessara afreksmanna , landakort sýndu réttari útlínur fyrir vikið og heimsmyndin varð ljósari .
Flotakapphlaup hófst og grundvöllur nýlendustefnunnar var lagður .
Heimamenn voru ekki spurðir hvernig reytunum var skipt .
Þeir voru ekki á því menningarstigi að verðskulda slíka spurningu .
Vestræn ríki bjuggu yfir þekkingu og tækni til að nýta sér bæði náttúruauðlindir hinna nýfundnu staða og heimamenn sem vinnuafl , fyrst sem þræla og , eftir að heimurinn tók að sýna þann manndóm að banna það , hræódýrt vinnuafl .
Nýlenduhald er formlega um garð gengið en hins gamla auðs sér víða stað .
Stórríkin telja enn , án þess að segja það upphátt , að tiltekin lönd og svæði séu á sínu " áhrifasvæði " og taka það óstinnt upp sé gegn slíku gengið .
Ofdekrun leiðir til oftúlkunar Hugtök eins og málfrelsi og mannréttindi hafa allt aðra merkingu í Afríku , löndum múhameðstrúarmanna , Indlandi , Kína , Norður-Kóreu og fjölmörgum öðrum löndum en lögð er í þau hér og í allra næsta nágrenni .
Umræðan um " þak yfir höfuðið " eða hafa " til hnífs og skeiðar " og " salt í grautinn " er um eitthvað allt annað hér en þar .
Einhver í hátíðarskapi sagði í gær , að enn ættu konur á Íslandi langt í land í jafnréttismálum .
Það kom ekki að sök , en það er sjálfsagt óhætt að spara sér að þýða þann vísdóm á mörg tungumál .
Reykjavíkurborg eyðir stórfé í " mannréttindaráð " og " mannréttindaskrifstofu " sem ekki er vitað til að komi að nokkru gagni .
Félagsmálastofnun og fræðsluskrifstofa borgarinnar voru forðum tíð raunverulegar mannréttindastofnanir og unnu stórvirki , og menn þeirrar tíðar upphöfðu sig ekki með merkingarleysum til að tolla í ímyndaðri tísku .
Á meðan raunverulegur ógnarskortur er á lágmarksmannréttindum svo víða er svona pjattrekstur hér um ekkert í besta falli sérkennilegur .
Málfrelsismisskilningur Á Íslandi ríkir málfrelsi , ef það ríkir einhvers staðar .
Endalaust gætu menn þó spurt sig hvort fullt málfrelsi ríki og hafa , vegna þess , ótæpilegt svigrúm til að þrátta um það .
Ritstjórnir blaða finna iðulega fyrir því að sumir þeirra , sem telja mikilvægt að þeir nýti málfrelsið betur en aðrir , vita þó ekki hvað í orðinu felst .
Fái einhver af því taginu ekki birt eftir sig efni í blaði er hiklaust hrópað að verið sé að brjóta málfrelsisákvæði á viðkomandi .
Engu breytir þótt hann hafi fengið birtar eftir sig fjölmargar greinar í blaðinu , sem hafði þó enga þess háttar skyldu .
Mjög fá dagblöð , sem gefin eru út á landsvísu í heiminum , birta aðsendar greinar eftir " Pétur og Pál " .
Starfsmenn blaðsins skrifa það og aðrir þeir sem sérstaklega er leitað til .
Fáeinir menn í hverju landi hafa þó sérstaka stöðu , hvort sem það er opinber staða eða óopinber .
Slíkir geta sennilega vænst þess að fá aðsenda grein sína birta .
Sendimaður Íslands erlendis sagði bréfritara frá því hvernig hann persónulega komst fyrir sitt leyti niður á jörðina í þessum efnum .
Í virtu og víðlesnu blaði hafði birst frásögn sem varðaði íslenska hagsmuni og hafði sendiherra Íslands þótt lakara hversu villandi hún var .
Þar sem hann var virkur vel samdi hann snarlega grein þar sem bætt var úr því sem miður fór .
Sendiherrann var prýðilega ritfær og svargrein hans var hnitmiðuð og hófstillt , enda vissi hann af reynslu , að slíkt flýtti birtingu greinar .
Þegar birting hafði dregist í allmarga daga setti greinarhöfundur sig í samband við ritstjórnina .
Jú , jú , þeir þar höfðu vissulega fengið greinina og höfðu ekkert út á hana að setja .
Hins vegar teldu þeir óþarft að fjalla að sinni frekar um þetta mál í blaðinu .
Nær útilokað er að þannig færi fyrir erlendum sendimanni hér .
Þegar fyrir kemur að þetta blað er sakað um brot gegn málfrelsi , er það telur ekki efni til að birta tiltekna grein , duga fá gagnrök vel .
Sumir verða helst hugandi þegar þeim er bent á að reyna að senda dagskrárefni til Ríkisútvarpsins , sem þeir eru nauðungaráskrifendur að , og sjá hver viðbrögðin verði á þeim bæ .
Það er ekki hluti af almennu málfrelsi að hver og einn eigi kröfu til einkaaðila um að sá tryggi málfrelsi hans farveg .
Síðustu árin hefur aðstaða hvers og eins til að koma sjónarmiðum sínum á framfæri stórbatnað .
Það er fagnaðarefni og styrkir málfrelsið .
En það breytir ekki því , að það ætti heldur ekki að teljast hluti af málfrelsi að dreifa vafasömum hlutum um netið eins og margir þeir " sem virkastir eru í athugasemdum " virðast ekki geta stillt sig um .
En það er ekki þar með sagt að æskilegast sé að opinber yfirvöld komi skikk á þennan skammarblett sem þannig er klesst á málfrelsið .
Krafan beinist að einstaklingunum sem í hlut eiga og kannski að hluta að þeim sem leggja ítrekað leið sína á sóðaslóðir .
Sjálfgefin mörk Margvísleg mikilvæg réttindi manna , einkum þar sem einstaklingsfrelsi er grunnurinn , lúta þeim takmörkunum að frelsi eins má ekki ganga yfir frelsi annars .
Oft blasir við , að þeir sem fara með mestum hávaða í nafni frelsisins gera lítið með réttindi annarra sem þeir brjóta á með sínum bægslagangi .
Alþingi eru mislagðar hendur og misjafn mannskapurinn , sem þangað er sendur af kjósendum með fullum rétti .
En löggjafarstofnunin er , hvað sem því líður , hjarta hvers lýðræðisríkis .
Hinir misvitru " álitsgjafar " landsmanna , oftast sjálfskipaðir , drógu upp rómantíska mynd af " búsáhaldabyltingunni " .
Ekki hefur verið að fullu upplýst hverjir fjármögnuðu þá byltingartilraun eða skipulögðu hana frá degi til dags .
Vísbendingar liggja þó fyrir um hvort tveggja .
Og engum dylst lengur til hvers refirnir voru skornir .
Markmiðið var að eyðileggja vinnufrið á Alþingi og loks að reyna að yfirtaka það með valdi ef annað dygði ekki til að koma ríkisstjórninni frá .
Munaði aðeins hársbreidd að varnir þingsins yrðu brotnar á bak aftur .
Þinghúsið var grýtt , með eggjum , grjóti og saur ( ! ) .
Hávaðinn , sem magnaður var upp aðeins örfáum metrum frá þinghúsinu , var eyðileggjandi .
Barið á brjóstvörn málfrelsis Það er fyrsta skref hverrar þjóðar að tryggja málfrelsi inni í sínu þinghúsi .
Þess vegna er t.d. ekki hægt að stefna þingmönnum fyrir dómstóla fyrir umdeild ummæli sem þeir láta falla innan veggja þess .
Á engum öðrum bletti á öllu landinu er málfrelsið þannig varið .
Stjórnarandstöðuflokkar tóku virkan þátt í því að ýta undir að málfrelsið innan þinghússins fengi ekki að njóta sín .
Við það bættist svo , að þingmenn höfðu ærna ástæðu til að óttast um öryggi sitt .
Hvergi í hinum vestræna heimi væri svo helg stofnun látin vera jafn berskjölduð og þarna var .
Ríkisútvarpið , sem kallar sig í heimildarleysi " RÚV " , útvarpaði beint gífuryrðum , smánaryrðum og árásum á einstaklinga , eins og ekkert væri sjálfsagðara .
Og það kom margoft á framfæri tilkynningum um að " forsvarsmenn " mótmælanna hvettu fólk til að mæta á Austurvöll og hafa með sér búsáhöld , t.d. pönnur .
Þar sem enginn raunverulegur ábyrgðarmaður var nefndur til sögunnar voru þetta hvatningar Ríkisútvarpsins sjálfs .
Þess utan verður því vart trúað að nokkur nafngreindur einstaklingur hefði fengið ríkisútvarp til að koma slíkum boðskap á framfæri .
Fyrst og fremst vildu " aðstandendur " óeirðanna gera þingið óstarfhæft og láta þingmenn , lögreglumenn og fjölskyldur þeirra skynja að öryggi þessa fólks og tilvera þingsins væri í mikilli hættu .
Og Ríkisútvarpið lét ekki þessa aðkomu duga .
Það útvarpaði skilaboðum ræðumanna og " skipuleggjandans " um það hvar tilteknir embættismenn byggju með fjölskyldum sínum .
Hrikalegt ástand Hinn 20. október 2009 gerði ríkisstjórn Íslands algjörlega einstæða samþykkt á fundi sínum og ekki að ástæðulausu .
Niðurlag hennar hljómaði svona : " Að undanförnu hafa verið framin skemmdarverk á heimilum einstaklinga í skjóli nætur .
Einnig hefur verið gerð aðför að einkaheimilum þar sem tilgangurinn er sá að ógna viðkomandi með aðsúgi og háreysti .
Milli slíks athæfis annars vegar og skipulegra mótmæla hins vegar verður að draga skýra markalínu .
Þrýstingur , ógnanir eða hótanir við heimili fólks til þess að hafa áhrif á ákvarðanir er óviðunandi í réttarríki .
Aðfarir að heimilum , sem vekja ótta hjá börnum og öðru heimilisfólki þeirra sem þær beinast að , eiga aldrei rétt á sér .
Ríkisstjórnin fordæmir skilyrðislaust og með skýrum hætti það ofbeldi sem felst í því að ráðist sé að friðhelgi einkalífs og heimila .
Ríkisstjórnin hvetur til samstöðu um að stöðva framangreinda óheillaþróun .
" Glittir í gamla takta Eftir að ný ríkisstjórn tók við af " hreinu vinstristjórninni " er " RÚV " smám saman að komast í sama stuð .
Fáeinum dögum fyrir þjóðhátíðardaginn sagði Ríkisútvarpið frá því , að mótmæli væru fyrirhuguð á Austurvelli á 17. júní , þegar forsætisráðherra heldur ræðu sína , forseti leggur blómsveig að standmynd Jóns Sigurðssonar , fjallkonan flytur ljóð og kór syngur ættjarðarlög , þar með talinn sjálfan þjóðsönginn .
Ríkisútvarpið sagði að 3.000 manns hefðu þegar " boðað komu sína " eins og verið væri að ræða um 50 ára afmæli einhvers .
Í fréttum á þjóðhátíðardaginn var því haldið fram að svipaður fjöldi og " boðað hefði komu sína " hefði mætt til að mótmæla .
Heimildir Morgunblaðsins segja á hinn bóginn að 1.200-1.500 hafi verið á Austurvelli .
Þar af voru um 500 eða tæplega það sem voru með háreysti og dólgshátt .
Margt fólk hætti auðvitað við að fara til athafnarinnar , ekki síst fjölskyldur með börn , vegna hótana um að hinni hátíðlegu athöfn yrði hleypt upp .
Þeir sem höfðu samband við Morgunblaðið voru undrandi og sárir yfir þessari smán , sem fáeinir gerðu þjóðinni á hennar helsta hátíðisdegi .
Hvergi í hinum lýðræðislega hluta heimsins er það innifalið í málfrelsi eða réttinum til að koma mótmælum sínum og sjónarmiðum á framfæri , að eyðileggja megi fundi eða hátíðarstundir fyrir öðrum .
Ríki og borg hafa í 70 ár sameinast um að minnast þjóðfrelsisbaráttunnar , þjóðhetjunnar og fagna hinu íslenska lýðveldi .
Ein og hálf klukkustund hefur verið tekin frá fyrir slíka athöfn .
Það er allt og sumt .
Það er ömurlegt að hópur fólks taki sér rétt til að eyðileggja slíka stund fyrir þjóðinni .
Heimskan og vankunnáttan var svo afhjúpuð þegar vísað var til hins annálaða prúðmennis Jóns forseta sem fordæmis fyrir þessum skrílslátum .
Og sérlega dapurlegt var að eina stofnun landsins , sem Alþingi segir að starfi í þjóðarþágu , Ríkisútvarpið , skuli hafa látið eftir sér að þjónusta þennan hóp sérstaklega .
En það er kannski dapurlegast að svo skuli komið að það framtak þess hafi í rauninni ekki komið nokkrum manni á óvart .
