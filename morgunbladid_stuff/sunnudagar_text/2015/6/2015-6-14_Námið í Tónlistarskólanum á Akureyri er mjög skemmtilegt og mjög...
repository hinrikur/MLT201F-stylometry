" Námið í Tónlistarskólanum á Akureyri er mjög skemmtilegt og mjög krefjandi þegar það er komið á framhaldsstig .
Það þarf mikla vinnu til að sinna því , " segir Alexander Smári Edelstein , nemandi við Tónlistarskólann á Akureyri .
Alexander lauk miðprófi á píanó fyrir þremur árum , fjórtán ára að aldri , og stundar nú nám á framhaldsstigi .
" Segjum sem svo að ég þyrfti að flytja að heiman til að fara í framhaldsnám í Reykjavík .
Hvernig ætti ég að sinna því námi í einhverri leiguíbúð þar ? Hvar myndi ég æfa mig ? Síðan er auðvitað fullt af krökkum á framhaldsstigi um allt land og ég veit ekki hvernig ætti að koma þeim öllum í einn skóla .
Það er stórt skref að flytja að heiman og ég myndi hugsa mig tvisvar um áður en ég flytti til Reykjavíkur .
Það væri frekar absúrd .
" Sigrún Mary McCormick , sem lærir á víólu við skólann , tekur í sama streng .
" Mér finnst námið hérna frábært .
Við erum eiginlega öll í vinahópnum á framhaldsstigi og erum marga klukkutíma á viku uppi í tónlistarskóla .
Mér finnst líka algjör snilld að það sé tónlistarbraut í boði í Menntaskólanum á Akureyri , þannig að við fáum námið metið .
Það léttir virkilega á okkur .
" Sigrún segist ekki geta hugsað sér að flytja suður ef þess þyrfti til að halda áfram námi sínu .
" Ég tók miðstigsprófið mitt á fiðlu þegar ég var í tíunda bekk og þá var ég löngu búin að ákveða að fara í Menntaskólann á Akureyri .
Ég hefði ekki verið tilbúin að flytja suður og hefði sennilega frestað því að taka prófið eða bara hætt í tónlistarnámi .
" 