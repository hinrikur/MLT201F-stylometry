Það var létt yfir hópnum í sumarbúðum fatlaðra á Laugarvatni í vikunni þar sem ratleikur var að hefjast .
Úti á hlaði var verið að skipta í hópa og mikið um köll og hlátur .
" Liðið mitt er númer eitt ! Besta liðið , " heyrist kallað og ekki voru allir sammála því .
Veðrið lék við okkur og hitinn að skríða í sextán gráður .
Sumir voru með flugnanet enda ekki laust við að mýið kitlaði aðeins .
Blaðamaður fékk sinn skammt af spurningum og knúsum áður en lagt var af stað í leikinn .
Ratleikurinn hófst og gekk hópurinn hring um hverfið .
Leikurinn hafði verið færður í nútímabúning en á hverri stöð þurfti að skanna inn með síma merki til að vita hvaða þraut ætti að leysa .
Á einni stöðinni átti að fara í planka og á annarri að þekkja vörumerki þannig að þrautirnar voru fjölbreyttar .
Hreyfing og útivist sameinaðist þannig í skemmtilegum leik .
Hér var gleðin í fyrirrúmi , langt frá ys og þys borgarinnar .
Skemmtilegt í þrjátíu ár Það er Íþróttasamband fatlaðra sem stendur fyrir sumarbúðum á hverju sumri en þátttakendur eru 18 ára og eldri .
Þetta árið fagna þau þrítugasta starfsárinu , en forstöðumennirnir Jóhann Arnarson og Baldur Þorsteinsson hafa starfað þar frá upphafi .
Sumarbúðirnar eru tvær vikur á ári og alltaf á Laugarvatni .
Sextíu og fimm manns sækja búðirnar hvora vikuna , en flestir vilja vera tvær vikur .
Jóhann er íþróttakennari við starfsbraut Fjölbrautaskólans í Breiðholti og Baldur starfar sem íþróttakennari í Klettaskóla , sem er sérskóli fyrir fatlaða .
Í tvær vikur á ári sameina þeir krafta sína , taka tíma af sumarfríinu og reka sumarbúðirnar sem allir bíða spenntir eftir allan veturinn , starfsfólk jafnt sem þátttakendur .
" Ég bjó erlendis í sex ár en kom heim á hverju sumri til að taka sumarbúðirnar , " segir Jóhann .
" Þetta er svo skemmtilegt , enda sést það á starfsfólkinu sem hefur sumt verið með okkur í áratugi , " segir hann .
" Það róa allir í sömu átt , við komum með það að markmiði að skemmta þátttakendum og okkur í leiðinni , " segir Baldur .
Félagslíf og hreyfing Allir fötlunarhópar eru á meðal þátttakenda en langflestir eru með einhvers konar þroskahömlun og nokkrir eru einnig hreyfihamlaðir .
Þeir félagar segja að tilhlökkun ríki á meðal fólksins og margir koma aftur ár eftir ár .
" Hér geta þau hitt félaga sína og sumir eru líka að athuga hvort einhver sé álitlegur , " segir Baldur .
Í sumarbúðunum er lögð mikil áhersla á hreyfingu og útivist og er svæðið alveg kjörið með sundlaug , íþróttahúsi og stöðuvatninu ásamt nógu af opnum svæðum til leikja .
Þeir eru mjög ánægðir með viðtökur íbúa Laugarvatns .
" Það má eiginlega segja að Laugvetningar opni dyr sínar , það er sama hvað það er og hvað við biðjum um ; hér eru allir boðnir og búnir að leggja okkur lið , " segir Jóhann .
" Meira að segja er búið að leggja af bátaleiguna hér en þeir eru dregnir fram fyrir okkur , " segir Baldur og bætir við : " Við erum líka frumkvöðlar í að labba í kringum vatnið og jafnvel þeir sem eru í hjólastólum fá að vera með og eru þá ferjaðir hringinn í bát .
" Ástarjátning á kvöldvöku Dagarnir líða við leik og hreyfingu en á kvöldin er ýmislegt brallað .
" Einn af hápunktum sumarbúðanna er sennilega bingóið , þar fá allir vinning og það er svakalegur spenningur fyrir það .
Svo er líka lokahófið , þá þjónum við til borðs og svo er kvöldvaka og lokaball og allir klæða sig upp , " segir Jóhann .
Ástin getur kviknað í grænni náttúrunni á Laugarvatni og hafa nokkur pör byrjað saman þar .
" Það var hér ástarjátning á kvöldvöku í gærkvöldi en þau kynntust hér fyrir ári og eru ennþá par .
Það var mikil sorg því hann komst ekki með á föstudaginn því hann fór úr axlarlið nóttina áður .
En hann er nú kominn og hún söng fyrir hann á kvöldvökunni .
Þau eru mjög hamingjusöm , " segir Baldur .
Úr félagslegri einangrun Þeir félagar eru sammála um að starfið sé ekki erfitt en geti auðvitað tekið á .
Þeir segja að starfsfólkið sé reynslumikið og allt í stakk búið til að takast á við vandamál sem koma upp .
" Það erfiðasta sem ég man eftir er þegar það kom upp nóróveira hér fyrir nokkrum árum og sextíu prósent af liðinu lágu hér með uppköst og niðurgang og helmingurinn af starfsfólkinu líka , " segja þeir og vilja ekki upplifa það aftur .
Yfirleitt gengur allt vel og allir njóta þess að vera þarna , bæði starfsfólk og þátttakendur .
" Aðallega finnst okkur þetta bara svo skemmtilegt , " segja þeir og benda á að starfsfólkið sækir í að koma aftur ár eftir ár .
Þátttakendur mynda oft vinskap sem helst þegar búðadvölinni lýkur .
" Reynsla okkar af sumarbúðunum er sú að hér eru margir að brjótast úr félagslegri einangrun þannig að við hvetjum alla til að kynna sér þær .
Hér eru margir að stíga sín fyrstu spor í að stunda íþróttir og eignast vini , " segja þeir að lokum .
Ástin kviknaði á Laugarvatni Ólafur Guðmundsson og Halldóra Jónsdóttir eru alsæl í sumarbúðunum á Laugarvatni .
Þau er bæði í kringum þrítugt og kynntust á Laugarvatni fyrir nákvæmlega ári .
" Við ætlum að halda upp á það í kvöld með því að fá okkur ís , " segir Halldóra .
Þau segja allt skemmtilegt við sumarbúðirnar .
" Fara á kajak og bara vera saman , " segja þau bæði .
Þau eru ánægð með bæði starfsfólkið og þátttakendur og segjast alltaf eignast nýja vini sem þau hitta svo eftir að sumarbúðum lýkur .
Þau eru ákveðin í að koma aftur að ári .
Kvöldvökur skemmtilegastar Eva Héðinsdóttir er 25 ára mær sem er í fyrsta sinn í sumarbúðunum .
Hún er ánægð með dvölina og hefur eignast nýja vini .
" Mér finnst skemmtilegast að kynnast fólkinu og spjalla og tsjilla bara , " segir hún .
Hún segist spennt fyrir að fá að fara út á bát og vonast til að fá að veiða , enda mikil veiðikona .
Margt annað heillar .
" Mér finnst skemmtilegast á kvöldvökunum og líka að fara í sund , " segir Eva .
" Sleppi þessu aldrei " Birgir Sigþórsson er þjónn á Múlabergi á Akureyri .
Hann er einn af þeim þrettán starfsmönnum sem hafa lagt allt annað til hliðar í þessar tvær vikur á ári til að geta komið á Laugarvatn en hann hefur starfað við sumarbúðirnar nánast frá upphafi .
Aðspurður hvað reki hann þangað á hverju ári segir hann : " Það er bara samveran við þau .
Félagsskapurinn er bara svo skemmtilegur , " segir hann og vill ekki missa úr sumri .
" Nei , þessu sleppi ég aldrei , " segir hann .
