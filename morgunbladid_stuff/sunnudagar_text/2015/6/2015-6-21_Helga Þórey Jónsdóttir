Það er ekki langt síðan ég tók mig til og las margar af uppáhaldsbókunum mínum frá því að ég var barn og unglingur .
Sumar þeirra hafa elst merkilega vel , aðrar ekki , en sú bók sem mér fannst fremst meðal jafningja er Vinur minn Lúki eftir Christine Nöstlinger .
Vinur minn Lúki er skemmtilega skrifuð unglingasaga sem segir frá vináttu Maríönnu og nágranna hennar , Lúka .
Maríanna missir skyndilega undirtökin í vináttunni þegar Lúki kemur sem nýr maður úr sumarskóla á Englandi .
Lúki , sem áður var hlédrægur og féll í skuggan af Maríönnu , hefur ákveðið að segja skilið við gamla persónuleikann sinn og taka upp nýjan .
Til þess að hefja breytingarnar telur hann best að byrja utan frá og fer að klæðast gömlum fötum til þess að drýgja notagildi þeirra .
Hann byrjar sömuleiðis að prjóna sér trefil , gengur með nefklípur og ferðast um á eldgömlu hjóli .
Lúki ákveður líka vera alltaf hreinskilinn og heiðarlegur við foreldra sína og kennara , og nýtur í kjölfarið ótrúlegra vinsælda meðal bekkjarfélaganna , einkum þar sem hann segir kennurunum alltaf nákvæmlega það sem honum finnst .
Maríanna þarf því ekki aðeins að sætta sig við að missa stjórnina á Lúka og vináttu þeirra , heldur einnig að falla í skuggann af vinsældum hans – og skipar nú álíka stöðu og Lúki gerði áður en hann fór til Englands .
Þessari breyttu virkni í vináttunni eru gerð kostuleg skil , einkum í lýsingum Nöstlinger á örvæntingarfullri tilraun Lúka til að endurskilgreina tengsl sín við umhverfi sitt .
Unglingsárin sem viðfangsefni verða bæði hlægileg og raunsönn í senn þegar Lúki og Maríanna þurfa að horfast í augu við að endalok tilvistarkreppunnar felast í því að horfast í augu við hver maður raunverulega er – en ekki þann sem mann langar helst að verða .
