Heimsmeistaramót kvenna í knattspyrnu var fyrst haldið í Kína árið 1991 , 61 ári eftir að karlarnir spreyttu sig fyrst á sama vettvangi .
Ljósmóðir mótsins var João Havelange , forveri hins umdeilda Sepp Blatter á forsetastóli Alþjóðaknattspyrnusambandsins , FIFA .
Tólf þjóðir áttu fulltrúa á þessu fyrsta móti , helmingi færri en nú .
Liðunum var fjölgað í sextán á mótinu sem haldið var í Bandaríkjunum 1999 og frá og með yfirstandandi móti verða þau 24 .
Næsta mót fer fram í Frakklandi að fjórum árum liðnum .
Aldrei neðar en í þriðja sæti Bandaríkin unnu fyrsta heimsmeistaratitilinn í Kína 1991 , lögðu Noreg 2:1 í úrslitaleik þökk sé hinu mergjaða framlínuþríeyki April Heinrichs , Carin Jennings og Michelle Akers-Stahl .
Saman voru þær kallaðar " þríeggja sverð " .
Jennings var valin leikmaður mótsins og Akers-Stahl varð markadrottning með tíu mörk .
Árangur Bandaríkjanna á HM er raunar lygilegur , en liðið hefur aldrei orðið neðar en í þriðja sæti .
Vann aftur á heimavelli 1999 , tapaði úrslitaleiknum 2011 og tók bronsið 1995 , 2003 og 2007 .
Tveir titlar Þýskalands Þýskaland á líka tvo heimsmeistaratitla að baki , í Bandaríkjunum 2003 og Kína 2007 .
Aðalmanneskjan í því liði var markadrottningin Birgit Prinz , sem var markahæsta konan í sögu HM , með fjórtán mörk , þangað til hin brasilíska Marta skaut henni ref fyrir rass á dögunum .
Marta var maður mótsins 2007 þegar Brasilía náði sínum besta árangri á HM , öðru sæti .
Hún er af mörgum talin besta knattspyrnukona allra tíma .
Hinar tvær þjóðirnar sem státa af heimsmeistaratitli eru Noregur , sem vann mótið í Svíþjóð 1995 , og Japan , sem er ríkjandi heimsmeistari eftir óvæntan sigur í Þýskalandi 2011 .
Þar vann hin knáa Homare Sawa hugi og hjörtu sparkelskra .
Aðalkonurnar í norska liðinu 1995 voru Hege Riise , sem valin var best , og Ann-Kristin Aarønes sem hlaut gullskóinn með sex mörk .
Fyrrnefnd Homare Sawa setti á dögunum met í Kanada , en hún tekur nú þátt í sínu sjötta heimsmeistaramóti .
Sama gerir hin brasilíska Formiga .
Báðar eru þær fæddar árið 1978 .
Sex konur hafa verið með á fimm heimsmeistaramótum , þeirra á meðal hinn nafnkunni fyrirliði Bandaríkjanna á fyrri tíð , Kristine Lilly , og þýsku stjörnurnar Birgit Prinz og markvörðurinn Nadine Angerer , sem enn er í eldlínunni .
Hefur leikið 30 leiki Langflesta leiki á HM á hins vegar téð Kristine Lilly , en hún lék 30 sinnum fyrir Bandaríkin á HM , síðast 2007 .
Næstar koma landa hennar Julie Foudy og títtnefnd Birgit Prinz með 24 leiki .
Nú er bara að bíða og sjá hvort einhver met falla í sumar og hvort nýrri þjóð tekst að hampa bikarnum í Vancouver 5. júlí .
