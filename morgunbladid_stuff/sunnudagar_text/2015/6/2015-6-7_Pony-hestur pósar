Eftir að hafa farið nánast óhreyfð í gegnum fyrstu 33 ár ævinnar breyttist hugarfarið og undirrituð áttaði sig á því að hún gæti ekki gert kyrrsetunni svona hátt undir höfði .
Hugsandi fólk trítar kyrrsetu ekki eins og einhverja drottningu og alls ekki ef þetta fólk stefnir á að verða 100 ára .
Mögulega hafði þessi hugarfarsbreyting eitthvað með það að gera að undirrituð var á þessum tímapunkti búin að fæða tvö börn með öllum þeim átökum sem þeirri skemmtireisu fylgir .
Og fannst í kjölfarið hlutverk sitt á jörðinni vera mun merkilegra en áður .
Þið vitið hvernig þessar mæður eru .
Brautirnar í heila konunnar endurforritast nefnilega við það að koma mannslífi í gegnum fæðingarveginn .
Vagínan tekur völdin og lífið verður ekki samt .
Ef karl hefði einhvern tímann fætt barn væri sko búið að hæpa þessa skemmtiferð upp og veita verðlaun við hátíðlegar athafnir víða um heim .
Það fyrsta sem undirritaðri datt í hug þegar hún var búin að jafna sig eftir skemmtireisuna var að skrá sig á feitabollunámskeið í líkamsræktarstöð ( eins og konur gera ) .
Vegna fæðingarorlofs hafði undirrituð nægan tíma til að lesa sér til um mataræði , matbúa og skera niður grænmeti .
Enda var drengurinn óvenju meðfærilegur og mikið ljós eins og stóri bróðir hans .
En svo kláraðist feitabollunámskeiðið og það fór allt í sama farið aftur þangað til vinkona undirritaðar , sem lítur út eins og arabískur veðhlaupahestur ( ég hef sagt ykkur frá henni ) dró pony-hestinn ( undirritaða ) út að hlaupa .
Arabíski veðhlaupahesturinn var með háleit markmið og var stefnan sett á hálft maraþon og fyrir það var æft næsta hálfa árið eða svo .
Undirrituð skilur ekki ennþá hvers vegna hún nennti að hafa þennan lata pony-hest í eftirdagi og þjálfa hann þannig upp að hann kæmist klakklaust í mark þarna í ágúst .
Svona pony-hestar geta verið dálítið ánægðir með sig og með því að komast í mark fór metnaðurinn nánast yfir hættumörk .
Þetta gerði það að verkum að hann hætti ekki fyrr en hann var búinn að fá tíma hjá besta kraftlyftingaþjálfara landsins .
Planið var að þrauka í mánuð og sjá svo til .
Það sem gleymdist alveg að taka með í þetta reikningsdæmi er að það að lyfta lóðum er skemmtilegt , gefandi og núllstillandi .
Að rækta karlinn í sér , massa sig upp , er mjög valdeflandi fyrir konur .
Og eins og sést á myndinni verða þær ekki eins og rússneskir kúluvarparar á því heldur sterkar .
Flestum konum veitir ekkert af því .
Það að finna styrk sinn aukast er gott fyrir sjálfstraustið .
Það eykur líka sjálfstraustið að geta haldið á börnunum sínum á milli herbergja að næturlagi án þess að bugast , geta breytt heima hjá sér án þess að láta karl hjálpa sér og geta farið sjálf í Sorpu með fulla kerru af drasli ( takk pabbi samt fyrir hjálpina ) .
Það að geta gert allt sem karlar geta gert með líkamlegu afli sínu er gott fyrir sjálfstraustið .
Það besta við þetta er samt að mennirnir í kringum mig eru löngu hættir að spyrja mig hvað ég tek í bekk ( sem er samt ekkert rosalegt ) .
Það er eitt skref í átt að jafnrétti .
Pony-hesturinn kann svo ógurlega vel við sig í lyftingaskónum og með úlnliðahlífar að þegar hann var beðinn um að pósa í MAN í þessum búnaði ásamt lyftingavinkonum sínum sagði hann auðvitað já .
Ég legg ekki meira á ykkur ! martamaria@mbl.is 