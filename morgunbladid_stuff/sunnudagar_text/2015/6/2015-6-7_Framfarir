Fyrir fáeinum dögum ók ég um Grímsnesið með drasl á kerru sem ætlað var til förgunar .
Eitthvað hafði óhönduglega tekist til við fráganginn þannig að heljarmikill plastpoki fauk af kerrunni einhvers staðar í grennd við gjaldheimtuskúrinn í Kerinu .
Ekki uppgötvaði ég þetta þó fyrr en á leiðarenda .
Konu minni var ekki skemmt og næst þegar ekið var um þessar slóðir var rýnt mjög eftir plastpokanum sem var auðkennanlegur .
Og viti menn .
Þarna var hann , bíllinn stoppaður , náð í pokann og honum í kjölfarið komið í förgun .
Málið hafði fengið farsælar lyktir .
Þessi litla saga varð mér að umhugsunarefni um þá miklu hugarfarsbyltingu sem orðið hefur í tengslum við umgengni okkar um landið .
Vissulega er enn að sjá rusl með vegum , ekki síst plastpoka og riflrildi úr plasti .
En mín tilfinning er að þessu rusli hafi ekki verið hent af ásetningi heldur sé þar fremur gáleysi um að kenna .
Sú var tíðin að hin almenna regla var að pulsubréfinu var hent út um bílgluggann og ýmsar aðrar umbúðir fóru þá leið að ekki sé minnst á öskubakkana sem purkunarlaust voru losaðir í lyngið með veginum .
Þetta gerir varla nokkur maður í dag .
Og hvað reykingarnar áhrærir þá var sú tíðin að reykingafólk var látið komast upp með að reykmenga loftið á vinnustöðum og á fundum .
Og alla leiðina Reykjavík Akureyri var reykt án afláts í hastri rútunni sem daglangt hossaðist á rykmettuðum malarveginum og hirti þá enginn um að spyrja hvort einhverjir bílveikir vildu gera athugasemd .
Í flugvélum var sígarettupakkinn opnaður skömmu eftir flugtak .
Gott að fá sér smók með kaffi eða bjór .
Alls staðar var rétturinn umhverfis-spellvirkjans .
Þetta var í þá daga .
Síðan er mikið vatn runnið til sjávar .
Vitundarvakning hefur orðið um margt sem er okkur skaðlegt í umhverfinu og þá ekki síður hvað umhverfinu sjálfu er skaðlegt .
Sjálfur vil ég helst að fylgt sé þeirri grundvallarhugsun að allt eigi að vera einstaklingnum leyfilegt sem ekki skaðar aðra .
En viðhorfin til þess hvað telst skaðlegt taka breytingum og nú er almennt litið svo á að sóðaskapur í umhverfinu sé skaðlegt bæði manneskjunni og náttúrunni .
Þarna hafa orðið ótvíræðar breytingar til góðs sem vert er að gefa gaum að og fagna .
Konan mín er að vísu þannig gerð að hún hefði aldrei gúterað plastpoka á flugi af hennar völdum en nú er hún ekki á báti með fáum um þetta viðhorf heldur samfélaginu öllu .
Í þessari viðhorfsbreytingu liggja framfarir sem við þurfum að stuðla enn frekar að .
Við gætum byrjað smátt .
Stöðvað bílinn endrum og eins til að tína upp drasl sem tekið hefur flugið úr mannabyggð .
Ögmundur Jónasson ogmundur@althingi.is 