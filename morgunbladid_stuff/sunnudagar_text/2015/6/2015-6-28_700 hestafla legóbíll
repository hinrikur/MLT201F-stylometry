Samkvæmt fréttatilkynningu frá Divergent Microfactories í San Francisco er Blade fyrsti þrívíddarprentaði ofurbíllinn .
Hann mun vera samsettur með því að nota raðir undirvagna sem haldið er saman með kolefnastöngum .
Aðferðin er nokkuð í ætt við samsetningu gríðarstórra legókubba .
Bíllinn er með 700 hestafla vél sem getur annaðhvort gengið fyrir metangasi eða bensíni .
Hann er fisléttur , eða aðeins rétt rúm 600 kíló og er ekki nema tvær sekúndur upp í fulla hundraðið að sögn talsmanna fyrirtækisins .
Til stendur að selja aðeins takmarkað magn af þessum bílum , sem Divergent hyggst framleiða í eigin verksmiðjum .
Blade er svar við aukinni vakningu í umhverfismálum og eftirspurn eftir " grænum " bílum , segir Kevin Czinger , framkvæmdastjóri fyrirtækisins .
Vandinn er hins vegar sá , að þrátt fyrir að þessir bílar séu þegar fyrir hendi , þá er framleiðsla þeirra langt í frá umhverfisvæn , bætir hann við .
