Dublin eða Dyflinni er í Leinster og beint í gegnum borgina rennur áin Liffey sem er afar táknræn fyrir borgina og eru siglingar um ána vinsælar og gaman að kynnast borginni frá því sjónarhorni .
Dublin eða Dyflinni dregur nafn sitt af orðinu Dubh Linn sem merkir svartalón .
Krár eru nánast á hverju horni í borginni þar sem dökkur Guinnes flæðir úr krönum og hrikalega gaman að kíkja enda þykja Írarnir afskaplega vinalegir .
Fyrir þá sem eru minna fyrir mjöðinn eru hefðbundnar skonsur með smjöri og sultu yfir tebolla einnig afskaplega írskt fyrirbæri .
Dublin er afslöppuð borg og þar ættu allir að geta fundið eitthvað við sitt hæfi , hvort sem áhugi fyrir borgarmenningu , sögu eða fallegu sveitaumhverfi er í fyrirrúmi .
Í Dublin er þriðja stærsta verslunarmiðstöð Evrópu , Dundrum , sem hefur að geyma helstu verslanir Evrópu allt frá Pennys og H & M í dýrari , fágaðri varning .
Þá er upplagt fyrir verslunarsjúka að klára innkaupin í Dundrum á einu bretti og njóta síðan borgarinnar .
Einnig er miðbærinn heillandi og verslunargatan Grafton Street afskaplega notaleg með helstu tískuhúsnum og í hliðargötum hennar eilítið minni og heillandi verslanir fyrir þá sem kunna slíkt að meta .
Flugið er stutt , eða um tveir tímar og er Dublin því afskaplega góð borg fyrir góða , afslappaða helgarferð eða lengri ferðalög um írsku sveitirnar .
Mikið er af heillandi smábæjum í írsku sveitunum og þar er notalegt að dvelja og upplifa þá einstöku smábæjarstemningu sem írska sveitin býður upp á .
Glendalough Glendalough er dalur sem hefur að geyma klaustur munkanna á Írlandi frá því fyrir 14 öldum .
Nafnið kemur frá tveimur vötnum sem urðu til á ísöldinni og þar dvaldi munkurinn St .
Kevin .
Dalurinn er einstök náttúruperla og á góðviðrisdögum er vinsælt að liggja við strendur vatnsins og njóta sín auk þess sem göngutúrar um þessar sögufrægu minjar og fallega landslag eru áhugaverð leið til þess að upplifa þann einstaka anda sem svífur yfir vötnum og drekka í sig magnaða sögu staðarins .
Ferðin tekur um einn og hálfan tíma en möguleiki er á rútuferðum á staðinn frá Dublin .
Guinnes Storehouse Silkimjúkur , dökkur Guinness er eitt af einnkennum Dublin og telst eiginlega nauðsynlegt að fá sér smakk .
Í Guinness Storehouse gefst fólki möguleiki á því að fá skemmtilega leiðsögn um bruggun bjórsins og sögu hans .
Í lokin er fólki síðan kennt að dæla Guinness á hinn fullkomna máta og á efstu hæð hússins , sem er í laginu eins og Guinnes-glas , getur fólk gætt sér á " pint " eða smakki nokkurra tegunda og virt fyrir sér Dublin í 360 gráða útsýni .
Hið klassíska pöbbarölt Til þess að koma sér algerlega í ísrka gírinn er ákaflega skemmtilegt að taka hið klassíska pöbbarölt þar sem mjúkur guinnessinn flæðir úr krönum .
Pöbbarnir eru ófáir í Dublin og því um að gera að prófa nokkra skemmtilega á góðu rölti um borgina .
Trinity College - háskólasvæðið Trinity College-háskólinn er staðsettur í hjarta Dublin .
Skólinn var stofnaður árið 1592 og er þetta nokkurskonar háskólasvæði með nokkrum byggingum frá mismunadi tímum .
Svæði er skemmtilega uppbyggt og afar vinsæll túristastaður .
Trinity Library er til að mynda stærsta rannsóknarbókasafn á Írlandi .
Gamla Trinity College-bókasafnið , sem hannað var af Thomas Burgh , hefur að geyma stórkostlegar fornbækur en þekktasta handrit safnsins er The Book of Kells .
Sýning tileinkuð handritinu er ákaflega forvitnileg og skemmtilega sett upp þar sem hægt er að fræðast betur um þetta merka handrit frá því á níundu öld og fræðast um innihald og gerð þess .
Í hinum svokallaða " langa sal " bókasafnsins eru geymdar yfir 200.000 af elstu bókum safnsins .
Til gamans má geta að bókasafnið í kvikmyndinni Harry Potter er innblásið af langa sal Trinity College-bókasafnsins .
Powerscourt Þekktur fyrir einstakan arkitektúr og blómlega garða , Powerscourt er nokkurskonar sveitasetur þar sem dásamlegt er að labba um svæðið og virða fyrir sér einn fallegasta garð í Evrópu .
Svæðið er allt í allt um 19 hektarar .
Sveitasetrið sjálft var upprunalega kastali sem byggður var á 13. öld en síðan var honum breytt á 18. öld undir leiðsögn þýska arkitektsins Richards Cassels .
Húsið brann árið 1974 en gert upp árið 1996 og hefur nú að geyma áhugaverðar verslanir , samkomusali og veitingahús .
Það eru nokkur svæði í garðinum við setrið sem er gaman að ganga um , má þar nefna stóra gosbrunninn , japönsku garðana og dýrakirkjugarðinn .
Við Powerscourt er afar notalegt að fá sér klassískar skonsur með þeyttu smjöri og sultu og jafnvel te með á verönd veitingahússins Avaco og virða fyrir sér þetta einstaka svæði .
