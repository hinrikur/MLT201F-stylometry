Bandaríski orgelleikarinn James D. Hicks kemur um helgina fram á tvennum tónleikum hátíðarinnar Alþjóðlegt orgelsumar í Hallgrímskirkju .
Á tónleikunum nýtur hann liðsinnis dóttur sinnar , Virginiu Hicks , sópransöngkonu , en saman flytja þau verk eftir Hicks sjálfan , auk annarra bandarískra og norrænna verka .
Á fyrri tónleikunum , á laugardag klukkan 12 , mun Hicks meðal annars frumflytja nýtt verk eftir Hildigunni Rúnarsdóttur , " Fantasía um Ísland , farsælda frón " , og verður það aftur flutt á tónleikunum á sunnudag , kl. 17 .
James D. Hicks er fæddur í Bandaríkjunum og starfaði í 26 ár við Biskupakirkjuna í Morristown í New Jersey .
Á síðustu árum hefur hann dvalist talsvert á Norðurlöndunum við upptökur og tónleikahald .
