Upphaf sögunnar um flugstólinn íslenska má rekja til hugmyndar Brands Bjarnasonar Karlssonar þegar hann sá frönsku myndina Intouchables , en í henni fer lamaður maður í svifvængjaflug .
Brandur , sem er lamaður fyrir neðan háls , kom að máli við Gísla Steinar Jóhannesson og úr varð að hanna og smíða flugstól .
Gísli og Samúel Alexandersson reka fyrirtækið True Adventure , en þeir fljúga um loftin blá með ferðamenn sem upplifa íslenska fegurð eins og fuglinn fljúgandi .
Hugmyndin um stólinn varð að veruleika með hjálp margra en hann er hannaður af Hafsteini Jónassyni og smíðaður í samstarfi við stoðtækjafyrirtækið Össur .
Stóllinn var fyrst prófaður nú í lok maí og fengu þá Brandur Bjarnason Karlsson og Arnar Helgi Lárusson að prófa , en Arnar er einnig lamaður .
Beðið eftir rétta vindinum Næst kom röðin að kvenpeningnum og varð Arna Sigríður Albertsdóttir fyrir valinu .
Þegar Arna heyrði fyrst af flugstólnum í fyrra varð hún spennt að prófa .
Hún var ekki lengi að hugsa sig um þegar henni var boðið í flug nú fyrir skemmstu .
Hún keyrði einn fallegan laugardag til Víkur í Mýrdal til að " stökkva " fram af fjalli í svifvæng og varð ekki fyrir vonbrigðum .
Bíða þurfti allan daginn eftir rétta vindinum og hafði Arna langan tíma til að hugsa um flugið .
" Ég hélt ég yrði meira stressuð en kannski veit ég bara ekkert hvað ég er að fara út í , " segir Arna fyrir flug og hlær .
Gísli Steinar rekur höfuðið inn um bílgluggann hjá okkur .
" Ég held við hinkrum bara , það koma góðir hvellir inn á milli , " segir hann og við kinkum kolli eins og við vitum hvað það þýðir .
Vindáttin virðist sífellt vera að breytast og við bíðum öll spennt .
Samúel er á " refresh " takkanum á vedur.is og allt er til reiðu , nema hagstæður vindur .
Fyllsta öryggis er að sjálfsögðu gætt og er veðrið og vindurinn stærsti áhrifavaldurinn í svifvængjaflugi .
Stefnan sett á Ólympíuleikana Arna , sem er 25 ára , slasaðist í skíðaslysi þegar hún var sextán ára og lamaðist fyrir neðan brjóst .
Hún hefur ekki setið auðum höndum síðan þar sem hún æfir handahjólreiðar af miklu kappi og stefnir hún á Ólympíuleikana í Ríó í Brasilíu árið 2016 .
Einnig stundar hún skíðaíþróttina í sérútbúnum stól á veturna og hefur æft handbolta og körfubolta .
Arna er mjög ánægð með framtak strákanna .
" Mér finnst þetta frábært , það er svo lítið af útivist og sporti á Íslandi fyrir fólk í minni stöðu sem þarf að nota hjólastól , " segir hún , en átta ár eru síðan hún lenti í slysinu örlagaríka .
Hún hefur alltaf verið mikil keppnismanneskja , en hún æfði skíði fyrir slysið .
Nú eiga handahjólreiðarnar hug hennar allan og æfir hún tvisvar á dag .
Hún segir þessa íþrótt njóta vaxandi vinsælda meðal fólks í hjólastólum í heiminum .
Vegalengdin sem hún keppir í er 15 til 25 kílómetrar .
Hún vinnur nú hörðum höndum að því að ná nógu mörgum stigum til að mega keppa á Ólympíuleikunum .
Senda bréf til Sameinuðu þjóðanna Arna Sigríður hefur starfað með átakinu " Stattu með taugakerfinu " , en tilgangur verkefnisins er að semja bréf til að senda aðalritara Sameinuðu Þjóðanna um að setja sem þróunarmarkmið að skoða taugakerfið .
Til þess hafa þau safnað undirskriftum landsmanna en það þarf vissan fjölda til að hægt sé að senda bréfið .
" Við mænuskaða er engin lækning enn til en tilgangurinn er að búa til einn góðan gagnabanka um mænuskaða .
Ef við tökum krabbamein sem dæmi , þá eru til lyf við því og mörg lyfjafyrirtæki sjá sér hag í að búa þau til og fá pening til rannsókna .
En við mænuskaða er líklegra að lækning felist í einhvers konar aðgerð og þarf því að finna upp nýja tækni .
Lyfjafyrirtækin græða lítið á því og þá er erfiðara að fá fjármagn til rannsókna og það vantar , " segir Arna .
" Þetta var geðveikt " Dagurinn leið og enn var beðið eftir hagstæðum vindum .
Þegar líða tók á kvöldið kom loks tækifærið .
Allt var sett í gang , fólk og búnaður keyrt upp á Reynisfjall og hafist handa við að koma Örnu fram af brúninni .
Útsýnið var stórkostlegt til allra átta , við blöstu Reynisdrangar og Dyrhólaey á þessu fallega júníkvöldi .
Arna sat ein hugsi á svip en sagðist ekki vera svo stressuð .
Hún var færð úr hjólastólnum og í flugstólinn þar sem hún var fest og pökkuð inn .
Samúel fékk þann heiður að vera flugmaðurinn og Gísli hljóp með til að lyfta stólnum .
Á örskotstundu voru þau komin í loftið og svifu ljúflega fram af bjargbrúinni .
Svifið var yfir Vík í nokkrar mínútur og lent á fótboltavelli .
Lendingin var mjúk .
" Ég átti von á miklu verra , hélt ég myndi fá högg á mig en það var ekki , " segir hún .
Þegar Arna er spurð um flugið , svarar hún : " Þetta var geðveikt .
Ég var smá lofthrædd en ekkert mikið .
Ég myndi sko algerlega mæla með þessu , " segir hún og bætir við : " það var sko alveg þess virði að bíða allan daginn eftir þessu , ég skildi það ekki í dag en skil það núna , " segir Arna hæstánægð með flugið .
Hún á boð í annað flug á næstu vikum og ætlar að nýta sér það .
Samúel segir að flugið hafi gengið vel .
" Þetta var bara æðislegt , reyndar of stutt en það var ekki mikill vindur .
Við erum gjörsamlega háðir veðrinu .
Það er alltaf svo stórkostleg upplifun að fara í fyrsta skipti fram af kletti og ég lifi mig svo í gegnum þetta , " segir Samúel .
