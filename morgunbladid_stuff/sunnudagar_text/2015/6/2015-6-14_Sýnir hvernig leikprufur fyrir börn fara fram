Heimilislegir sunnudagar eru fastur liður á Kex Hostel .
Þeir hefjast ávallt kl. 13.00 og aðgangseyrir er enginn .
Í dag mun leikkonan Hrefna Hallgrímsdóttir halda kynningu á því hvernig leikprufur fyrir börn fara fram .
Hrefna Hallgrímsdóttir er annar höfunda persónanna Skoppu og Skrítlu .
Hrefna hefur skrifað allt efni fyrir þær vinkonur en það spannar yfir fimmtíu sjónvarpsþætti , fjögur leikrit , bækur , geisladiska og ýmislegt fleira .
Skoppa og Skrítla eru oft í fylgd barna á ýmsum aldri sem öll eiga það sameiginlegt að vera einstaklega hæfileikarík .
Mörg börn í dag hafa öðlast mikla reynslu í dansi , söng og leiklist þrátt fyrir ungan aldur og því þykir þeim vinkonum gaman að hafa tækifæri til að leyfa börnum að láta ljós sitt skína .
Mörg börn koma á hverju ári í prufur til þátttöku hjá Skoppu og Skrítlu og í dag ætlar Hrefna að hafa smákynningu á hvernig slíkar prufur ganga fyrir sig .
" Prufur fyrir ung börn þurfa nefnilega að vera skemmtilegar , lærdómsríkar og umfram allt hvetjandi til áframhaldandi áhuga á því að koma fram , " segir í kynningu .
