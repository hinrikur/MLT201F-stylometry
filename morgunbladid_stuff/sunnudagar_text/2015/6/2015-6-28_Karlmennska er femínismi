Anna Tara Andrésdóttir og Hugleikur Dagsson eru með útvarpsþáttinn Kynlegir kvistir á Rás 2 .
Í þættinum taka þau fyrir málefni sem er þeim ofarlega í huga og tengist samskiptum kynjanna .
Anna Tara hefur haft áhuga á þessum efnum frá því hún var unglingsstúlka , er með diplóma í kynjafræði og í tveimur hljómsveitum , Reykjavíkurdætrum og Hljómsveitt .
Hugleik þekkja flestir , teiknimyndahöfundur og grínisti .
Blaðamaður hitti tvíeykið á kaffihúsi í miðborg Reykjavíkur .
Um leið og Hugleikur fær sér sæti á móti blaðamanni tekur hann upp teikniblokkina og penna .
" Ég næ að hlusta betur þegar ég fæ að einbeita mér að því að teikna líka , " segir hann .
Það er að sjálfsögðu velkomið enda ekki á hverjum degi sem maður fær að fylgjast með þessum sniðuga listamanni skapa list .
Næst kemur Anna Tara gangandi , skælbrosandi í leðurjakka og sest hjá okkur .
Henni verður litið á teikniblokk Hugleiks .
" Fyrst þegar ég sá teikningarnar hans sagði ég : Hey , þú teiknar alveg eins og Hulli ! " segir hún og hlær .
" Já , þú gleymdir einhvernveginn að ég væri ég , " svarar Hugleikur .
" Þú nærð sjálfum þér svo vel .
" Við hlæjum .
Fulltrúi fáfræðingsins Anna Tara og Hugleikur hafa orðið góðir vinir í gegnum samvinnu sína með þættina en áður þekktust þau ekki .
" Ég byrjaði fyrst með þáttinn á X-inu 977 með frænku minni Katrínu og var þátturinn í loftinu í átta mánuði , " segir Anna Tara .
" Katrín var orðin svo upptekin enda margt farið að bætast við á hennar dagskrá sem bitnaði svolítið á þættinum svo að hún ákvað að hætta .
Ég var ein með þáttinn um stund en honum var síðan sagt upp eins og öllum öðrum um leið þar sem eitthvert óvissuástand myndaðist .
En það varð bara til þess að ég hafði samband við Rás 2 og vildi fá Hulla með mér að stýra þættinum þar .
" Og slóst þú til um leið og þú varst beðinn um að taka þátt , Hugleikur ? " Já , eiginlega .
Hún spurði mig bara í gegnum Facebook , við þekktumst ekki neitt .
Ég hafði hins vegar hlustað aðeins á þáttinn áður og eitt og annað sem ég hafði rekist á .
Þetta hljómaði eins og viðfangsefni sem mér þætti gaman að tala um og að ég myndi að minnsta kosti læra eitthvað af í leiðinni .
Mín nálgun í þættinum er í rauninni að vera vitleysingur , eða sá sem veit lítið um efnið og þannig endurspegla ég svolítið samfélagið í þáttunum .
Ég geri enga heimavinnu fyrir þættina , sem hentar mér bara mjög vel , " segir hann og hlær .
" Þegar ég spyr spurninga þá spyr ég fyrir sjálfan mig og þannig er ég fulltrúi fáfræðingsins .
" Í þættinum fara þau um víðan völl og hafa meðal annars rætt um staðalímyndir , karlmennsku , nauðgunarmenningu , femínisma , kynlífsfíkn og BDSM .
Er þörf á slíkum þætti , sem fjallar um kynlíf og kynjafræði ? " Já , virkilega mikil þörf ! Þarna höfum við gott rými til að tala um marga hluti á því sviði og frá ólíkum sjónarhornum , " segir Anna Tara .
" Markmiðið með þáttunum er einnig að tala okkur alltaf nær hvort öðru og koma fyrir örlitlum skilningi hjá hlustendum .
Það sem mér finnst mikilvægt er ekki bara að aðrir skilji mig heldur einnig að ég skilji aðra .
Það kemur mér líka á óvart hvað það er enn stór slagur að taka við samfélagið að vilja ræða kynlíf á fræðilegum nótum , því fylgir mikill stimpill .
Það er nokkuð ljóst að það er sérstaklega mikil þörf að setja þetta tvennt saman , kynjafræði og kynlíf .
" Einnig megi stuðla að kynjafræðikennslu hjá ungmennum snemma og þykir þeim þörf á því að færa kennsluna allt niður í grunnskólaaldur .
Femínismi fyrir alla Í fyrsta þættinum var karlmennska tekin fyrir og skoðuð þar sem kom í ljós að kvenfrelsisbaráttan er karlfrelsisbaráttan , því eftir því sem konur losna úr sínum hlutverkum þá losna karlarnir einnig úr sínum .
" Þetta er í rauninni sama baráttan .
Margir , bæði karlar og konur , halda oft að femínismi sé bara fyrir konur , en það er ekki svo .
Femínismi er fyrir alla .
Ef það hallar á annað kynið þá hallar einnig á hitt en á ólíkan máta og þannig helst þetta í hendur .
Því meira sem ég pæli í því hvernig hallar á karlmenn þá finnst mér ekki halla neitt síður á þá en konur , bara öðruvísi , " segir Anna Tara .
Ýmsar hugmyndir um karlmennsku geta ýtt undir einelti þar sem karlmenn eru gjarnan þvingaðir í ákveðið mót .
" Þegar við vorum að tala um þetta hugtak þá vissi ég satt að segja ekki hvernig ég ætti að snúa mér því ég hafði aldrei spáð í karlmennsku .
Ég er nú ekki þessi týpíski karlmaður .
En það er margt sem ætlast er til af karlmönnum í dag þegar ég spái í því og eitthvað sem ég man eftir þegar ég hugsa tilbaka þegar ég var ungur strákur , t.d. í leikfimi , " segir Hugleikur og viðurkennir að fótbolti hafi síður en svo slegið í gegn hjá honum .
Við teljum upp ýmislegt sem ekki er í boði þegar kemur að því að vera karlmaður og listinn verður langur .
" Þú ert ekki karlmaður " " Ég hef haldið fræðslu fyrir ungmenni á aldrinum 13-16 ára og tók þá einmitt karlmennskuna fyrir .
Ég var lengi að brjóta heilann um það hvernig ég átti að nálgast efnið en ákvað að gera það út frá tvöföldum stöðlum ( e. double standards ) .
Ég bað krakkana um að lýsa því hvað strákar mættu ekki gera .
Þeir máttu ekki ganga á ákveðinn hátt , ekki vera með veski , ekki fíla Justin Bieber – að minnsta kosti ekki opinberlega , ekki gráta og þar fram eftir götunum .
Karlmennskufangelsið hefur aldrei verið skýrara .
Það kom í ljós að þeir töluðu ekki um kynlíf eða einkamál við vini sína , sumir töluðu um ákveðna hluti við móður sína en alls ekki um kynlíf en á sama tíma sögðu margir að þeir væru til í að eiga vin sem þeir gætu talað um slíka hluti við .
Þetta var rosalega skýrt , " segir Anna Tara .
" Sölvi Tryggvason , fjölmiðlamaður , var á eftir mér með fyrirlestur og talaði einnig um karlmennsku .
Hann sagði frá því hvernig hann náði að hrista þetta af sér og þurfti að öðlast sjálfstraust til að vera hann sjálfur og þá var ennþá sárara að verða fyrir árás .
Það er svo auðvelt að vilja vernda sjálfan sig fyrir árás og læðast í ákveðna formúlu til þess að falla í hópinn .
Þetta er náttúrulega ójafnrétti og skilaboðin " Þú ert ekki karlmaður " eru mikið notuð til að stjórna út frá báðum kynjum .
Því meira sem ég spái í þessu , þá finnst mér þetta hræðilegt .
En svo er einnig hægt að nota þetta til að snúa í rétta átt .
Mér finnst til dæmis sniðugt , eins og vinur minn gerir , að kalla einhvern nagla sem þorir að vera til staðar fyrir vini sína eða að segja við þá sem eru með ofsaskap að þeir séu bara miklar tilfinningaverur , " segir Anna brosandi .
Niðurstaða þeirra er sú að jafnréttisbaráttan sé stutt á veg komin og að við séum í rauninni enn stödd í 1. bylgju femínisma þegar við hugsum um karlmennsku .
" Pönk " að kalla sig femínista Tvíeykið er sammála um að iðulega snúist umræðan í samfélaginu þegar kemur að femínisma um orðið sjálft .
Um það hvort fólk titli sig femínista eða jafnréttissinna og hvort eigi meiri rétt á sér .
Í þeirri umræðu gleymist oft baráttan á bakvið hugtökin .
" Við vorum einmitt að ræða þetta um daginn , af hverju erum við alltaf að rífast um þessi orð ? Hvaða máli skiptir það hvort einhver kallar sig femínista eða jafnréttissinna ? Af hverju tölum við ekki frekar um hlutina sem eru að gerast .
Maður heyrir alltaf : " Ég er ekki femínisti , ég er jafnréttissinni ! " Allt í fína , þá ertu það bara og höldum áfram , " segir Hugleikur .
" Ég kallaði mig alltaf femínista út af " prinsipp " -ástæðum en núna geri ég það líka markvisst til að fara í taugarnar á fólki sem þolir ekki orðið femínisti .
Það er orðið svo pönk að kalla sig femínista í dag .
" Hugleikur segist alltaf hafa hangið mikið með stelpum í gegnum tíðina og segist hafa snemma byrjað að kalla sig femínista .
" Ég man ekki hvenær ég lærði orðið en um leið og ég lærði hvað það þýddi þá sagðist ég vera femínisti , þetta var bara einfalt mál .
Seinna meir voru margir á móti þessu og fannst það eitthvað fáránlegt að vera femínisti .
Mér tókst aldrei að tengja við það .
" " Þú skrifaðir líka frábæra grein þar sem þú spurðir karlmenn við hvað þeir væru hræddir – að einhver skriði inn um gluggann hjá þeim og rændi kláminu þeirra ? " segir Anna Tara og við hlæjum öll .
" Já , það er einhver ímyndun um að einhver komi og eyðileggi veröldina .
En veröldin verður bara meira og minna í heilu lagi eftir þessar byltingar sem hafa átt sér stað hérna að undanförnu , " svarar Hugleikur .
" Femínismi birtist sumum karlmönnum kannski sem einhvers konar árás .
Það virðist vera einhver ótti um að femínistar muni breyta einhverju , sem er jú markmiðið , en muni breyta einhverju þægilegu kerfi sem er í gangi og eyðileggja eitthvert öryggi sem karlmenn búa við .
Og það er þetta öryggi sem ég vil kalla forritun .
Ég held að það séu margir sem eru hræddir við að missa forréttindi , þó að þeir líti ekki á það sem forréttindi og að þeir séu ómeðvitað hræddir um það , þeir sjá í rauninni ekki forréttindin , " segir Hugleikur .
" Fólk heldur að það sé jafnrétti en svo á að setja kynjakvóta og þá bregst fólk illa við .
Það sér ekki misréttið , " segir Anna Tara .
Gaman að vera meðvituð Saman segja þau að þannig sé markmiðið með þáttunum að varpa ljósi á málefnin og auka skilning fólks á viðfangsefninu .
Eitt skref er tekið í einu .
" Ég hef fengið fólk upp að mér sem hefur sagt við mig að ég hafi hreyft við femínistanum í því og mér þykir alltaf vænt um það .
Við reynum kannski líka að vera fyrirmyndir og tölum hvort við annað af virðingu um þessi málefni , þetta eru oft viðkvæm málefni sem margir eiga til að æsa sig yfir , " segir Anna Tara .
" Fyrir mitt leyti finnst mér þetta bara gaman .
Mér finnst gaman að uppgötva nýja hluti hvað varðar femínisma og allt sem honum tengist .
Öll mín uppáhaldsáhugamál , sem eru myndasögur , bíómyndir og poppkúltúr , eru náttúrulega löðrandi í karlmennsku .
Það er ekki mikið jafnvægi þar og karlmennirnir eru ofan á .
Í raun ógna femínískar hugmyndir öllu sem ég hef brennandi áhuga á .
En það truflar mig ekki og eyðileggur ekki áhugamálin mín fyrir mér , heldur finnst mér bara gaman að sjá hina hliðina , vera meðvitaður og skilja kynjamisréttið .
Þess vegna var ég mjög glaður að sjá nýju Mad Max-myndina , þar sem kona leikur aðalhlutverkið , og varð mjög ánægður , " segir Hugleikur og brosir .
Má grínast með nauðganir ? Spjallið leiðist út í umræðu um grín og vangaveltur um hvort megi gera grín að ákveðnum málum eða ekki .
Er fólk í dag orðið viðkvæmt fyrir gríni ? " Ég veit hreinlega ekki hvort fólk er viðkvæmara núna eða hvort Facebook sé bara til .
Í mörgum tilfellum eru samskiptamiðlar búnir að breyta hvernig er talað og hugsað um svo marga hluti .
Það heyrast miklu fleiri raddir og skoðanir í krafti Facebook , " segir Hugleikur .
" Það er meira og meira gagnrýnt hvað má djóka með og hvað ekki .
Ég hef séð komment og greinar á netinu þar sem er lögð áhersla á að það megi ekki grínast með nauðganir .
En grín er leið til að nálgast ákveðið umræðuefni eða málefni .
Nauðgunarbrandari sem gerir grín að brotaþola er hins vegar ekki brandari heldur árás , en grínistar hafa lengi grínast með eitthvað alvörutengt til þess að sýna fram á hversu fáránlegt viðkomandi málefni er og það virkar .
" Anna Tara tekur undir þetta .
" Ég heyri þetta líka , að það sé bannað að segja nauðgunarbrandara og ég skil hvaðan þau rök koma .
Fyrir mér er lykillinn að því að segja nauðgunarbrandara sá að gera grín að gerendanum eða samfélaginu en ekki þolandanum .
Þegar brandarinn er settur upp þannig þá dýpkar það stundum skilning á hversu klikkaður raunveruleikinn er og getur það oft verið þolendum í hag , " segir Anna Tara .
Brandarar Hugleiks eru þekktir fyrir að hafa fremur svartan brag á sér en á sama tíma vekja þeir mann oft til umhugsunar um blákaldan raunveruleikann .
Hann segir það daglegt brauð að fólk móðgist yfir bröndunum hans en finnst það allt í lagi .
" Ekki það að mér finnist gaman að ögra , mér finnst bara gaman að fólk hafi skoðanir á hlutunum .
Ef einhver verður reiður yfir því sem ég segi eða teikna þá finn ég ekki þörfina til að leiðrétta eða útskýra .
Margir verða pirraðir á Facebook-síðunni minni og eru fyrir vikið gjarnan kallaðir teprur eða húmorslausir af öðrum en að mínu mati má viðkomandi bara vera tepra eða húmorslaus , það er ekkert að því og bara nauðsynlegur hluti af flórunni , " segir Hugleikur .
Orðin meðvitaðri " Jafnvel erum við kröfuharðari um að sýna hvert öðru virðingu og erum orðin minna sjálfhverf , meðvituð um afkomu og staðsetningu annarra í samfélaginu .
Kannski er það ekki neikvætt hvað við erum viðkvæm , " svarar Anna Tara .
" Já , mér finnst líka vera ákveðið tímabil í gangi núna þar sem gagnrýni á húmor og sérstaklega húmor sem snýr að kynjamisrétti eða kvenfyrirlitningu á einhvern hátt er í einhverskonar hámarki og mér finnst það frábært ! " bætir Hugleikur við .
Að því sögðu er það áhugavert hvað unga kynslóðin hefur látið í sér heyra að undanförnu , sbr. byltingar á samfélagsmiðlum , Free the nipple , Þöggun , Konur tala og 6dagsleikinn .
" Fyrir mína parta myndi ég segja að þetta væru okkar bestu tímar , þó ég hafi nú ekki lifað langa ævi en það eru góðir hlutir að gerast núna í þessum málum , " segir Anna Tara .
" Það sem er að gerast í dag , þessar byltingar og svona , er allavega að hjálpa þessum þáttum mikið .
Það er ekki skortur á umræðuefnum , " segir Hugleikur að lokum .
Þetta skemmtilega dúó heldur áfram að tala um mál sem snerta okkur flest en fáir þora að ræða opinberlega .
Hægt er að hlusta á eldri þætti í gegnum Sarpinn á ruv.is en næsti þáttur verður á dagskrá 1. júlí .
