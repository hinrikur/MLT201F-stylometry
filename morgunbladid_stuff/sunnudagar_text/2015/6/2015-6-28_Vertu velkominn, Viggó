Bækurnar um Viggó viðutan , einhverja viðkunnanlegustu andhetju bókmenntasögunnar , komu út á íslensku á árunum 1978-1988 á vegum Iðunnar .
Sögurnar um hinn síþreytta , kúrulega og mis-músíkalska Belga áttu uppruna sinn í penna og hugviti teiknimyndarans Andrés Franquins , sem vann á hinu goðsagnakennda tímariti Spirou .
Bækurnar eru fyrir löngu orðnar að sígildum dægurmenningargersemum , ásamt öðrum á borð við Tinnabækurnar og Sval & Val , sem eru landar hans Viggós .
Undirritaður sleit barnsskónum á níunda áratugnum og var innblásinn af uppátækjasamri hugmyndaauðgi þessa tvívíða uppeldisbróður síns .
Ég tók því kollhnís af gleði þegar ég frétti af því að Froskur útgáfa væri að gefa út nýja röð þar sem brandararnir sem Franquin teiknaði verða allir gefnir út í tímaröð , en hingað til hefur aðeins rjóminn verið fleyttur ofan af verkum hans .
Til stendur að nýju bækurnar um Viggó verði nítján talsins ( áður voru þær tólf ) og geta því framsýnir ættingjar yngstu kynslóðarinnar , sem láta bókmenntalegt uppeldi þeirra sig varða , tryggt sér afmælis- og jólagjafir næsta áratuginn .
