Hvað er illska og hvað veldur henni ? Hvers vegna er fólk andstyggilegt við annað fólk og vinnur því jafnvel mein ? Er það minnimáttarkennd , óöryggi , siðblinda eða jafnvel peningaskortur ? Og hvað er til ráða ? Er hægt að einangra illskuna og halda henni þannig í skefjum ? Jafnvel hreinsa fólk af illskunni ? Eða býr einfaldlega illt og gott í öllum mönnum ? Orri Páll Ormarsson orri@mbl.is Þe ir hittust á götuhorni .
Yngri maðurinn stóð þar í von um viðskipti og samþykkti því möglunarlaust að fylgja þeim eldri heim til hans gegn fimmtíu dollara gjaldi .
Þar fékk eldri maðurinn að leggja hlustir við maga hans og hjarta .
Þegar hann hugðist hafa munnmök við gestinn , spyrnti sá síðarnefndi á hinn bóginn við fótum .
" Það kostar aukalega ! " Eldri maðurinn dró seiminn og færði gesti sínum drykk sem innihélt tvær svefntöflur .
Er höfgi rann á gestinn lét húsráðandi til skarar skríða , risti hann á háls með hnífi .
Honum blæddi út á örfáum mínútum .
Því næst færði morðinginn hinn látna úr fötunum og tók ljósmyndir af honum í margvíslegum stellingum .
Að því búnu dröslaði hann líkinu í baðkarið , þar sem það var sundurlimað .
Höfuðið fauk fyrst og húsráðandi kyssti það og hélt uppi samræðum við það meðan hann gerði bolnum skil .
Hjarta gestsins , upphandleggsvöðvunum og hluta af holdinu af fótunum var vandlega komið fyrir í plastpokum og fært í frysti , svo gæða mætti sér á því síðar .
Afganginn af holdinu og innyflin sauð húsráðandi , þar til það var orðið að hlaupkenndu efni .
Til að varðveita beinagrindina , lagði hann beinin í bleikiefni í sólarhring áður en hann þurrkaði þau í eina viku .
Höfuðið fór til að byrja með í frystikistuna áður en holdið var fjarlægt af kúpunni líka .
Að lokum var kúpan handmáluð og lökkuð .
Vel kom á vondan Allir geta verið sammála um að illska hafi ráðið meðferðinni sem hinn 22 ára gamli vændispiltur Ernest Miller sætti af hendi raðmorðingjans , nauðgarans og mannætunnar Jeffreys Dahmers í Milwaukee haustið 1990 .
Dahmer er án efa eitt mesta illmenni sem sögur fara af , myrti að minnsta kosti sautján unga karlmenn á árunum 1978 til 1991 , limlesti og lagði suma hverja sér til munns .
Til allrar hamingju náðist hann á endanum og var dæmdur í margfalt lífstíðarfangelsi snemma árs 1992 .
Fáir hafa líklega fellt tár þegar samfangi hans , Christopher Scarver , barði Dahmer til bana í fangelsi í Wisconsin einu og hálfu ári síðar .
Þar kom vel á vondan .
En hvað fékk Dahmer til að vinna slíkt ódæðisverk ? Hann var úrskurðaður heill á geðsmunum fyrir dómi .
Hvað er illska og hvaðan kemur hún ? Í allra stystu máli má segja að illskan sé andstæðan við gæskuna .
Í stað þess að vilja fólki vel vilja þeir sem skáka í skjóli illskunnar valda öðrum skaða , andlegum og / eða líkamlegum .
Þeir nærast á óförum annarra , af einhverjum ástæðum .
Heimspekinga og aðra hugsuði greinir á hinn bóginn á um hvað veldur þessu .
Gjörðir svo sem morð , misþyrmingar eða lygar eru yfirleitt skilgreindar sem afsprengi illskunnar , jafnvel slúður , en einnig tilfinningar , eins og hatur og öfund , enda þótt þær leiði ekki endilega til þess að maður vinni öðrum mein .
Gegn vilja Guðs Illskan er miðlæg í flestum trúarbrögðum og þá yfirleitt sem andstæða við gæskuna .
Í kristni er hún til dæmis skilgreind sem eitthvað , hugsun , gjörð eða viðhorf , sem er í ósamræmi við vilja Guðs almáttugs og þar af leiðandi náskyld syndinni .
Samkvæmt gyðingdómi er illskan ekki partur af sköpunarverki Guðs en losnar úr læðingi vegna slæmra gjörða okkar mannanna .
Við berum sjálf ábyrgð á okkar ákvörðunum .
Í íslam er illska ekki til sem slík í sama skilningi og gæska .
Allt kemur frá Allah og svo lengi sem farið er að hans vilja er ekkert rými fyrir illskuna .
Óhlýðnist menn getur hins vegar allt farið í bál og brand .
Búdda fullyrti að illskan yrði að vera til , án hennar væri útilokað að átta sig á tærleika gæskunnar .
Hann var líka sannfærður um að það væri hugur manns sjálfs , en ekki fjendurnir , sem beindi manni inn á brautir illskunnar .
Búdda nefndi þrána og blekkinguna sérstaklega í því sambandi sem rót illskunnar .
Haldi einhver að einfalt sé að uppræta vandamálið , það er illskuna , skýtur rússneski rithöfundurinn Aleksandr Solzhenitsyn það rækilega niður .
" Bara að þetta væri svo einfalt ! " sagði hann .
" Bara að það væru einhvers staðar illmenni að fremja ódæði og það eina sem þyrfti að gera væri að greina þau frá okkur hinum og ganga milli bols og höfuðs á þeim .
En línan sem skilur að góðmennsku og illsku liggur gegnum hjartað á sérhverri manneskju .
Og hver vill tortíma hluta af sínu eigin hjarta ? " Það er nú það ? Auðvelt að fordæma , erfitt að skilja Fleiri rússneskir höfundar hafa hitt naglann á höfuðið .
" Ekkert er auðveldara en að fordæma mann sem fremur illvirki ; að sama skapi er ekkert erfiðara en að skilja sama mann , " sagði Fjódor Dostójevskíj .
Bandaríski rithöfundurinn Alice Sebold hefur bent á , að morðingjar , eins og Jeffrey Dahmer , séu ekki ófreskjur , heldur menn .
" Sem er það óhugnanlegasta við þá .
" Óteljandi spakmæli eru til um illsku , úr öllum áttum .
Mögulega átti heimspekingurinn Friedrich Nietzsche kollgátuna þegar hann fullyrti að maðurinn væri einfaldlega grimmasta skepnan á jörðinni .
Bandaríski rithöfundurinn John Bradshaw segir það einkenna " góða manneskju " að hún þekki sín takmörk .
Hún þekki styrk sinn en líka " skuggann " , það er veikleikana .
" Hún skilur með öðrum orðum að engin góðmennska er til án illsku .
Góðmennska og illska eru í raun og veru það sama en við höfum skipt þessu upp í okkar eigin vitund .
Pólariserað það , " segir Bradshaw .
Popparar hafa vitaskuld skoðun á illsku , sem öðru .
Eric Burdon , söngvari bresku rokkhljómsveitarinnar Animals , sagði einhverju sinni að innra með okkur öllum væru fræ bæði illsku og góðmennsku sem ættu í eilífri innbyrðis baráttu .
Og hvorugt þrifist án hins .
Dugar ekki að líta undan Er þetta þá mögulega spurning um viðspyrnu ? Eðlisfræðingurinn Albert Einstein sagði að heimurinn væri hættulegur staður ; ekki vegna illskunnar heldur vegna fólksins sem lætur hana viðgangast .
Keimlík ummæli eru eignuð írska heimspekingnum og stjórnmálamanninum Edmund Burke .
Bandaríski mannréttindafrömuðurinn Martin Luther King , yngri , talaði á svipuðum nótum .
Gekk meira að segja heldur lengra .
Sagði alla sem horfa aðgerðalaust upp á illskuna bera eins mikla sök og þeir sem eiga beina aðild að henni .
Það dugar því ekki að líta undan .
Ekki er heldur allt sem sýnist við illskuna , alltént ef marka má ummæli bandaríska rithöfundarins Gregorys Maguires : " Fólk sem þykist vera illa innrætt er yfirleitt ekkert verra en við hin ...
Það er fólk sem þykist vera gott , eða á einhvern hátt betra en aðrir , sem við þurfum að vara okkur á .
" Stundum dulbýr illskan sig .
" Illskan er ekki áberandi , hún deilir rúmi með okkur og snæðir við sama borð , " sagði enska skáldið W.H .
Auden .
Franska skáldið Charles Baudelaire var sannfærður um að illskan væri áreynslulaus , hún væri afsprengi örlaganna , en gæskan væri hins vegar af listrænum uppruna .
Ef til vill er bara auðveldara að vera illur en góður .
Það segir alla vega bandaríski handritshöfundurinn Scott Alexander .
" Það er auðvelt að deyja , tapa og svindla .
Meðalmennskan er auðveld .
Haldið ykkur frá því sem er auðvelt ! " Felst illskan ef til vill í þekkingunni ? Ekki ef marka má hinn bráðunga bandaríska rithöfund Veronicu Roth .
" Þekking er máttur .
Máttur til að breyta rangt ...
eða rétt .
Mátturinn sem slíkur er ekki illur og þar af leiðandi þekkingin ekki heldur , " segir hún .
Kanadíska skáldkonan Margaret Atwood gengur enn lengra ; leggur illsku til jafns við heimsku .
Það er að segja þegar horft er til útkomunnar .
Góður ásetningur ? Kannski er illska mannanna tilviljunum háð , alltént ef marka má bandaríska skáldið T.S .
Eliot en hann var þeirrar skoðunar að það sem hefði slæmar afleiðingar í þessum heimi væri yfirleitt á ábyrgð manna með góðan ásetning .
Enski furðusagnahöfundurinn Terry Pratchett var hins vegar á því að rótin lægi hjá okkur sjálfum .
" Illskan sprettur fram þegar við byrjum að umgangast fólk eins og hluti , " sagði hann .
Margir tengja illskuna við völd og bandaríski heimspekingurinn Eric Hoffer benti einmitt á , að illskan heillaði oft þá veiklyndu , eða þá sem minna mega sín , enda færði hún þeim vald og styrk .
Svo eru það auðvitað peningarnir .
Í huga bandaríska rithöfundarins Marks Twains var málið ekki flókið : " Peningar eru rót alls ills .
" Þær systur , illskan og siðblindan , hafa lengi átt samleið og mörg helstu illmenni sögunnar hafa átt það sammerkt að iðrast ekki gjörða sinna .
Jafnvel þótt tugir , þúsundir og jafnvel milljónir manna hafi legið í valnum af þeirra völdum .
Siðblindir eiga sem kunnugt er vont með að setja sig í spor annarra og gera sér grein fyrir afleiðingum gjörða sinna .
Harmleikur eða tölfræði ? Orð Jósefs Stalíns , leiðtoga Sovétríkjanna , súmmera þetta ágætlega upp : " Eitt dauðsfall er harmleikur , dauði einnar milljónar er tölfræði .
" Adolf Hitler , foringi nasista í Þýskalandi , óttaðist heldur ekki afleiðingar sinna gjörða .
" Við þurfum ekki að óttast dóm sögunnar .
Ég meina , hver er að tala um útrýmingu armensku þjóðarinnar í dag ? " sagði hann á sinni tíð .
Samverkamaður hans , Adolf Eichmann , mælti að hildarleiknum loknum , það er Helförinni og seinni heimsstyrjöldinni : " Til að taka þetta saman verð ég að segja að ég iðrast einskis .
" Sumir töldu sig hreinlega vera að gera rétt , svo sem Pol Pot , leiðtogi Kambódíu .
" Ég vil að þið vitið að allt sem ég gerði var fyrir land mitt , " sagði Pot en áætlað er að fjórðungur kambódísku þjóðarinnar hafi týnt lífi af hans völdum .
Svo er það hatrið , það vill villa mönnum sýn .
" Bandaríkjamenn eru hinn mikli Satan , særði snákurinn , " sagði Ayatollah Khomeini , æðstiklerkur í Íran .
Og Robert Mugabe , forseti Simbabve , er ekki hrifinn af hvíta manninum .
" Eini hvíti maðurinn sem þú getur treyst er dauður hvítur maður .
" Þá geta gjörðir auðvitað verið lausnamiðaðar .
Eins og hjá fyrrnefndum Stalín .
" Dauðinn er lausn allra vandamála , " sagði hann .
" Enginn maður – enginn vandi .
" Kærleikurinn mun sigra Margir hafa reynt að rýna inn í huga raðmorðingja .
Einn sá frægasti , Bandaríkjamaðurinn Ted Bundy sem myrti a.m.k. 35 konur , lýsti tilfinningunni sem hlýst af því að taka annað líf með þessum hætti : " Maður horfir í augun á fórnarlambinu meðan öndin yfirgefur líkamann .
Á því augnabliki er maður guð .
" Fyrir dómi sagði norski fjöldamorðinginn Anders Behring Breivik : " Ég gengst við gjörðum mínum en ekki sektinni .
Ég gerði þetta af nauðsyn .
" Margt af því sem hér hefur komið fram er eflaust ekki uppörvandi .
Enginn virðist búa að meðulum til að lækna illsku .
Þó má hugga sig við orð spænska rithöfundarins Miguels de Cervantes : " Hvorki gæska né illska duga að eilífu ; hafi illskan ráðið ríkjum lengi hlýtur að styttast í gæskuna .
" Alltaf má líka leita til indverska friðarsinnans Mahatmas Gandhis .
" Þegar ég örvænti , " sagði hann , " minnist ég þess að í gegnum söguna hafa sannleikurinn og kærleikurinn alltaf farið með sigur af hólmi .
Uppi hafa verið harðstjórar og morðingjar , sem um tíma hafa virst ósigrandi , en á endanum bíða þeir ætíð lægri hluti .
Munið það – ætíð .
" Engin heilbrigð manneskja getur verið ill Illska hefur gegnum aldirnar verið klassískt leiðarstef í bókmenntum og listum og þá ekki síst barátta góðs og ills .
Barátta sem mun líklega seint hætta að veita rithöfundum og listamönnum innblástur .
" Illskan er ógnandi og heillandi í senn .
Hún er og verður drifkraftur sem maður ber óttablandna virðingu fyrir og þegar maður kynnist hreinræktuðum illmennum , eins og Hitler eða einhverjum fjöldamorðingjum , vekur það forvitni manns .
Hvers vegna urðu þessir menn svona ? Hvernig virka þeir og eru þetta yfir höfuð menn ? " segir Stefán Máni rithöfundur , sem skapað hefur ófá illmennin í skáldsögum sínum .
Illskan tengist dauðanum Hann segist oft velta því fyrir sér hvort illska sé það illa sem við mennirnir gjörum eða hvort hún sé fyrirbæri sem eigi sér sjálfstætt líf .
" Trúarbragðasagan fléttast inn í þá pælingu og barátta góðs og ills .
Guð og djöfullinn og allt það .
Maður sem gerir eitthvað illt , er hann vondur að upplagi eða heltekinn af einhverri kosmískri illsku ? " spyr Stefán .
Hann tengir illskuna líka við dauðann .
" Við erum lifandi og óttumst dauðann .
Við erum hrædd við hann , snobbum fyrir honum og viljum ekki tala um hann .
Þetta tengjum við oftar en ekki illskunni .
Lífið er gott en dauðinn vondur .
" Stefán bendir á að illskan geti snúist um sjónarhorn , ekki sé sama úr hvaða átt sé horft á hana .
" Við sjáum ljón drepa kálf í dýralífsmynd .
Ef við höfum kynnst ljóninu á undan og vitum að það á litla sæta unga finnum við ekki til með kálfinum en ef við höfum fylgst með kálfinum fæðast og vaxa úr grasi hugsum við illa til ljónsins .
Svo má auðvitað skoða þetta í stærra samhengi .
Við ræktum dýr til að slátra þeim og finnst það ekki vera illska .
Síðan sjáum við mynd af einhverjum sem búinn er að skjóta hreindýr og hneykslumst á honum af því að hann er með blóð út á kinn .
Samt myndum við varla skilgreina það sem illsku , í það minnsta ekki fyrr en farið væri að kvelja og pynta aumingja dýrið .
Sjónarhornið getur verið lykilatriði í þessu sambandi .
" Þjónar illskunnar Spurður hvort hann hafi komist að einhverri niðurstöðu gegnum skrif sín um illsku og illmenni segir Stefán svo ekki vera .
" Ég er hins vegar gjarn á að setja hlutina í stærra samhengi og í bókunum mínum eru mestu illmennin á bandi hins illa , þjónar illskunnar , alveg eins og gott fólk er þjónar kærleikans .
Oftast eru þetta manneskjur með bresti sem líklega hafa verið ólánsamar í lífinu og hafa villst inn á hinar myrku brautir .
Þær hafa tapað tengslunum við kærleikann og lífið .
" Að dómi Stefáns er Íslamska ríkið líklega þekktasta illa aflið í heiminum í dag .
" Þeir laða mikið að sér reitt ungt fólk sem alist hefur upp í fátækt og niðurlægingu og fer fyrir vikið að hata allt og alla .
Brotið fólk og beygt er stundum tilbúið að gefa sig hinu illa á vald .
Þannig finnur það tilganginn og eitthvað til að trúa á enda þótt þessi samtök séu bara illska , yfirgangur og ógeð .
" Stefán er þeirrar skoðunar að engin heilbrigð manneskja geti verið ill , hún sé einfaldlega of mennsk til þess .
" Maður þarf að tapa trúnni á tilganginn og mennskuna til að gefa sig hinu illa á vald .
En svo má líka spyrja hvort mennska sé yfirhöfuð til nema sem mennsk hugmynd .
" 