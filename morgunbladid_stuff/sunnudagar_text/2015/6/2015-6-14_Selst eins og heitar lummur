Fræðibækur ná ekki oft að komast í efstu sæti metsölulista hér á landi en það gerði fjórða útgáfa Handbókar í lyflæknisfræði nýlega .
Tyllti sér í annað sæti metsölulista Eymundsson þegar í fyrstu vikunni eftir útgáfu .
Læknar og annað heilbrigðisstarfsfólk vill greinilega ekki án bókarinnar vera .
Orri Páll Ormarsson orri@mbl.is Handbók í lyflæknisfræði er skrifuð með fagfólk í huga , en í henni er að finna umfjöllun um helstu sjúkdóma sem lyflæknar fást við .
Til lyflækninga teljast ýmsar af stærstu sérgreinum læknisfræðinnar , eins og hjartalækningar , krabbameinslækningar , lungnalækningar og meltingarlækningar svo að nokkrar séu nefndar .
Fyrsti vísir að bókinni leit dagsins ljós árið 1996 , en þá var um að ræða lítið hefti er kallaðist Handbók lyflækningadeildar Landspítala og innihélt ýmsar leiðbeiningar sem voru fyrirliggjandi á deildinni .
Það var svo með annarri útgáfu bókarinnar að Ari J. Jóhannesson og Runólfur Pálsson tóku að sér ritstjórn og allur texti var ritaður frá grunni .
Bókin hefur síðan þróast ört og öðlaðist þriðja útgáfa sem kom út árið 2006 miklar vinsældir meðal lækna og annars heilbrigðisstarfsfólks hér á landi .
Styðja við skynsamlega nálgun Höfuðmarkmið með útgáfu Handbókar í lyflæknisfræði er að styðja við skynsamlega nálgun og meðferð helstu sjúkdóma og vandamála sem heyra til lyflækninga .
Umfjöllunin hefur í mörgum tilvikum sérstaka tilvísun í aðstæður hérlendis .
Ritstjórar fjórðu útgáfu Handbókar í lyflæknisfræði , Ari J. Jóhannesson , Davíð O. Arnar , Runólfur Pálsson og Sigurður Ólafsson , eru allir starfandi sérfræðingar við lyflækningasvið Landspítala , en meira en 50 höfundar , flestir þeirra læknar við störf hér á landi eða erlendis , koma að ritun kaflanna , sem eru 30 talsins .
Bókin er tæplega 500 bls. að lengd .
Ritstjórarnir bjuggust ekki við að bókin færi í efstu sæti metsölulista , en um 800 eintök eru seld þegar þetta er skrifað .
Góðar viðtökur koma þeim þó ekki í opna skjöldu .
" Níu ár eru síðan síðasta útgáfa kom út og þörfin var greinilega uppsöfnuð , " segir Ari .
Læknar og læknanemar á bak við flest seld eintök Runólfur segir þriðju útgáfuna þá fyrstu sem kalla megi eiginlega bók og hún hafi notið mikilla vinsælda meðal heilbrigðisstarfsfólks .
" Nemendur í læknisfræði og öðrum heilbrigðisgreinum hafa verið að nota bókina og hún hefur verið í notkun um allt land á heilbrigðisstofnunum .
Við ákváðum svo að hafa útgáfuna enn veglegri núna og þess vegna byggðist mikil eftirvænting upp , " segir Runólfur og Davíð bætir við að það hafi ekki dregið úr þörfinni að þriðja útgáfan hafi ekki verið fáanleg í tvö til þrjú ár .
Spurðir hvort þeir haldi að almenningur sé að kaupa bókina líka segir Davíð það hugsanlegt en hafa beri í huga að hún sé skrifuð með fagfólk í huga .
" En auðvitað hafa fjölmargir aðrir áhuga á þessu efni og í bókinni er að finna greinargóðar upplýsingar á íslensku um fjölmarga algenga sjúkdóma .
Það má því vel vera að einhverjir kaupi bókina af forvitni , " segir Davíð .
Ari bendir í þessu sambandi á að læknar á Íslandi skipti hundruðum og stór hluti þeirra hafi not fyrir bók sem þessa og Sigurður bætir við að líklegast sé að læknar og læknanemar séu aðallega á bak við seld eintök til þessa .
" Þeir virðast hafa rokið af stað um leið og bókin kom út .
" Að sögn Ara voru ungir læknar upphaflegi markhópurinn og svo er enn .
" Það hefur á hinn bóginn komið okkur ánægjulega á óvart að sérfræðilæknar og annað heilbrigðisstarfsfólk hefur í vaxandi mæli viljað eiga þessa bók , " segir Ari .
Hann segir að upplýsingar um lyfjameðferð algengra sjúkdóma séu ekki alltaf einhlítar þannig að erfitt geti reynst að henda reiður á hvað henti best hverju sinni og bókinni sé ætlað að vera málamiðlun í því tilliti , " segir Ari .
Fræðileg umfjöllun á íslensku Ari segir ritstjórana hafa lagt mikla áherslu á að hafa fagorð og önnur hugtök á íslensku og móðurmálið hljóti fyrir vikið veglegan sess í bókinni .
" Það er mikilvægt að læknar hugsi og tali á íslensku , " segir hann .
Runólfur hnykkir á þessu .
" Þetta hefur verið keppikefli hjá okkur Ara síðan við tókum fyrst við þessu verkefni og stærsta skrefið er stigið með þessari útgáfu .
Þegar ég var í framhaldsnámi í Bandaríkjunum þótti mér sláandi hversu lítill munur var á málinu sem læknar töluðu annars vegar sín á milli og hins vegar við sjúklinga og aðstandendur .
Við höfum átt erfitt uppdráttar hér gegnum árin þar sem íslenskan hefur ekki búið yfir nægilega miklum orðaforða .
Það hefur þó verið að lagast og sennilega er útgáfa þessarar bókar eitt stærsta skrefið í því sambandi .
Þetta er mjög jákvætt hvað almenning snertir og hvetur um leið lækna til að bæta sig í samskiptum við sjúklinga , " segir Runólfur .
Ari bætir við að nokkur orð sem þegar sé farið að nota víðar hafi beinlínis orðið til við gerð bókarinnar .
" Hlutverk okkar var að samræma texta milli einstakra kafla og taka um leið ákvörðun um notkun tiltekinna orða .
Þar sem orðin eru ný eða framandi setjum við ensk heiti í sviga fyrir aftan til að taka af öll tvímæli , " segir Ari .
Þeir taka fram að samráð hafi verið haft við sérfræðinga á sviði íslenskrar tungu , m.a. hjá Íslenskri málstöð .
Unnið hafi verið að uppbyggingu íðorðasafns fyrir læknisfræði á íslensku og þar hafi sumt unnið sér sess og annað ekki .
Loks vilja ritstjórarnir geta framlags Jóhanns Heiðars Jóhannssonar , læknis , sem barist hefur fyrir notkun íslenskra íðorða í læknisfræði .
Davíð bætir við að einn helsti styrkur bókarinnar sé að hún hafi í mörgum tilvikum sérstaka tilvísun í íslenskar aðstæður hvað varðar greiningarferli og meðferð sjúkdóma og fyrir vikið njóti hún mikilla vinsælda meðal lækna sem starfa hérlendis .
Ritstjórarnir segjast á þessum tímapunkti fá léttan hroll við tilhugsunina þegar spurt er hvort verkefninu verði ekki örugglega haldið áfram og fimmta útgáfa gefin út að nokkrum árum liðinum liðnum .
Síðan skella þeir upp úr .
Þetta er reyndar gríðarlega umfangsmikið verkefni sem þeir hafa fyrst og fremst sinnt í frístundum .
" Það er líklegra en ekki , " segir Davíð .
" Þegar viðtökur eru svona góðar sýnir það að þörfin er rík og því nauðsynlegt að útgáfu bókarinnar verði haldið áfram í framtíðinni .
Auðvitað verður að setja markið hærra með hverri útgáfu .
Til að bók sem þessi standi undir nafni þurfa gæði hennar að vera sambærileg við hliðstæðar erlendar bækur en mikið framboð er af bókum á ensku .
" Runólfur segir líka vaxandi eftirspurn eftir rafrænni útgáfu og stefnt sé að því að koma bókinni út þannig í framtíðinni .
" Það yrði þá að gera það með tæknilegum útfærslum sem gerðu hana að raunverulegri rafbók , sem er svo annað verkefni , " segir hann .
Háskólaútgáfan gefur bókina út og fæst hún í öllum helstu bókabúðum .
Ritstjórar vilja að lokum koma á framfæri þökkum til útgáfunnar fyrir ánægjulegt samstarf .
