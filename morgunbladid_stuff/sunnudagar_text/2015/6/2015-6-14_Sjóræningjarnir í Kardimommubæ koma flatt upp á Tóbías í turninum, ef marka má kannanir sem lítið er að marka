Sjálfsagt er óþarft að leggja of mikið upp úr skoðanakönnunum sem birtast á miðju kjörtímabili .
Nokkur dæmi Á miðju kjörtímabilinu 1991-1995 mældist Kvennalistinn stærsti flokkur landsins .
Sumum þóttu það merk tímamót .
Einhverjir töldu þetta sýna að " fjórflokkurinn " væri um það bil að koma sér fyrir í djúpri gröf og fögnuðu óspart , eins og þeir gera jafnan þegar þeir gefa út þá spá um " fjórflokkinn " .
Þeir voru líka til og ekki svo fáir sem töldu þetta hrikalegar fréttir fyrir Sjálfstæðisflokkinn og forystu hans , gott ef ekki rothögg .
Sá flokkur hafði frá stofnun sinni verið stærsti flokkurinn eftir hverjar kosningar ( að vísu ekki alltaf að þingstyrk ) .
Í kosningunum tveimur árum síðar , vorið 1995 , fékk Sjálfstæðisflokkurinn 25 þingmenn , tapaði aðeins 1 þingmanni og myndaði stjórn á ný .
Í næstu kosningum þar á eftir , vorið 1999 , jók flokkurinn fylgi sitt á ný og myndaði stjórn þriðja kjörtímabilið í röð .
Í kosningunum þar á eftir , vorið 2003 , tapaði flokkurinn nokkru fylgi eftir mikla herferð gegn honum , þar sem stærsta fyrirtæki landsins , fjölmiðlaveldi þess , Ríkisútvarpið og Samfylkingin tóku höndum saman um að fleyta nýrri stjórn til valda í krafti lygavefjar sem spunninn var .
Flokkurinn tapaði nokkru fylgi , en hélt velli og myndaði 4. ríkisstjórn sína í röð .
Í kosningunum þar á eftir , vorið 2007 , bætti flokkurinn aftur við sig og myndaði 5. ríkisstjórnina í röð .
En hvað varð um Kvennalistann , stórveldið frá miðju kjörtímabilinu 1991-1995 sem kveikti svo glæstar vonir ? Hann var , eins og menn muna , að eigin sögn algjörlega óháður hefðbundnum stjórnmálalegum línum .
En hann hvarf samt , eins og ekkert væri , inn í Samfylkinguna og hefur ekki sést til hans síðar .
Það lýsti enginn eftir listanum þegar hann hvarf .
En hefði það verið gert hefði vísast verið sagt í tilkynningunni frá lögreglunni að " þegar hann fór að heiman var hann með kápuna á báðum öxlum , en að öðru leyti í lánsfatnaði frá léttklædda keisaranum í ævintýrinu " .
Nýtt stórveldi Nú eru Píratar stærstir flokka .
Þeir eru enn þá meira ekki neitt en Gnarr var á sinni tíð .
Eftir því sem næst verður komist er eina stefnumál þeirra það að tryggja óheftan niðurhalsrétt á hugverkum á veraldarvefnum .
Þetta virðist ekki mikilfenglegur málefnagrundvöllur en virðist þó mun efnismeiri en sá sem Björt framtíð Guðmundar Steingrímssonar kann að snúast um og er þá Guðmundur innifalinn .
En þá lætur nærri að spyrja , hvernig stendur á þessum spútnikfyrirbærum í könnunum sem kjósendur meina svo ekkert með , þegar mætt er í kjörklefann ? Píratar og Kvennalisti eru ekki einir um að skjótast upp í himinhvolfið eins og Gagarín og vera jafn fljótir og hann að komast niður á jörðina aftur .
Dæmin eru mörg .
Þjóðvaki Jóhönnu virtist ætla að gera það gott en kom loks fáliðaður á þing .
Stjórnmálafræðingar sögðu hann þó vera sigurvegara kosninganna , en eftir þær skipti hann ekki nokkru einasta máli .
Merkilegt hlutverk sigurvegara það .
Sama má segja um framboð Vilmundar 1983 .
Og nýrri framboð , sem erfitt er að muna nú hvað hétu , sýndu svipaða takta .
Þau flugu ótrúlega hátt um skamma hríð og forystumenn á þeim bæjum töluðu digurbarkalega í nafni þjóðarinnar á meðan mælingin var svona hugguleg við þá .
Lúta ekki lögmálum kjördags þótt spurt sé Líklegt er að aðspurðir séu í allt öðrum stellingum á miðju kjörtímabili en þegar dagur alvörunnar er skammt undan .
Án þess að hafa minnsta fræðilegan grunn undir vangaveltum sínum ætti bæði að vera óhætt og leyfilegt að geta í þessar eyður .
Þegar flokkar skjótast óvænt upp í himinhæðir virðist reynslan sýna að líta megi á hagstæðar mælingar þeirra sem eins konar anga frá óákveðnu fylgi .
Þeir sem þannig svari séu líklegri til að kjósa en aðrir úr óákveðna hópnum og séu um þessar mundir ósáttari en aðrir í hópi óákveðinna .
Þeir vilji að það sjáist í þá óánægju þótt þeir séu ekki endanlega búnir að gera upp við sig til fulls að hverjum hún beinist fyrst og fremst .
Einhverjir kunna að blása upp og telja þetta lakari stjórnmálafræðikenningu en aðrar .
Þeir um það .
Um þessar mundir bera kannanir þó einmitt með sér að allstór hópur kjósenda sé ekki fyllilega sáttur við ríkisstjórnarflokkana .
En jafn augljóst er að sami hópur sjái ekki betra hald í hinni hefðbundnu stjórnarandstöðu .
Hún er þó sannarlega vön að bæta stöðu sína þegar stjórnarflokkum fipast .
Fleiri ástæður En önnur skýring til fyllingar því að stjörnuljósin deyja svo fljótt út sem raun er á , er að menn taki að rýna af meiri alvöru en áður á flokkinn eða framboðið sem skotist hefur í hæstu hæðir .
Og að þau hafi flest tapað á slíkri skoðun .
Niðurhals-heimsmynd og andúð á eignarrétti á hugverkum ásamt tilfallandi afstöðu byggðri á reynslu þingmanna úr tölvuleikjum getur dugað til að ná upp yfir lágmark við úthlutun 1. þingsætis .
En það er ekki víst að það nægi sem vísbending um hvernig menn muni stjórna landinu fái þeir aðstöðu til .
Nýju framboðin segjast undantekningarlaust ætla sér að feykja burtu spillingu hins fúna fjórflokks , sérdrægni kjörinna fulltrúa hans og óþolandi pukri , undirmálum og óhreinlyndi .
Stjórnmálin muni í þeirra höndum snúast um hreinar og tærar hugsjónir í þágu fólksins .
Í því sambandi er fróðlegt að glugga í bókardóm Björns Bjarnasonar , fyrrverandi ráðherra , um bókina Útistöður eftir Margréti Tryggvadóttur .
Dómurinn birtist í nýjasta hefti Þjóðmála .
Björn er jákvæður í garð verks höfundar og segir m.a. : " Meginkostur hinnar löngu bókar Margrétar Tryggvadóttur um þingmennsku hennar 2009 til 2013 er einlægnin í frásögninni .
Hún hlífir engum , hvorki sjálfri sér né öðrum , heldur segir frá hlutunum eins og þeir koma henni fyrir augu .
" Þegar horft er til umræðuefnis þessa bréfs er bersýnilega fengur að slíkri bók , því Margrét var í Borgarahreyfingunni , Hreyfingunni og Dögun og það með Birgittu Jónsdóttur , sem síðar tók þátt í að íslenska Píratahreyfinguna og komst á hennar vængjum aftur inn á þing .
Heyrðirðu dynkinn þegar dýrlingurinn féll ? Af dómi Björns má hins vegar einnig ráða að bók Margrétar sýni að á ýmsu hafi gengið á kjörtímabilinu , sem kjósendur Hreyfingar og annar almenningur var aldrei upplýstur um .
Og ekki birtast stærstu átakamálin endilega öll sem stjörnublik á heiðhvolfi hinnar hreinu hugsjónabaráttu : " Við þinglok sumarið 2012 varð mikil rimma innan þinghóps Hreyfingarinnar um hver skyldi verða fulltrúi hans á allsherjarþingi Sameinuðu þjóðanna í New York í tvær vikur í október 2012 .
Þótti Margréti og Þór ( Saari ) " fullgróft " að Birgitta léti eins og sjálfsagt væri að hún sæti allsherjarþingið .
Hótaði Birgitta að hætta öllum samskiptum við Margréti og Þór fengi hún ekki að fara til New York ( bls. 451 ) og krafðist þess síðan að fjárhagur hennar yrði skilinn frá fjárhag þinghópsins , vildi hún þetta skráð í fundargerðarbók þinghópsins þótt hún hefði ekki rætt málið á fundi hans .
" Hæpið er að nokkur " fjórflokkanna " hafi nokkru sinni sýnt svo mikil tilþrif við val á þingfulltrúa til að fá að vera á þingi SÞ í tvær vikur , að einhver flokkurinn hafi riðað til falls af því tilefni .
Það getur vissulega verið skemmtilegt að fá tækifæri til að spranga á spariskónum um hinar frægu höfuðstöðvar SÞ í fáeina daga .
Ísland hefur ekki mikil áhrif þar , svo sem vonlegt er , og óbreyttur þingfulltrúi , sem lítur inn í nokkra daga , er varla svo grænn að halda að sú koma hans muni hafa nokkur minnstu áhrif fyrir einn eða neinn .
Þannig að það er dálítið frumlegt , ef ekki frekt , að vera tilbúinn til að kljúfa stjórnmálaflokk í herðar niður af slíku tilefni .
Sagt hefur verið um sjálfsævisögur stjórnmálamanna og sjálfsagt fleiri en þeirra að þær geti borið fjölbreytt heiti .
En undirtitill þeirra langflestra ætti þó að vera einn og hinn sami : Hvers vegna í ósköpunum hafði ég alltaf rétt fyrir mér ? Björn Bjarnason segir að bókin Útistöður eftir Margréti Tryggvadóttur sé í hópi undantekninganna frá þeirri reglu .
Gott hjá henni .
