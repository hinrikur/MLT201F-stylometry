Pönksveitin Kælan Mikla hefur komið eins og stormsveipur inn í íslenskt tónlistarlíf og undirbýr sveitin nú útkomu sinnar fyrstu breiðskífu með miklu tónleikasumri .
Kælan sameinar mynd , ljóð , gjörninga og tónlist undir einum hatti sem hefur bæði ögrað og heillað þá sem hafa mátað hann .
Davíð Már Stefánsson davidmar@mbl.is Við byrjuðum sem ákveðið gjörningakonsept , við höfum síðan ekki haft mikinn tíma til að þróa það sökum tónlistarinnar , " segir Laufey Soffía Þórsdóttir um rafpönksveitina Kæluna Miklu sem hún skipar ásamt þeim Sólveigu Matthildi Kristjánsdóttur og Margréti Rósu Dóru-Harrysdóttur .
Þrímenningarnir eru samankomnir á svölum öldurhúss í miðbæ Reykjavíkur , einkar vel settar með sígarettur og bjór í því sem á að heita íslenskt sumar – átta stiga hita og alskýjuðu .
Sveitin hefur farið mikinn að undanförnu en ásamt því að hafa lagt land undir fót á árinu þá stendur hún í ströngu við tónleikahald hér heima í sumar auk þess sem breiðskífa mun brátt líta dagsins ljós .
Upphefja myrkrið Kælan Mikla , titill sem fenginn er að láni úr Múmínálfunum , kemur fram á tónlistarhátíðinni Secret Solstice sem fram fer nú um helgina í Laugardalnum og kveðast þrímenningarnir einkar spenntir .
" Ég talaði við Egil um að spila á hátíðinni í fyrra , mig langaði svo mikið að sjá Massive Attack .
Það gekk hins vegar ekki upp og við vorum strax sett á lista fyrir hátíðina í ár , " segir Sólveig Matthildur um Egil Ólaf Thorarensen , einn af skipuleggjendum hátíðarinnar .
" Svo komum við til með að spila á Eistnaflugi í Neskaupstað í júlí .
Ég er með útgáfufyrirtæki sem heitir Hið myrka man og verð einnig með svona hálfgert " off-off venue " á hátíðinni .
Við munum spila þar í tveimur útgáfum , fyrst sem Kælan 1 og svo Kælan 2 .
Við erum að breyta aðeins til um þessar mundir en í stað trommusetts erum við komin með trommuheila og hljóðgervla .
Fyrra settið sem við spilum felur í sér hrátt trommusett en það síðara trommuheilann og hljóðgervlana .
Síðara settið mun síðan leiða út í gjörning sem ég loka kvöldinu með .
Ég mun þar upphefja myrkrið .
Fólk mun leita til mín og ég mun gefa því ákveðinn styrk svo það geti borið myrkrið sem býr innra með því með stolti .
Það eru allir með myrkur innra með sér .
Það þarf ekkert að vera slæmt .
Það getur verið fallegt eins og hvað annað , " segir Sólveig Matthildur en sveitin stefnir einnig á að spila á hátíðinni Norðanpaunk um verslunarmannahelgina .
" Við erum að breyta smá um stefnu með þessu græjudóti .
Það er bara gaman að prófa eitthvað nýtt .
Við erum samt alveg sama hljómsveitin , " skýtur Margrét Rósa inn .
Vel hægt að nýta sorgina Kælan Mikla fæddist árið 2013 og er því nokkuð ung að árum .
Þrátt fyrir ungdóminn hefur sveitin þó vakið verðskuldaða athygli .
Sveitin hefur verið listuð meðal efnilegustu sveita landsins auk þess sem lag þeirra " Mánadans " var til að mynda valið fimmtánda besta lag ársins 2014 af Straumi .
Að sögn þrímenninganna sameinar Kælan tónlist , myndlist , gjörningalist og ljóðlist og hafa þær allar verið nokkuð iðnar innan allra þessara geira .
" Við kynntumst allar í MH .
Við fórum að gera hluti sem okkur fannst skemmtilegir og við pældum lítið í því hvaða senu við tilheyrðum .
Við vildum aðallega bara koma myrkrinu og sorginni sem við búum yfir til skila í einhverju listformi .
Svo eru þetta svo skemmtilegar andstæður .
Við erum allar alveg rugludallar og oft voða hressar en svo gerum við dramatíska og reiða tónlist , " segir Laufey Soffía .
" Það er samt svolítið konseptið í þessu öllu saman .
Það getur verið svo fallegt að vera leiður , sorgin er falleg .
Það er hægt að nýta hana á svo margvíslegan hátt , " bætir Sólveig Matthildur við .
" Mér finnst til að mynda alltaf voðalega gaman þegar fólk fer að gráta á tónleikunum okkar , " segir Laufey Soffía og hlær .
" Hvað sameiningu tónlistar og ljóðlistar varðar þá finnst mér hafa orðið svolítil ljóðavakning að undanförnu .
Því má eflaust þakka Fríyrkjunni og böndum á borð við Grísalappalísu sem syngja á íslensku , " segir Sólveig Matthildur og bætir við að til sé of mikið af íslenskri textagerð sem fjalli um klisjukennt bandarískt unglingadrama .
Fólk þakklátara erlendis Eins og áður segir héldu þrímenningarnir fyrr á árinu í tónleikaferðalag um Evrópu og segja þær reynsluna dýrmæta .
" Við fórum til London og spiluðum svo á hátíð í París heitir Air d ' Islande .
Við munum síðan að öllum líkindum fara aftur í tónleikaferðalag snemma í haust .
Við getum þó ekki staðfest að við séum að fara út þar sem fjármagnið er ekki komið 100% á hreint .
Það er allt í vinnslu .
Það er í raun miklu skemmtilegra að spila í útlöndum en á Íslandi .
Fólk er miklu þakklátara , þú færð líka borgað sem er tilbreyting .
Hér heima fær maður nokkra bjóra og svo er maður kvaddur , " segir Margrét Rósa með bros á vör .
" Það er bara greinilega meiri hefð fyrir því að borga sig inn á tónleika úti en hér heima , " skýtur Laufey Soffía inn .
" Það vantar betra viðhorf gagnvart tónlistarmönnum hér á landi að mínu mati , meira þakklæti .
Það er allt í lagi að fá ekki alltaf borgað fyrir tónleika , þetta snýst ekki allt um peninga .
Ég er meira að tala um að fólk beri virðingu fyrir því að við erum að uppljóstra okkar leyndardómum í gegnum þennan miðil , " segir Sólveig Matthildur .
Stöllurnar segja ekki skipta neinu máli þegar þær spila erlendis að allir textar þeirra séu á íslensku , ef eitthvað er , þá hjálpi það fremur en hitt .
" Ef tilfinningin kemst til skila , þá skiptir engu máli á hvaða tugnumáli er sungið , " segir Margrét Rósa .
Upp í úthverfin " Íslenska samfélagið er bara svo lítið .
Það er alltaf sama fólkið sem tímir ekki að borga sig inn að fara að sjá sömu böndin , " segir Laufey Soffía .
Sólveig Matthildur kemur því að að það sé draumur sinn að stofna tónleikastað einhvers staðar fyrir utan 101 Reykjavík , jafnvel í úthverfunum .
" Finna til dæmis einhvern stað í Mjóddinni eða í Ármúlanum .
Ég sá líka að gamli Goldfinger er til leigu , búið að henda þeirri starfsemi út .
Það væri gaman að opna " pönk-venue " á einhverjum slíkum stað .
Það þyrftu ekki nema tíu manneskjur að láta smá fjármagn af hendi til að það myndi ganga upp .
Það væri hægt að byggja upp eitthvað fáránlega gott .
Við þurfum að koma okkur úr 101 , þar eru hvort sem er bara túristar , " segir hún .
" Það vantar klárlega fleiri tónleikastaði .
Spurningin er bara hvort fólk myndi mæta .
Nennir það að fara eitthvað lengst út í rassgat til að fara á tónleika ? " spyr Laufey Soffía þær Sólveigu Matthildi og Margréti Rósu .
" Nei , fólk nennir því náttúrlega ekki .
Ég þoli það ekki , " svarar Sólveig Matthildur gremjulega .
" Ég er búin að vera að leita að húsnæði síðan ég var að verða átján ára .
Fyrir tveimur árum fann ég húsnæði á bak við leikhúsið á Snorrabraut .
Við vorum komin þar nokkur saman , ætluðum að stofna listasmiðju og tónleikastað .
Svo kom einhver skrifstofa og tók yfir allt saman , " bætir hún við .
Grandi berst í tal sem mögulegur grundvöllur slíkrar starfsemi .
Sólveig slær á tillöguna með þeirri röksemdafærslu að allt sem sé laust þar sé meira en þúsund fermetrar .
Í nokkrar sekúndur sitja allir þrír meðlimir Kælunnar í þungum þönkum og velta fyrir sér mögulegum tónleikastöðum .
Það eina sem heyrist er snarkið í nær uppsognum sígarettunum .
Fáránlegar kynjanir Þrímenningarnir sammælast því næst um það að þær þoli ekki að vera kallaðar stúlknahljómsveit .
" Ég hugsa aldrei um okkur sem þrjár stelpur í hljómsveit .
Fólk nefnir það oft við okkur að það sé eitthvað sérstakt að við séum þrjár stelpur að spila pönkmúsík , ég hef aldrei áttað mig almennilega á því .
Mér finnst orðið stúlknasveit líka vera eitthvað lítillækkandi .
Eins og við séum einhverjar litlar stúlkur sem vita ekki neitt , " segir Margrét Rósa .
" Stúlknasveitin Kælan Mikla og piltasveitin Muck .
Það er fáránlegt , " bætir Laufey Soffía við .
Undirritaður strokar laumulega út nokkrar spurningar sem innihalda orðið stúlknasveit .
" Áhugi minn á raftónlist , hljóðgervlum og fleiru er að aukast mikið núna og ég hef fundið svolítið fyrir þessu í tengslum við það .
Það er samfélag á netinu sem ræðir um þessa hluti og deilir slíkum græjum .
Um daginn vantaði mig til að mynda mixer , eða hljóðblandara .
Einu viðbrögðin sem ég fékk voru frá einhverjum gaur sem póstaði mynd af matarmixer .
Öllum fannst það voða fyndið og enginn vildi hjálpa mér að verða mér úti um tækið .
Ég varð brjáluð , " segir Sólveig Matthildur og allir viðstaddir fussa í kór .
Laufey Soffía skýtur því þó inn í að stærsti hlustendahópur Kælunnar sé strákar , í það minnsta samkvæmt fésbókarsíðu sveitarinnar .
Ófínar og ópússaðar konur Sviðsframkoma Kælunnar hefur vakið athygli en sveitin svífst oft einskis þegar kemur að því að vekja viðbrögð áhorfenda sinna .
" Við köstuðum blóðugum túrtöppum í áherfendahópinn á Eistnaflugi í fyrra , " segir Margrét Rósa en tekur það þó fram að ekki hafi verið um alvöru blóð að ræða .
" Þetta snýst bara svolítið um að taka eitthvað sem fólki finnst óþægilegt og troða því framan í það til að vekja áhuga og viðbrögð , hvort sem þau eru jákvæð eða neikvæð .
Mér finnst í raun skemmtilegra þegar fólk verður hneykslað og reitt , " bætir hún við .
" Athugasemdirnar sem sveitin hefur fengið á netinu eru til að mynda mjög fyndnar .
Það er svo margt fólk sem hatar okkur , " segir Laufey Soffía .
" Við erum að spá í að nota einhver af þessum kommentum utan á plötuumslagið hjá okkur .
Setja athugasemdirnar í gæsalappir og notendanöfnin við hliðina á , " segir Sólveig Matthildur kímin .
Að sögn þrímenninganna er von á breiðskífunni fyrir jól , bæði í vínyl- og geisladisksformi .
" Við erum að taka breiðskífuna upp með Alison í Kimono , erum búnar að vera að því í næstum því ár , " segir Sólveig Matthildur .
" Maður þarf bara að drulla þessu út .
Ef maður dettur í það að fínpússa hluti of mikið þá er það bara endalaus vítahringur .
Maður sér alltaf eitthvað sem maður getur lagað , " segir Laufey Soffía .
" Það hentar Kælunni heldur ekki að vera fínpússaðar .
Við erum mjög ófínar og ópússaðar konur , " segir Margrét Rósa hreinskilin og lýkur þar með spjallinu – enda bjór- og sígarettubirgðirnar búnar .
