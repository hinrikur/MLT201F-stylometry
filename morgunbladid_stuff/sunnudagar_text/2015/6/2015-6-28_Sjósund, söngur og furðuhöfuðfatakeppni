Kjalarnesdagar hófust síðastliðinn miðvikudag og ná hámarki nú um helgina .
Um er að ræða árlega hátíð íbúa á Kjalarnesi og verður dagskrá með fjölbreyttasta móti í dag , laugardag .
Dagurinn hefst á víðavangshlaupi UMFK kl. 11 og kl. 13 verður skrúðganga frá róluvellinum í Grundahverfi að félagsheimilinu Fólkvangi .
Samhliða verður efnt til furðuhöfuðfatakeppni .
Búist er við harðri keppni .
Í tilefni af Kjalarnesdögum var efnt til ljósmyndakeppni og verða úrslit kunngjörð í Fólkvangi upp úr kl. 14 í dag .
Einnig verður boðið upp á tónlistaratriði , Íris og Raggi syngja og spila og einnig Helmuth og Petra María .
Þá er von á heimsókn frá strákunum í skemmtiþættinum Áttunni , sem sýndur er á mbl.is .
Fastlega má búast við því að þeir hlaði í " Sumartímann " og fleiri slagara .
Utandyra verður hægt að skella sér á hestbak og keppa í kassabílaralli , auk þess sem leiktæki verða fyrir börnin .
Um kvöldið fara UMFK-leikarnir fram á róluvellinum og þar verður einnig efnt til hópgrills .
Kveikt verður í bálkesti og trúbador leikur og syngur meðan kraftar endast .
Sjóþema verður á sunnudeginum og hefst dagskrá með sjósundskynningu við Klébergslaug kl. 13 .
Hálftíma síðar verður farið í sjósund .
Milli kl. 17 og 19 verður svo kajakkennsla .
