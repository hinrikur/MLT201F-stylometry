Mér þarf helst að líka vel við þann sem ég tek mynd af , " segir Davíð Þorsteinsson sem í dag , laugardag , opnar ljósmyndasýningu sem nefnist Fólkið í bænum á Veggnum í Þjóðminjasafni Íslands .
Á sýningunni getur að líta 12 litljósmyndir sem Davíð valdi úr um einu hundraði mynda sem hann hefur tekið á sl. þremur árum á belgmyndavél fyrir 4x5 þumlunga filmu .
Að sögn Davíðs var hann mjög virkur sem áhugaljósmyndari á árunum 1983 til 1997 og tók þá aðeins svart / hvítar myndir .
" En svo kom að því að ég hætti að sjá tilganginn með þessu og gaf ljósmyndun upp á bátinn , " segir Davíð , sem árið 2011 sendi frá sér veglega ljósmyndabók með úrvali af svart / hvítu myndunum sínum .
" Það var afskaplega gaman að vinna að útgáfu bókarinnar og þegar ég var kominn með hana í hendur fór mig strax að langa til að taka myndir aftur .
Ég vildi hins vegar forðast endurtekningu og fór þess vegna að taka í lit , " segir Davíð og tekur fram að sér finnist hann fá meiri nánd við viðfangsefni sitt með því að taka myndirnar á kyrrstæða vél á þrífæti .
Spurður hvernig hann velji fyrirsætur sínar og staði segir Davíð allan gang vera á því .
" Mér finnst gaman að taka myndir af fólki í sínu hversdagslega umhverfi og leita m.a. til verslunar- og veitingafólks í miðbænum , " segir Davíð og tekur fram að hann sé með myndum sínum alls ekki að reyna að fanga karakter manna .
" Ég hef áhuga á útliti fólks en ekki sálarlífi , " segir hann .
Aðspurður segist hann stundum skipuleggja myndatökur sínar nokkuð nákvæmlega en oftar spili hann bara eftir eyranu ef hann sjái möguleika á að stilla saman fyrirsætu og spennandi umhverfi .
" Vélin sem ég nota krefst þess að ljósið sé nægilega mikið og veðrið sæmilega gott , þannig að flestar myndanna eru teknar utan vetrartíma , " segir Davíð og tekur fram að auðvitað þurfi hann líka sjálfur að vera í stuði fyrir myndatökuna .
" Ég þarf iðulega að beita mig hörðu á vorin til að koma mér í gang eftir nokkurra mánaða vetrarhlé , " segir Davíð sem segir það hlutverk sitt sem ljósmyndara að taka eftir og fanga á filmu áhugaverð atriði í umhverfinu sem fari ef til vill framhjá mörgum í amstri dagsins .
" Þó að myndir mínar séu yfirleitt ekki dapurlegar að yfirbragði þá er ljósmynd sem slík oftar en ekki svolítið angurvær , því hún geymir augnablik sem er liðið og kemur aldrei til baka .
" Spurður hvernig hann hafi valið myndirnar 12 á sýningunni úr þeim 100 sem hann hefur tekið segist Davíð hafa haft það að leiðarljósi að velja saman myndir sem líður vel hverri innan um aðra .
