Það þekkja fjölskyldur sem eiga börn á leik- og grunnskólaaldri að afmælin eru mörg hjá vinum barnanna og nóg um að vera .
Stundum geta komið upp atvik þar sem boðskortin berast óvart ekki öllum .
Til að koma í veg fyrir slík tilfelli þarf að huga vel að markvissu foreldrastarfi .
Gunnþórunn Jónsdóttir gunnthorunn@mbl.is Stóri dagurinn er runninn upp .
Barnið mitt á afmæli .
Hverjum á að bjóða ? Er það öll deildin eða allur bekkurinn eða eru það bara strákarnir eða bara stelpurnar ? Þetta ætti ekki að vera flókið .
Hins vegar gerist það stundum að einhver börn verða útundan .
Það vilja fæstir að komi fyrir .
Þegar viðkomandi barn áttar sig á því að það hafi verið útundan fylgir því eðlileg höfnun og vanlíðan .
Foreldrarnir geta einnig gengið í gegnum slíkar tilfinningar .
Íris Stefánsdóttir , barnasálfræðingur hjá Sál og huga ehf. tók saman nokkur góð ráð til þess að koma í veg fyrir að svona nokkuð gerist , því alltaf getum við fullorðna fólkið gert betur .
Eins nefnir hún nokkur ráð sem gott er að styðjast við þurfi barn að ganga í gegnum slíka höfnun .
" Auðvitað geta svona hlutir gerst óvart .
Það er nóg að gera hjá fólki í dag og flestir foreldrar undir töluverðu álagi .
Auðvitað getur öllum orðið á og bara óvart gleymt að útbúa afmælisboðskort fyrir þetta tiltekna barn .
Það geta verið eðlilegar skýringar á slíkum tilfellum , því við gerum öll mistök , " segir Íris .
" Það er hins vegar mikilvægt að reyna að tryggja að öllum sé boðið , annaðhvort öllum hópnum eða bara strákunum eða bara stelpunum .
Eða þá bara tveimur bestu vinunum eða vinkonunum .
" Íris segir að ef einhverjar sérstakar ástæður liggja að baki þess að tiltekin börn fái ekki boðskort þá þurfi að skoða þær .
Ýmsar ástæður geta komið upp og þá þarf að finna flöt á vandamálinu og ræða það til þess að geta leyst á uppbyggjandi hátt , án þess að það bitni á barninu .
" Við erum í rauninni samfélagslega skyldug til þess að hugsa um öll börn , hvort sem þau eru okkar eigin líffræðilega eða önnur börn allt í kringum okkur .
Við eigum að temja okkur þennan hugsunarhátt , að vera góð við öll börn .
Við viljum að öll börn tilheyri hópnum .
Við viljum vera fyrirmynd fyrir börnin okkar .
Ef við erum að skilja útundan sem foreldrar , þá erum við að kenna börnunum okkar að gera nákvæmlega það sama .
Þá erum við jafnvel að kenna því að það sé í lagi að leggja í einelti , því það að skilja útundan er ein útgáfa eineltis , " segir Íris .
" Þetta byrjar snemma , strax og við eignumst barn og því þurfum við að vanda okkur að vera fyrirmyndir .
Það er ábyrgðarhlutverk sem hvílir á okkur fullorðnum .
" Góð ráð fyrir foreldra þegar bjóða á í afmæli Hafa foreldrastarfið í leikskólanum eða í grunnskólanum í markvissum farvegi .
Foreldrar komi sér saman um reglur og samræmi sig varðandi afmæli .
Það er fínt að hafa ramma utan um það og fínt að hafa einhver viðmið sem allir eru sáttir við .
Hittast reglulega eða halda úti fésbókarsíðu og samræma reglur þar .
Þægilegt er að nýta fésbókina fyrir smáspjall og annað sem kemur í hugann og er það mun fljótlegra en að hittast .
Hins vegar er fínt að halda reglulegum fundum sem leikskólinn eða skólinn styður við og getur t.d. veitt fundaraðstöðu .
Reyna að hafa reglurnar sem jákvæðastar til þess að koma í veg fyrir að enginn verði útundan í afmælum .
Gott er líka að samræma reglur með gjafir .
Það eru mörg afmæli hjá fjölskyldum í dag að fara í og það kostar sitt .
Hvernig skal bregðast við ef barn verður útundan Reynum að sýna barninu okkar yfirvegun , styrk og forðast að missa stjórn á neikvæðum tilfinningum eins og kvíða og reiði .
Setjumst niður með barninu og hlustum á tilfinningar þess , sýnum skilning en vekjum um leið von hjá barninu um að hægt sé að leysa málin á uppbyggilegan hátt .
Mikilvægt er að barn upplifi ekki að það sé því að kenna eða eitthvað í fari þess valdi því að það varð af einhverjum ástæðum útundan , að foreldrar segi skýrt við barnið að það eigi góða hluti skilið og að vera með .
Ef um fleiri en eitt eða endurtekin atvik er að ræða er ráðlegt að grennslast fyrir um ástæður þess að barnið varð útundan , svo sem fékk ekki boð í afmæli , til að mynda með því að hafa samband við viðkomandi foreldra eða kennara og leita upplýsinga .
Ef barn tekur atvikið mjög nærri sér er góð huggun að gera gott úr hlutunum til að mynda með því að finna eitthvað skemmtilegt að gera með fjölskyldunni eins og að spila , baka saman köku og setja kerti á , fara út að hjóla með nesti , gera eitthvað skemmtilegt með vinkonu eða vini , eða hvaðeina sem foreldrum og barni dettur í hug sem er skemmtilegt fyrir barnið og innan skynsamlegra marka .
