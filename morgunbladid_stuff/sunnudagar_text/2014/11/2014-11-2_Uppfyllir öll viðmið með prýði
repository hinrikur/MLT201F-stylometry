Icelandair Hótel Reykjavík Natura fékk umhverfisverðlaun Ferðamálastofu fyrir árið 2014 , sem voru afhent í lok fjölsótts Ferðamálþings í Hörpu í vikunni .
Það var fyrst hótela á Íslandi sem fékk umhverfisstjórnunarkerfi sitt vottað .
Sá árangur í umhverfisstarfi þar á bæ þykir vera góður , meðal annars í flokkun úrgangs og orkusparnaði .
Margt fleira til umhverfisbóta er gert , svo sem að gestir hótelsins fá ókeypis strætókort til að auðvelda þeim vistvænar ferðir innanbæjar .
" Hótelið uppfyllir með prýði öll viðmið umhverfisverðlauna Ferðamálastofu , " segir í tilkynningu .
Verðlaunagripurinn sem fulltrúar Natura fengu er skúlptúr eftir Aðalstein Svan Sigfússon , myndlistarmann .
Hugmynd listamannsins að baki gripnum er að hann sé ör sem vísi upp á við til glæstrar framtíðar .
Gripurinn er úr íslensku gabbrói og lerki , en óunninn hluti hans táknar ósnortna náttúru .
sbs@mbl.is 