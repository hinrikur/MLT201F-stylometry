Umhverfis- og hreinsunarsamtökin Blái herinn sem Tómas J. Knútsson kafari í Sandgerði stofnaði árið 1995 voru tekin sem dæmi um fyrirmyndarframtak almennings á stórri umhverfisráðstefnu í Aþenu í vikunni .
Það var Guðfinnur Sigurvinsson , upplýsingafulltrúi Umhverfisstofnunar , sem kynnti samtökin fyrir ráðstefnugestum og segir hann framtakið hafa vakið mikla athygli gesta , en markmið ráðstefnunnar er meðal annars að undirbúa skýrslu sem kemur út á fimm ára fresti og fjallar um ástand , horfur og leiðir til úrbóta í umhverfismálum í Evrópu .
Sérstaklega var rætt um aðkomu almennings að því að bæta umhverfið .
" Við vorum að ræða loftslagsbreytingarnar sem er stærsta vandamálið sem mannkynið stendur frammi fyrir og vorum sammála um að gríðarmikið magn upplýsinga og rannsókna lægi fyrir og tími stuðandi frétta um það efni væri liðinn og nú þyrfti að finna fleiri leiðir til lausna og aðgerða .
Og til þess þarf að virkja margvíslega þátttöku alls almennings og fram komu efasemdir um að það væri hreinlega hægt , vandinn væri of umfangsmikill .
Fólk yrði einfaldlega ráðþrota og skorti þrek til að breyta lifnaðarháttum sínum í þeim mæli sem nauðsynlegt væri til að snúa þróuninni .
Ein leið sem nefnd var vænleg til árangurs var að taka málið úr stóra samhenginu og færa heim í hérað og vekja athygli á fólki sem lætur ekki bjóða sér meira og tekur af skarið í stóru sem smáu , og er öðrum hvatning , " segir Guðfinnur í samtali .
Hann vakti sérstaklega máls áhinu yfirþyrmandi vandamáli sem plastmengun í heimshöfunum er .
" Ég nefndi þá að á Íslandi væri kafari að nafni Tómas Knútsson sem hefði í tæp tuttugu ár hreinsað strendur Suðurnesjanna með stórtækum vinnuvélum í sjálfboðavinnu og ekki alltaf haft nauðsynlegan stuðning til , hvað þá skilning .
Fólk varð gapandi hissa að svona maður væri til á byggðu bóli og hefði haft úthald í öll þessi ár og það birti yfir fólki að heyra af þessu og aukinn kraftur komst í umræðuna .
Öllum bar saman um að svona fólk ætti að fá sem mest sviðsljós því það sannar ótvírætt mátt hvers og eins .
Frumkvæði og framtak Tómasar rataði þannig í niðurstöður fundarins um hvernig upplýsingarfulltrúum Umhverfisstofnana í Evrópu beri skylda til að finna slík dæmi í sínu heimalandi og koma á framfæri við almenning því ef það verður til að breyta hegðun ekki nema tveggja eða þriggja þá ertu strax kominn með margföldunaráhrif og í framhaldinu hugarfarsbreytingu .
Auðvitað fer fjöldinn ekki endilega með stórtækar vinnuvélar í fjöruna eins og Tómas en til umhugsunar má benda á að ef þú kemur í veg fyrir að einn plastpoki rati í hafið hefur þú sjálfkrafa hreinsað 10.000 eitraðar plastagnir úr lífríki þess og hindrað að þær fari upp fæðukeðjuna .
Það munar heldur betur um minna , " segir Guðfinnur .
