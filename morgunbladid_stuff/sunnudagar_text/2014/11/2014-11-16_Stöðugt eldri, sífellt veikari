Hér á Íslandi eru lífsgæði mikil og meðalævilíkur með því mesta sem gerist í Vestur-Evrópu ( 82,4 ár ) .
Þá erum við í 5. sæti meðal ríkja Efnahags- og framfarastofnunarinnar ( OECD ) .
Það er ágætt að hugsa til þess að við tórum ágætlega hér í norðrinu og getum gert okkur vonir um að fá að tilheyra þessu tilverusviði lengur en margir aðrir íbúar heims .
En þýðir það að við séum heilbrigð þjóð ? Getur verið að á sama tíma og við lifum stöðugt lengur , verðum við jafnframt veikari og veikari ? Guðmundur Löve , framkvæmdastjóri SÍBS , skrifar í nýjasta tölublaði SÍBS-blaðsins að " ævilíkur Íslendinga sem orðnir eru 65 ára séu bara rétt liðlega í meðallagi OECD , sem ásamt vísbendingum um aukna tíðni lífsstílssjúkdóma hér landi , kunni að vera fyrirboði þess að í fyrsta sinn á umliðnum öldum muni ævilíkur barnanna okkar verða lægri en kynslóðanna á undan .
" Ástæða þessa er því einföld : lífsstílssjúkdómar .
Aðrir mælikvarðar en meðalævilíkur eru notaðir til þess að greina heilbrigði þjóða , t.d. mælikvarðar yfir " glötuð góð æviár " vegna ótímabærs dauða eða örorku .
Árið 2010 glötuðust til dæmis 68 þúsund góð æviár Íslendinga samkvæmt þessum mælikvarða og um helming þessa skaða má rekja til lífsstílssjúkdóma .
Íslendingar eru í dag feitasta þjóð Evrópu og það boðar ekki á gott hvað tíðni sykursýki í framtíðinni varðar .
Í grein Guðmundar kemur jafnframt fram að mesti heilsufarsskaði meðal Íslendinga sé ekki krabbamein og hjarta- og æðasjúkdómar heldur stoðkerfisraskanir og geðsjúkdómar .
Ljóst er að skipulag og uppbygging samfélaga hefur umtalsverð áhrif á lífsstíl íbúa þeirra .
En hvað þarf að gera til þess að draga úr tíðni lífsstílssjúkdóma meðal Íslendinga ? Guðmundur segir í samtali við Sunnudagsblað Morgunblaðsins að mikilvægt sé að gera breytingar á innviðum samfélagsins til þess að gefa fólki kost á að stunda heilbrigt líferni í daglegu amstri .
" Það er fjöldamargt sem hægt er að gera .
Þetta er ekki spurning um hvort kemur á undan , eggið eða hænan .
Fyrst og fremst þarf rétta innviði til þess að fólk geti lifað heilbrigðu lífi .
Þjóðverjar fóru ekki að framleiða sportbíla fyrr en þeir voru búnir að leggja hraðbrautir .
" Hann bætir við að það sé ekki einungis á ábyrgð borgaryfirvalda að gera breytingar heldur skipti einnig miklu máli hvernig einstaklingar , félagasamtök og fyrirtæki hegða sér og bregðast við .
" Í fyrsta lagi veldur heilbrigðisvandi miklum kostnaði .
Fjárfesting í hverjum kílómetra af hjólreiðastíg léttir fjárfestingarþörf til hvers kílómetra af gatnakerfi , sem er til að mynda miklu dýrara .
Alþjóðaheilbrigðisstofnunin segir okkur að mataræði sé stærsti áhættuþátturinn okkar og fast á hæla þess kemur hreyfingarleysi .
Það eitt og sér er orðinn gríðarlega stór þáttur í mörgum lífsstílstengdum sjúkdómum og veldur , burtséð frá heilbrigði , miklum kostnaði fyrir samfélagið .
Þá þurfa fyrirtæki að gera starfsmönnum sínum mögulegt að komast til og frá vinnu án þess að nota einkabíl , t.d. með því að hafa aðstöðu til fataskipta , sturtuaðstöðu og læsta hjólageymslu .
Einnig þekkist víða að styðjast við umbunarkerfi fyrir þá sem bæta heilsuna og koma gangandi eða hjólandi til vinnu .
Erlendis eru fyrirtæki oft með skattaafsláttarkerfi þar sem starfsmenn geta keypt hjól skattfrjálst í gegnum vinnuveitanda .
" Viðeigandi styrktaraðila , takk Guðmundur segir jafnframt að félagasamtök , og þá sérstaklega íþróttafélög , þurfi einnig að leggja sitt af mörkum .
" Það er furðulega algengt að gert sé ráð fyrir að mætt sé á bíl á æfingu .
Þá þurfa íþróttafélög einnig að huga að hjólageymslum .
Hér í Reykjavík er mjög algengt að góðum reiðhjólum sé stolið .
Íþróttafélög mættu líka taka til endurskoðunar að vera með sjálfsala sem selja sykrað gos og sælgæti , selja frekar eitthvað sem stendur þeim nær .
Sama gildir um styrktaraðila sem þau velja sér .
Pepsi-deildin er ágætis dæmi .
Mér finnst það ekki samræmast ímynd og hlutverki íþróttafélaga að velja sér styrktaraðila sem samræmast ekki betur lýðheilsuhlutverki þeirra .
" Þá er einnig ljóst að einstaklingar geta gert mikið til að stuðla að eigin heilbrigði og Guðmundur bendir á að ekki þurfi kort í tækjasal til .
" Litlir hlutir eins og að standa reglulega upp í vinnunni , labba aðeins lengri leið að kaffivélinni , leggja ekki alveg upp við kjörbúðina , geta skilað miklu .
Við skyldum ekki vanmeta þessa daglegu hreyfingu .
" " Reykjavík er heilsusamleg borg , já , ekki spurning .
Loftgæði eru mikil í Reykjavík og hér er hreint og ómeðhöndlað neysluvatn , umhverfisvæn hitaveita og gott skólpkerfi .
Aðgengi að grænum útivistarsvæðum er einnig með ágætum .
Þetta eru gríðarlega mikilvægir grunnþættir .
Hin hliðin á þessu er svo hvort íbúar hafa kost á því að lifa heilsusamlegu lífi í daglegu amstri .
Þar er mörgu ábótavant .
Það er hins vegar ekki til nein töfralausn í þessum efnum , " segir Guðmundur Kristján Jónsson , nemi í skipulagsfræðum við University of Waterloo .
Hann flutti erindi á miðvikudag á fundi á vegum umhverfis- og skipulagsráðs Reykjavíkur um loftslags- og lýðheilsumál .
" Við getum ekki haldið áfram að saka einstaklinginn sjálfan um að velja sér ekki nógu heilbrigðan lífsstíl , heldur þarf líka að skapa grundvöll fyrir það að fólk geti valið sér heilbrigt líferni .
Að bæta heilsu almennings , andlega og líkamlega , dregur sömuleiðs úr fjárþörf heilbrigðiskerfisins .
" Guðmundur segir að huga þurfi að ýmsu hvað lýðheilsu og skipulag varðar .
" Þétting byggðar bjargar engu ein og sér .
Það þarf líka að bæta almenningssamgöngur og reiðhjólamenningu og tryggja aðgang fólks að hollri matvöru og fjölbreyttri þjónustu innan íbúðahverfa til að draga úr þörf á daglegum akstri , svo fátt eitt sé nefnt .
Það þarf heildræna nálgun á víðum grunni og mikilvægast er að breyta viðhorfi fólks til borgarlífs með fræðslu og umræðu um skipulagsmál og áhrifin af borgarskipulagi á heilsu og líðan okkar .
" 