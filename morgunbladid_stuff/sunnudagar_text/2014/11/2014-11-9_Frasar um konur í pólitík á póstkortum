Landssamband sjálfstæðiskvenna kynnti ný póstkort á haustþingi sínu á dögunum , þar sem frasar um konur í pólitík eru settir í myndrænt form .
Sjá má tvær myndanna hér til hliðar en þær eru eftir Halldór Baldursson skopmyndateiknara .
Þetta er auðvitað grín " Þetta er auðvitað grín því karlar geta aldrei átt of mörg börn til að vera á þingi eða á kafi í stjórnmálum , " segir á bakhlið póstkortanna .
" Konur í stjórnmálum og aðstandendur þeirra þurfa hins vegar , ennþá á því herrans ári 2014 , að hlusta á athugasemdir um hvort þær hafi nokkuð tíma í þetta með þessa " stóru fjölskyldu " .
Ennþá er gengið út frá því að frumskyldur konunnar séu við eiginmenn og börn , þeirra staður sé á heimilinu og þær eigi ekki erindi í stjórnmál nema þær séu hreinlega barnlausar og helst einhleypar .
Stjórnmálin lendi alltaf í öðru sæti ef konan á fjölskyldu .
En það er auðvitað grín ! " segir ennfremur í texta á bakhlið póstkortanna .
Landsfundur tileinkaður konum Um liðna helgi var samþykkt á flokksráðsfundi Sjálfstæðisflokksins að landsfundur flokksins á næsta ári yrði tileinkaður konum í tilefni eitt hundrað ára kosningaréttarafmælis kvenna .
Jafnframt var samþykkt að unnið yrði markvisst að því að efla hlut kvenna til jafns við karla í trúnaðarstöðum innan flokksins og áhrifastöðum í umboði hans .
Þetta þykir Landssambandi sjálfstæðiskvenna mikið fagnaðarefni fyrir konurnar sem og karlana í flokknum og ákveðnum markmiðum náð .
