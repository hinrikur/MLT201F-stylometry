Í tilefni dags íslenskrar tungu var þess farið á leit við málsmetandi menn og konur að þau segðu hvaða Íslendingar væru að þeirra mati vel mæltir .
Sá hópur er fjölbreytilegur en þó báru nokkrir af og urðu fyrrverandi forseti Íslands , frú Vigdís Finnbogadóttir , og Þórarinn Eldjárn rithöfundur hlutskörpust .
Júlía Margrét Alexandersdóttir julia@mbl.is Dagur íslenskrar tungu er haldinn hátíðlegur um helgina , sunnudaginn 16. nóvember , en árið 1995 ákvað ríkisstjórn Íslands að fæðingardagur Jónasar Hallgrímssonar yrði dagur íslenskrar tungu .
Af því tilefni setti Sunnudagsblað Morgunblaðsins sig í samband við rúmlega fimmtíu álitsgjafa sem inntir voru eftir því hvaða Íslendinga þeir teldu sérstaklega vel mælta á móðurmálið .
Álitsgjafar eiga það sameiginlegt að vinna mikið , á einn eða annan hátt , með tungumálið og voru þeir því meðal annars úr rithöfundastéttinni , prófessorar í íslensku og bókmenntum , íslenskukennarar og leikhúsfólk .
Spurningin sem borin var undir álitsgjafa var eftirfarandi : " Hvaða Íslendingar finnst þér tala eftirtektarvert gott mál eða hvaða Íslendingar eru " best " mæltir að þínu mati ? " Vissulega er slíkt huglægt mat hvers og eins , hvað er að vera vel máli farinn eða tala fallega íslensku , og var fólk beðið um að meta það sjálft , hvort það væri vegna þess að mál viðkomandi væri skapandi , hreint , fallegt eða hvaða þættir það væru sem gerðu mál viðkomandi betra en annarra .
Um leið og Íslendingum er óskað til hamingju með daginn eru álitsgjöfum færðar kærar þakkir fyrir góðar undirtektir við beiðninni en á næstu blaðsíðum má skoða helstu niðurstöður úttektarinnar .
Vigdís og Þórarinn báru af Ummæli álitsgjafa um Þórarin Eldjárn " Hann veitir manni trú á mannkynið , eða að minnsta kosti framtíð íslenskrar tungu , og skyndilega hellist yfir mann þörfin til að taka internetið úr sambandi , og setjast niður með skinnhandrit af Njálu .
" Ísold Uggadóttir kvikmyndagerðarkona " Einn af þeim sem geta komið hlutum frá sér á einstaklega skemmtilegan hátt .
" Guðrún Nína Petersen veðurfræðingur " Beitir tungumálinu á einstaklega ferskan og lifandi hátt .
Hann á auðvelt með að setja orðin í skemmtilegt samhengi og sjá þau í nýju ljósi .
" Melkorka Tekla Ólafsdóttir , leikhúsráðunautur hjá Þjóðleikhúsinu " Frumlegur stílsnillingur sem stendur þó föstum fótum í hefðinni .
" Benóný Ægisson rithöfundur " Mjög skapandi og bregður á leik með málið af svo mikilli andagift að fáir leika það eftir .
" Sigríður Sigurjónsdóttir , prófessor í íslenskri málfræði Ummæli álitsgjafa um Vigdísi Finnbogadóttur " Svo fróð og gagnmenntuð og það endurspeglast í miklum orðaforða og blæbrigðaríkri tjáningu .
" Dagný Kristjánsdóttir , prófessor í íslenskum nútímabókmenntum " Með sitt sérstaka og mjúka " err-hljóð " sem minnir mig alltaf á mömmu mína .
Mér hefur alltaf þótt hún Vigdís tala framúrskarandi íslensku .
Ef það hefur verið til yfirstéttaríslenska þá er það íslenskan hennar ! " Gunnar Helgason , leikari og rithöfundur " Vigdís er í sérflokki .
" Lárus H. Bjarnason , rektor Menntaskólans við Hamrahlíð " Velur lýsingarorð af kostgæfni og því verður mál hennar mjög myndríkt og áheyrilegt .
" María Björk Kristjánsdóttir , fagstjóri íslensku við Menntaskólann í Reykjavík " Fáir hafa sýnt íslensku máli jafn mikinn áhuga og virðingu .
" Þorgrímur Þráinsson rithöfundur Fyrrverandi forseti Íslands , frú Vigdís Finnbogadóttir , og Þórarinn Eldjárn rithöfundur fengu flestar tilnefningar sem " best mæltu Íslendingarnir " hjá álitsgjöfum Sunnudagsblaðs Morgunblaðsins og voru hnífjöfn að atkvæðum .
Fast á hæla sigurvegurunum Bragi Valdimar Skúlason Þorsteinn frá Hamri Á eftir þeim Vigdísi Finnbogadóttur og Þórarni Eldjárn voru næst að stigum þau Bragi Valdimar Skúlason , Katrín Jakobsdóttir , Megas og Þorsteinn frá Hamri , það er að segja , þau rötuðu oftast á blað á eftir rithöfundinum og fyrrverandi forseta .
Þessi líka Það er líkast til að margir séu nefndir til sögunnar sem vel mæltir þótt nokkrir skari fram úr .
Þessi voru flest nefnd til sögunnar oftar en tvisvar og oftar en þrisvar .
Álitsgjafar voru : Andrés Jónsson , eigandi Góðra samskipta Auður Ava Ólafsdóttir , rithöfundur og lektor í listfræði Ásdís Egilsdóttir , prófessor í íslenskum miðaldabókmenntum Ásthildur Sturludóttir , bæjarstjóri í Vestubyggð Benedikt Hjartarson , lektor í almennri bókmenntafræði Benóný Ægisson rithöfundur Björgvin Guðmundsson , eigandi KOM almannatengsla Bragi Valdimar Skúlason Baggalútur Bryndís Björgvinsdóttir rithöfundur Dagný Kristjánsdóttir , prófessor í íslenskum nútímabókmenntum Eiríkur Björn Björgvinsson , bæjarstjóri á Akureyri Elliði Vignisson , bæjarstjóri í Vestmannaeyjum Eygló Harðardóttir , félags- og húsnæðismálaráðherra Guðmundur Andri Thorsson rithöfundur Guðrún Nína Petersen veðurfræðingur Gullveig Sæmundsdóttir , fyrrverandi ritstjóri Gunnar Helgason , leikari , leikstjóri og rithöfundur Gunnar Helgi Kristinsson , prófessor í stjórnmálafræði Helga Guðrún Johnson rithöfundur Helga Soffía Konráðsdóttir , sóknarprestur í Háteigsprestakalli Hrefna Haraldsdóttir , formaður stjórnar Miðstöðvar íslenskra bókmennta Huldar Breiðfjörð rithöfundur Ísold Uggadóttir kvikmyndagerðarkona Jóhannes Gísli Jónsson , lektor í íslenskri málfræði Jón Axel Harðarson , prófessor í íslenskri málfræði Jón Reynir Sigurvinsson , skólameistari Menntaskólans á Ísafirði Jóna Hrönn Bolladóttir , sóknarprestur í Garðaprestakalli Katrín Júlíusdóttir , þingmaður Samfylkingar Kristín Marja Baldursdóttir rithöfundur Kristín Eysteinsdóttir , leikhússtjóri Borgarleikhússins Lárus H. Bjarnason , rektor Menntaskólans við Hamrahlíð María Björk Kristjánsdóttir , fagstjóri íslensku við Menntaskólann í Reykjavík Melkorka Tekla Ólafsdóttir , leikhúsráðunautur hjá Þjóðleikhúsinu Oddný Eir Ævarsdóttir rithöfundur Ófeigur Sigurðsson rithöfundur Pétur Gunnarsson rithöfundur Róbert H. Haraldsson , prófessor í heimspeki Salvör Nordal , forstöðumaður Siðfræðistofnunar Háskóla Íslands Sif Ríkharðsdóttir , dósent í almennri bókmenntafræði Sigríður Sigurjónsdóttir , prófessor í íslenskri málfræði Sigurbjörg Þrastardóttir rithöfundur Silja Aðalsteinsdóttir bókmenntafræðingur Silja Bára Ómarsdóttir aðjúnkt við stjórnmálafræðideild Háskóla Íslands Sindri Freysson rithöfundur Stefán Baldursson , óperustjóri Íslensku óperunnar Stefán Pálsson sagnfræðingur Steingrímur J. Sigfússon , þingmaður Vinstri-grænna Svavar Steinarr Guðmundsson , bókmenntafræðingur og verkefnastjóri íslensku- og menningardeildar Sveinn Yngvi Egilsson , prófessor í íslenskum bókmenntum Torfi Tulinius , prófessor í íslenskum miðaldafræðum Unnur Þóra Jökulsdóttir rithöfundur Þorgrímur Þráinsson rithöfundur Kári mælskasti forstjóri landsins " Kári Stefánsson er mælskasti forstjóri landsins , " segir Björgvin Guðmundsson , fyrrverandi ritstjóri og eigandi KOM .
" Ekki nóg með að hann tali rétt mál heldur notar hann sjaldgæf orð rétt .
Hann er einn beittasti penni landsins , gríðarlega skarpur og hæðinn .
" Af öðru mælsku fólki nefnir Björgvin Ólínu Þorvarðardóttur og Jón Baldvin Hannibalsson .
" Það vinnur með Ólínu hvað hún er skýrmælt þannig að maður fær á tilfinninguna strax að hún tali gott íslenskt mál .
Og þegar betur er að gáð þá á sú tilfinning rétt á sér .
Hún hefur gott vald á íslensku og er sterk í líkingamáli .
Fólk sem hefur þá fylgst lengi með pólitík man hvað það var skemmtilegt að hlusta á umræður á Alþingi þegar Davíð Oddsson , Svavar Gestsson , Steingrímur J. Sigfússon og Jón Baldvin Hannibalsson tókust á úr ræðustól .
Allt sterkir íslenskumenn og hver með sinn stíl .
Halldór Blöndal auðvitað líka og jafnvel átti Össur Skarphéðinsson góða spretti .
En til að velja einn af þessum þá verður Jón Baldvin fyrir valinu .
Öryggi hans var mikið þegar kom að mæltu máli sem gerði það að verkum að trúverðugleikinn óx þótt efnið hafi ekki alltaf verið honum hliðstætt .
Og allir þekkja að Jón Baldvin er úrvalspenni .
" Elsa María góður orðasmiður " Tungutak Elsu Maríu Jakobsdóttur er lifandi og síbreytilegt og ég hef sérstaka aðdáun á fólki sem býr til ný orð áreynslulaust og sísvona , " segir Bryndís Björgvinsdóttir rithöfundur um fjölmiðlakonuna og núverandi nema í kvikmyndaleikstjórn en hún segir Elsu Maríu hafa smíðað mörg góð orð í gegnum tíðina sem síðan hafi verið tekin í umferð í vinahópi Bryndísar .
" Í hversdagslegri samræðu við Elsu , um allt á milli tedrykkju til testósteróns , tekst henni alltaf að stinga inn alls konar nýjum og frumlegum orðum úr sinni eigin smiðju sem segja oft allt sem segja þarf um umræðuefnið .
" Bryndís nefnir einnig þann hóp af fólki sem tengist Nýhil .
" Árið 2005 gaf Nýhil-hópurinn út ljóðabækur .
Ég var mjög hrifin af mörgu sem ég sá þar ; leikni með tungumálið , leikgleði og óþol , tilraunagleði með texta og myndmál .
Og á sama tíma voru margir sem tilheyrðu hópnum með svo góðan og víðfeðman orðaforða að mann langaði næstum því að standa upp og hlaupa í hringi af hrifningu .
" Að lokum nefnir Bryndís Valdimar Tr .
Hafstein til sögunnar sem vel mæltan Íslending en Valdimar er þjóðfræðingur og dósent við Háskóla Íslands .
" Valdimar kenndi mér þjóðfræði .
Hann er svo vel máli farinn að hann vakti einnig áhuga minn á skapandi og fræðilegum skrifum .
Hann vekur áhuga allra sem hlusta á hann eða lesa textana hans – og þá virðist litlu skipta hvert umræðuefnið er .
" Kristinn R. hefur auðgað íslenska tungu " Í fljótu bragði sýndist mér lítið mál að benda á nokkra Íslendinga sem tala góða og vandaða íslensku enda hafa margir að mínu mati prýðilegt vald á íslenskri tungu .
Málið vandaðist þegar ég fór að velta fyrir mér hvað í því felst að tala gott mál .
Skiptir framburðurinn mestu máli eða orðfærið sem viðkomandi notar ? Eða eru það kannski orðasmiðirnir sem eru best mæltir á ástkæra ylhýra móðurmálið , " segir Gullveig Sæmundsdóttir , fyrrverandi ritstjóri , sem ákvað þó að sá ætti kvölina sem á völina og tilnefndi fjóra Íslendinga sem henni þykja tala gott mál .
" Kristinn R. Ólafsson talar góða og kjarnyrta íslensku .
Hann er frjór og hugmyndaríkur og hefur auðgað íslenska tungu með skemmtilegum nýyrðum eins og Börsungur , fíkill og grænfriðungur sem hafa fest sig rækilega í sessi í tungumálinu .
" Gullveig tilgreinir þá Sigurlaugu Margréti Jónasdóttur sem henni þykir hafa þægilega og skýra rödd , búa yfir fjölbreyttum orðaforða og auk þess eiga auðvelt með að ræða við fjölskrúðugan hóp viðmælenda á einfaldan og skýran hátt .
" Davíð Oddsson er einstaklega orðheppinn og á auðvelt með að leika sér með tungumálið .
Honum tekst vel að fanga athygli fólks með hnyttnum og kaldhæðnum tilsvörum .
Katrín Jakobsdóttir er í senn skýrmælt og hefur fjölskrúðugan og lifandi orðaforða .
Þegar ég hlusta á hana hef ég oft á tilfinningunni að það sé óhætt að taka mark á henni ! " Mál Vilborgar afar auðugt , skáldlegt og hnyttið " Þeir eru margir núlifandi Íslendingar sem eru afar vel máli farnir , einkum þegar þeir taka upp pennann , en það er stór munur á rituðu máli og því talaða , kúnstin felst í því að tala góða íslensku án undirbúnings .
Það kemur best í ljós þegar menn tala frá hjartanu hversu vel mæltir þeir eru á móðurmálinu , " segir Kristín Marja Baldursdóttir .
Hún segir nokkra einstaklinga sem hún hefur átt samskipti við eða starfað með koma upp í hugann .
" Sennilega vegna þess að ég hef hlýtt þegjandi á málflutning þeirra á sínum tíma og minnst þess síðar hversu laglega þau beittu íslenskunni máli sínu til stuðnings , " bætir rithöfundurinn við .
" Vilborg Dagbjartsdóttir skáld sagði mér frá lífi sínu og störfum þegar við unnum saman að bók um hana fyrir mörgum árum .
Það var unun að hlýða á Vilborgu , bæði talaði hún góða og fallega íslensku , enda kennt móðurmálið í skólum jafnhliða skáldskapnum , en best var þegar hún fór á flug og sagði bæði frá því sára og því ljúfa í lífi sínu , þá varð mál hennar afar auðugt , skáldlegt en líka hnyttið .
" Kristín Marja nefnir einnig Pál Valsson , rithöfund og ritstjóra , sem var bæði útgefandi og ritstjóri bóka hennar í nokkur ár .
" Hann er góður íslenskumaður og það var í samtölum okkar fyrir margt löngu að ég tók eftir því hversu fágað mál hans var .
Hann bjó yfir ríkum orðaforða og kunni að beita honum á skýran en samt látlausan og kurteislegan hátt þegar hann greindi og talaði um texta höfunda .
" Þá nefnir Kristín Marja Styrmi Gunnarsson , fyrrverandi ristjóra Morgunblaðsins .
" Styrmir þurfti stöku sinnum að setja ofan í við blaðamenn sem hann taldi að hefðu farið of geyst í blaðaskrifum .
Þá átti hann það til að tala í stundarfjórðung án hlés , og varð aldrei fótaskortur á tungunni .
Innihald umvandananna fór kannski fyrir ofan garð og neðan hjá mér en hins vegar fylgdist ég grannt með og dáðist að vönduðu máli ritstjórans og afar góðri málfræðinotkun .
Ingibjörg Sólrún Gísladóttir , fyrrverandi ráðherra og borgarstjóri , vakti líka ætíð athygli mína þegar hún kom fram í fjölmiðlum .
Einkum fyrir það hversu skemmtilega og áreynslulaust hún notaði hin ýmsu orðatiltæki þegar hún kom skoðunum sínum á framfæri .
" Auk þess að taka ofan fyrir þessu fólki segist Kristín Marja þó mest dást að útlendingum sem hafa lagt það á sig að læra það erfiða beygingamál sem íslenskan er .
Hannes Pétursson með mest vald á tungunni " Sá fyrsti sem mér kemur til hugar er Sölvi Sveinsson skólameistari .
Framsaga hans er áberandi skýr , orðaforðinn ríkulegur og þekking á málinu ljóslega mikil .
Hann sýnir metnað í að vanda mál sitt , " segir Róbert H. Haraldsson , prófessor í heimspeki .
Auk Sölva koma Róberti fljótt í hug Bragi Valdimar Skúlason Baggalútur og Vigdís Finnbogadóttir , fyrrverandi forseti Íslands .
Hann segir Braga Valdimar eiga auðvelt með að orða og kjarna hugsun sína um nútímafólk á nútímamáli og Vigdís Finnbogadóttir sameini mjög vel hátíðlegt og hversdagslegt mál .
" Katrín Jakobsdóttir alþingismaður hefur þá greinilega mikla þekkingu á málinu og hefur tamið sér tungutak sem virðist ná vel til allra , jafnt unglinga sem hinna sem eldri eru .
En sá Íslendingur sem ég tel að hafi mest vald á tungunni er Hannes Pétursson skáld .
Það sést best á frábærum bókum hans en ég hef því miður sjaldan heyrt hann flytja mál sitt .
" Hlýja og virðing í orðum Guðrúnar Helgadóttur " Mér þykir mest um vert þegar ég hitti venjulegt , íslenskt alþýðufólk sem hefur yfir að ráða góðum orðaforða og er fært um að tjá hugsun sína á einfaldan og skýran hátt .
Þannig hvet ég til dæmis fermingarbörnin mín til að tjá sig þegar við erum í djúpum samræðum og pælingum um trúarleg og siðfræðileg efni og brýni fyrir þeim að segja hlutina á íslensku , að íslenskan eigi orð yfir allt sem þau þurfa að tjá og inni fyrir býr með þeim , " segir Helga Soffía Konráðsdóttir , sóknarprestur í Háteigskirkju , og nefnir fimm Íslendinga sem að hennar mati tala óvenjugott og auðugt mál .
Fyrstir eru það samstarfsbræður hennar : Séra Sigurður Jónsson , sóknarprestur í Áskirkju , og Eiríkur Jóhannsson , prestur í Háteigskirkju , sem hún segir tala málfræðilega rétt og vel uppbyggt mál .
Séra Sigurður hafi fallega rödd frá skaparans hendi og Eiríkur tali " þingeysku " eins og hún gerist best .
Þá nefnir hún Guðrúnu Helgadóttur rithöfund sem eigi létt með að tjá það sem henni býr í brjósti , hvort sem það er jákvætt eða neikvætt , án þess að verða væmin , uppskrúfuð eða örg .
" Í textum þeim sem hún skrifar fyrir börn kemur fram hlýja og virðing í þeirra garð sem mér þykir afar vænt um .
" Bryndís Valsdóttir , heimspekingur og framhaldsskólakennari , talar einstaklega vandað og auðugt mál og á auðvelt með að tjá hinar dýpstu skoðanir á einfaldan og skiljanlegan hátt og Fjólu Dögg Sigurðardóttur , læknanema og fyrrverandi formann Félags læknanema , hef ég heyrt tjá sig um málefni heilbrigðisþjónustunnar í fjölmiðlum .
Hún hefur þá færni í íslensku sem gerir það að verkum að áheyrandinn trúir hverju orði sem hún segir , hún vandar mál sitt , talar hægt og skýrt , er rökföst og notar tungumálið sem lipurt tæki til að koma sjónarmiðum sínum á framfæri .
" Mývetningar eins og Kári kunna tungumálið " Vigdís Finnbogadóttir kemur fyrst upp í hugann .
Hún hefur alltaf lag á því að orða hlutina á fallegan , mjúkan , virðulegan en oft frumlegan hátt .
Ég veit að orðfar hennar er einnig einstakt og unaðslegt utan opinberra starfa , " segir Unnur Jökulsdóttir rithöfundur .
Unnur kallar þá Guðmund Andra Thorsson rithöfund galdramann tungunnar , hann hafi fullkomið vald á tungumálinu og geti beygt það til og frá að vild til að ná þeim hughrifum sem hann sækist eftir .
" Í sumar kynntist ég konu sem er að verða hundrað ára , hún heitir Árný Snæbjörnsdóttir og ólst upp í Svartárkoti upp af Bárðardalnum .
Hún er sagnakona mikil , stálminnug og talar gullaldarmál .
Þessi kona starfaði alla tíð við skúringar í háskólastofnun og hlaut ekki nema nokkurra vikna nám á sinni ævi .
Svo þekki ég Mývetninga sem tala frábært mál .
Má þar nefna Egil Freysteinsson , Gylfa Yngvason , Hjördísi Finnbogadóttur og Kára Þorgrímsson , son Jakobínu Sigurðardóttur skáldkonu , þau kunna málið og njóta þess að nota það .
" Lýtalausir brandarar Auðar Haralds " Það er stutt í klisjukennt orðfæri hjá atvinnustjórnmálamönnum .
Katrín Jakobsdóttir heldur sig þó alltaf við að tala fallegt og kjarngott mál , " segir Stefán Pálsson sagnfræðingur , aðspurður hvaða Íslendinga hann telji " best mælta " .
" Þóra Arnórsdóttir er sá sjónvarpsmaður þjóðarinnar sem talar réttast og áheyrilegast mál og Auður Haralds er fyndnasti Íslendingurinn og er því miður alltof lítið áberandi í seinni tíð .
Hún getur reytt af sér brandarana á lýtalausri íslensku .
" Stefán nefnir einnig Toshiki Toma sem eigi sérstakt lof skilið sem nýr Íslendingur fyrir að leggja sig fram um að tala blæbrigðaríkt mál .
Benedikt Erlingsson hættulegur ræðumaður " Margrét Pála Ólafsdóttir er einstaklega mælsk kona , hún hefur viðamikinn og fallegan orðaforða , er snjöll og skapandi og fer oft óvæntar leiðir í notkun og samsetningu tungumálsins , " segir Kristín Eysteinsdóttir , leikhússtjóri Borgarleikhússins .
Hún segir Tyrfing Tyrfingsson leikskáld þá vera leiftrandi mælskan , hann þori að beygja og sveigja tungumálið og setji það oftar en ekki í nýtt samhengi .
" Tungumálið verður að vera á hreyfingu og í stöðugri mótun og Tyrfingur er einn af þeim sem hafa hugrekki til að ögra viðteknum hugmyndum okkar um tungumálið .
" Að halda ræður blaðlaust er þá list sem Benedikt Erlingsson kann að mati Kristínar .
" Benni er einn af þeim sem geta það áreynslulaust , hann er hugrakkur , fyndinn og hættulegur .
" Tungumál Ara Eldjárns áferðarfallegt Elliða Vignissyni , bæjarstjóra í Vestmannaeyjum , þykir Baggalúturinn Bragi Valdimar Skúlason hafa afar gott og lipurt vald á íslenskri tungu .
Elliði nefnir einnig frú Vigdísi Finnbogadóttur sem tali vandaða íslensku án þess að tungumál hennar sé uppskrúfað .
" Ari Eldjárn uppistandari talar áferðarfallega íslensku .
Áherslur og orðaval falla jafnan vel að innihaldi orðræðu hans .
Svanfríður Jónasdóttir , fyrrverandi bæjarstýra á Dalvík , talar einnig fallegt og auðskiljanlegt alþýðumál .
Hún er algerlega laus við tilgerð en býr yfir fágun og ögun í meðferð bæði skrifaðs og talaðs máls .
" Að lokum nefnir Elliði Áka Heinz Haraldsson , þjónustufulltrúa í Eyjum .
" Hann talar ábúðarmikla og fallega íslensku .
Orðaval , áhersla og hljómfall verður til þess að fólk hlustar af andakt .
" Glettinn orðaforði handritafræðingsins " Það er alltaf unun að því að heyra Silju Aðalsteinsdóttur tala því hún fer sérlega fallega með málið , kann að taka utan um setningarnar og koma merkingu vel til skila ; hún á sérlega auðvelt með að nota málið til að skýra hluti og segja frá á lifandi hátt , " segir Guðmundur Andri Thorsson rithöfundur .
Þá nefnir hann einnig Svanhildi Óskarsdóttur , handritafræðing á Árnastofnun , sem snjallan upplesara , skýrmælta og eðlilega .
" Hún hefur skemmtilegan orðaforða sem hún notar af smekkvísi og glettni .
" Guðmundur Andri segir Brodda Broddason ekki aðeins hafa bestu útvarpsrödd landsins heldur sé hljómfallið þannig í lestri hans að auðvelt sé að trúa honum og jafnvel í smástund að Broddi sé boðberi góðra tíðinda .
" Þorsteinn frá Hamri hefur fagurt tungutak og er orðvar maður : maður er líka í orðvari í grennd við hann , því að hvert orð sem hann segir hefur merkingu og skrumið og rausið sem dynur á manni alla daga nær ekki inn fyrir þann hjúp sem í kringum hann er .
" Pétur Gunnars raðar orðum saman á óvenjulegan hátt " Einhvern veginn finnst mér ekki hægt að vera " vel mæltur " nema hafa eitthvað að segja .
Það hangir saman .
Og að góð manneskja mæli .
Hún þarf helst að vera drifin áfram af ástríðu og hugsjón , vilja öðrum vel og langa til að auka við heiminn af fegurð , " segir rithöfundurinn Auður Ava Ólafsdóttir .
Hún bætir við að til að mæla vel þurfi að brjóta reglur um það sem telst vel mælt .
" Ekkert er leiðinlegra hér í heimi en orð sem hafa verið notuð áður – í þeirri sömu röð .
" Auður Ava segir ýmsa kollega sína meðal rithöfunda uppfylla ofangreind skilyrði , hins vegar sé sitthvað að vera skrifandi rithöfundur og talandi rithöfundur .
" Án þess að hugsa mig um myndi ég hiklaust nefna Pétur Gunnarsson rithöfund sem sérstaklega vel mæltan .
Taktu hús á honum og spurðu um hvaðeina ; skáldskap , pólitík , sagnfræði , mannréttindi , konur , páfann , snjótittling , vindskafið netjuský og sannaðu til , Pétur kann fullt af orðum og mun raða þeim saman á beinskeyttan og óvenjulegan hátt .
" Horfnir á braut Í framhjáhlaupi nefndu margir Íslendinga sem látnir eru en töluðu að álitsgjafa mati gott mál .
Má þar nefna Guðrúnu P. Helgadóttur , fyrrverandi skólastjóra Kvennaskólans í Reykjavík , Jakobínu Sigurðardóttur skáldkonu , Kristján Eldjárn , fyrrverandi forseta lýðveldisins , Sigurbjörn Einarsson , fyrrverandi biskup Íslands , og Þorvald Þorsteinsson rithöfund .
