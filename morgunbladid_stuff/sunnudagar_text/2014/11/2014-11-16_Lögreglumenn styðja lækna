Stjórn Landssambands lögreglumanna lýsir í ályktun sem samþykkt var í vikunni yfir fullum stuðningi við Læknafélag Íslands í þeirri baráttu sem félagið nú stendur í fyrir bættum kjörum fyrir sína félagsmenn .
Harmað er að ríkið skuli hafa hleypt málum í þann farveg , að komið hafi til verkfalls .
Lögreglumenn óttast , segir í ályktun , að heilbrigðiskerfi landsmanna sem nú þegar sé afar illa statt vegna gegndarlauss niðurskurðar margra undangenginna ára , muni bíða varanlega skaða af óbilgirni ríkisvaldsins er kemur að launakröfum íslenskra lækna .
Ljóst sé að velmenntaðir íslenskir læknar eigi mjög auðvelt að sækja í mun betur launuð störf utan Íslands .
Veruleg hætta sé á því að læknar , starfandi hér á landi , leiti til útlanda í betur launuð störf og betra starfsumhverfi .
Einnig að læknar sem þegar eru erlendis , ýmist í sérfræðinámi eða vinnu , snúi ekki til baka .
" LL þekkir vel , af eigin raun og verandi stéttarfélag án verkfallsréttar , hvernig það er að vera samningslaust svo mánuðum skipti og hvetur stjórnvöld til að ganga nú þegar frá kjarasamningi við Læknafélag Íslands , " segir í ályktun .
