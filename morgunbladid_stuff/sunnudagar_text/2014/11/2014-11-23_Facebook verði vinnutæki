Samskiptarisinn Facebook vinnur nú að því að setja á laggir sérstakt tengslanet fyrir vinnandi fólk svo það geti ræktað sambönd sín og unnið saman að vinnuskjölum .
Financial Times greindi frá þessu í vikunni .
Facebook at Work mun svipa til núverandi síðu Facebook sem fólk styðst við í einkalífi sínu .
Notendum verður hins vegar gert kleift að aðskilja persónulega síðu sína frá þeirri sem einskorðast við vinnu .
Starfsmenn , sem sagðir eru vinna að þróun nýju síðunnar , sögðu í samtali við Financial Times að notendur myndu geta spjallað við vinnufélaga , byggt upp tengslanet og deilt vinnuskjölum .
Nýja síðan , sem sagt er að sé nú þegar í notkun innan höfuðstöðva Facebook , gæti veitt þjónustum á borð við Google Drive , Microsoft Office og LinkedIn harða samkeppni .
LinkedIn , sem sett var á laggir árið 2003 , er í dag stærsti fagsamskiptamiðillinn .
Notendur hans eru um 332 milljónir og þeir dreifast milli rúmlega 200 landa .
Notendur Facebook um víða veröld eru hins vegar um 1,35 milljarðar .
Fram kemur á vef BBC að ýmsir atvinnurekendur hafi sínar efasemdir um notagildi samskiptamiðla á vinnustað og hafa bannað þá á skrifstofum sínum .
" Facebook at Work mun eflaust gagnast fyrirtækjum að einhverju leyti , en ekki á þann hátt sem þau halda , " segir Andre Spicer , prófessor við Cass Business School , í samtali við BBC .
" Framleiðni starfsfólks mun ólíklega aukast , en Facebook at Work gæti gert það tengdara og meðvitaðra .
Samskiptamiðlar á borð við Facebook auðvelda fólki að byggja upp " veik tengsl " , semsagt við fólk sem það talar sjaldan við og þekkir aðeins lítillega .
Slík tengsl geta gefið af sér verðmæta bakgrunnsþekkingu .
" 