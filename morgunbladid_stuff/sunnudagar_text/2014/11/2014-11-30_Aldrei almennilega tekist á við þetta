Þegar Guðjón Jónasson var 17 ára gamall lenti hann í bílslysi sem átti eftir að draga dilk á eftir sér út í lífið og er hann enn í dag að berjast við ákveðna ólgu innra með sér .
Bílslysið varð þannig að hann hékk framan á húddi bíls í háskafullum leik en missti takið og lenti undir bílnum .
Nú 10 árum síðar samþykkti hann að gera upp liðinn tíma og vekja um leið athygli á alvarleika svona bílaleikja .
Gunnþórunn Jónsdóttir gunnthorunn@mbl.is Sumarið árið 2004 var skemmtilegt sumar hjá 17 ára vinum .
Senn komin á annað ár í menntaskóla .
Einhverjir nýkomnir með bílpróf , aðrir hársbreidd frá því að fá skírteinið í hendurnar og allir meira og minna að gera hluti sem venjuleg ungmenni gera í menntaskóla , að hafa gaman af lífinu .
Guðjón Jónasson er 27 ára gamall , fæddur og uppalinn í Vesturbæ Reykjavíkur .
Hann æfði handbolta af kappi og gekk í Verslunarskóla Íslands , vinamargur og lífsglaður .
Rúmum mánuði eftir 17 ára afmæli sitt lenti hann í alvarlegu bílslysi sem átti eftir að marka djúp spor til framtíðar .
Þetta sumar tóku Guðjón og tveir vinir hans upp á því að leika háskafullan leik .
Einn keyrði bíl á meðan annar lá framan á húddinu á bílnum og hélt sér í .
Ef sá sem lá á húddinu vildi að bíllinn yrði stoppaður átti hann að banka í framrúðuna .
Það var reglan .
Hraðinn var venjulega hafður í lágmarki en þetta örlagaríka kvöld fór hraðinn hátt í 90 km og urðu afleiðingarnar hræðilegar .
Hann segist ekki enn þann dag í dag hafa tekist almennilega á við áfallið sem hann varð fyrir .
Hluti af rúntinum að fara á húddið Félagarnir stunduðu þetta af og til og var leikurinn stundum hluti af rúntinum sem var gjarnan farinn á kvöldin ásamt öðrum vinum .
Þess má geta að blaðamaður var í sama vinahóp og viðmælandi á þessum tíma og sat í eitt eða tvö skipti í bílnum þegar slegið var til leiks .
Ástæðan fyrir því að þessir gömlu vinir ákváðu að mæla sér mót og segja sögu Guðjóns er sú að fyrir skömmu birtist frétt þess efnis að lögreglan á Suðurnesjum hefði stöðvað unga stráka við að leika sama leik .
Guðjón var til í að segja sögu sína eftir að blaðamaður innti hann eftir því , til þess að koma í veg fyrir frekari slys .
" Ég man ekki dagsetninguna einu sinni , en ég man að þetta var föstudaginn fyrir menningarnótt árið 2004 , " segir Guðjón .
" Mamma var úti í Boston akkúrat þessa helgi .
Á þessum tíma var ég venjulega kominn heim um eittleytið en þetta gerðist um 2-3 leytið um nóttina , " segir Guðjón .
" Við vorum á heimleið úr partíi á Seltjarnarnesi og vorum fjögur í bílnum .
Vinur minn var að keyra og svo voru tvö önnur í bílnum , annar félagi minn og stelpa sem ég þekkti ekki .
Að vísu veit ég ekki enn þann dag í dag hvaða stelpa þetta er sem var í bílnum .
Ég man ekki hvernig hún lítur út og veit ekki hvað hún heitir .
" Krakkarnir tóku smábíltúr um Seltjarnarnesið áður en ferðinni var heitið heim og voru komin að golfskálanum úti á Gróttu þegar ákveðið var að sprella aðeins .
" Á leiðinni til baka stakk vinur minn upp á því að við færum á húddið .
Ég tók vel í það og henti mér framan á bílinn .
Maður var ekkert að pæla í því að maður gæti dottið af .
Þetta var skemmtilegur leikur og maður fékk mikið adrenalín út úr þessu .
Við vorum ungir og vitlausir og ekki datt mér í hug að eitthvað svona gæti komið fyrir mig , " segir Guðjón .
Man eftir augnablikinu þegar hann missti takið Slysið varð á veginum frá golfskálanum , við litlu tjörnina .
Í dag er vegurinn malbikaður en á þessum tíma var hann grófur malarvegur .
" Ég bankaði einu sinni í rúðuna en hann hægði ekki á sér .
Það var nýbúið að setja upp hraðahindrun þarna sem við tókum ekki eftir .
Ég leit til baka , sá hraðahindrunina og varð mjög stressaður .
Ég lamdi fastar í rúðuna og vinur minn varð þá líklega var við hraðahindrunina líka því hann bremsaði mjög snögglega .
Ég var á þessum tíma um 80 kíló og læknarnir sögðu að miðað við það , fyrir mig á þessum hraða , er eins og ég hafi þurft að halda um 600 kílóum .
Ég missti því gripið , datt af og fór undir bílinn .
Það sem er virkilega óþægilegt við þetta er að ég man eftir augnablikinu .
Ég man eftir því þegar ég var búinn að missa gripið og var að renna af .
Ég man eftir stingnum í maganum .
Þetta var rosalega óþægilegt .
" Fæturnir fóru fyrst í jörðina og svo skall höfuðið á Guðjóni aftur sem varð til þess að hann missti meðvitund .
Líkaminn snerist við fallið , hann lenti lárétt undir bílnum og fékk tvö dekk yfir bringuna á sér .
" Það næsta sem ég man er að þessi stelpa stendur yfir mér og horfir á mig grátandi .
Þau héldu eflaust að ég væri dáinn .
Þegar ég rankaði við mér og opnaði augun þá hljóp hún í burtu , líklega mjög hrædd .
Ég man að ég var kominn hálfur úr buxunum og lá þarna í götunni , allur blóðugur .
Ég klæddi mig í , stóð upp og settist inn í bíl .
" Blaðamaður gapir yfir eins ótrúlegum hlut , að hann hafi staðið upp eftir slysið .
" Það var svo mikið adrenalín í gangi , ég fann ekki fyrir neinum sársauka .
En þegar ég kom inn í bíl og leit í spegilinn , sé ég efri vörina , sem hafði líklega tífaldast .
Ég fékk líka skurð á höfuðið og sá bara blóð úti um allt .
Þá leið ég út af .
" Vildi ekki eyðileggja fötin Hringt var á neyðarlínuna og rankaði Guðjón næst við sér inni í sjúkrabílnum .
" Ég man að sjúkraflutningamennirnir sátu yfir mér og voru að gera grín að mér , ég var rosalega pirraður yfir því .
En seinna meir áttaði ég mig á því að auðvitað voru þeir að gera það til að halda sönsum sjálfir .
Það er ekkert grín að koma að svona slysi .
Það var eins og ég hefði fengið sprengju í andlitið .
Þeir þurftu að slá á rétta strengi og gerðu allt rétt .
" Þegar upp á sjúkrahús var komið átti að klippa fötin af Guðjóni .
Það þvertók hann fyrir .
" Ég hafði verið í heimsókn hjá móðursystur minni í London fyrir stuttu og hafði keypt mér ný föt .
Skítt með heilsuna , fötin skyldu vera heil , " segir hann og hlær .
" Ég fékk reyndar að klæða mig úr buxunum sjálfur en bolinn klipptu þeir af .
Þetta voru Levis ' -buxur og þeir mega eiga það að það sást ekki á þeim .
Þær hefðu átt að rifna af mér en það kom bara örlítið nuddsár á hnéð , annars voru þær alveg heilar .
" Næst efsti hryggjarliðurinn brotnaði , sá sem gerir okkur kleift að snúa höfðinu til beggja átta .
Eins brotnuðu sjö rifbein og annað herðablaðið brákaðist .
Auk þess féllu bæði lungun saman .
" Ef ég hefði hreyft höfuðið til þá hefði ég líklega dáið , mænan hefði farið í tvennt .
Það þurfti að taka bein úr mjöðminni á mér og setja í hálsinn .
Í dag er ég með tvær fimm cm skrúfur í hálsinum eftir slysið og verða þær alltaf þar .
" Mikilvægt að halda húmor Guðjón lá á sjúkrahúsinu í um fjórar vikur með næringu í æð og á sterkum morfínlyfjum .
Hann man lítið eftir fyrstu dögunum en fékk tíðar heimsóknir frá vinum og vandamönnum .
Hann segir að læknum hafi þótt það kraftaverk að hann lifði slysið af .
Öll smáatriði virðast hafa smollið saman .
" Þrátt fyrir slysið reyndi ég að hafa húmorinn í lagi .
Ég man t.d. í eitt skiptið þegar vinir mínir komu að heimsækja mig , þá steig annar þeirra óvart á snúru sem lá á gólfinu og ég lét ég sem ég næði ekki andanum með tilþrifum .
Honum dauðbrá en svo fórum við allir að hlæja .
Það er mikilvægt að reyna að halda í gleðina með einhverju móti , " segir Guðjón enda var ávallt stutt í grínið í kringum hann .
" Þegar ég lá á spítalanum var ég fullur af andlegri orku til að láta gott af mér leiða og planið var að halda fyrirlestra í menntaskólum og vekja athygli á hættunni sem þessum leik fylgir .
" Missti samband við vinina En þegar Guðjón útskrifaðist tók alvaran við og var það þyngri baggi en hann átti von á .
Hann þurfti að klæðast svokölluðu halo-vesti í um þrjá til fjóra mánuði , sem er skrúfað í höfuðið til þess að styðja við hálsinn .
Það þótti honum erfitt , enda var hann á viðkvæmum aldri þar sem sjálfsmynd og sjálfsöryggi spilar stóran þátt .
" Ég var í Versló og spilaði handbolta og það hafði mikil áhrif á mig að geta ekki sinnt því .
Ég var alls ekki ánægður með þetta vesti og erfitt að þurfa að vera í því í skólanum , sérstaklega á þessum aldri þar sem útlitið skiptir miklu máli .
Ég fékk góðan stuðning frá Versló og var boðið að vera í fjarnámi og ég mátti mæta í skólann þegar ég vildi , en ég bara missti áhugann .
Ég hefði auðvitað átt að fara út og hreyfa mig en í staðinn hékk ég heima í tölvunni .
Ég varð fljótt hálfþunglyndur af að takast á við þetta .
Ég var í ótrúlega góðu formi , var í góðum skóla , var í handbolta og það gekk allt ótrúlega vel hjá mér .
Svo var það bara allt farið á svipstundu .
" Guðjón missti samband við mikið af vinum sínum og lokaði sig af heima í tölvunni .
Hann eignaðist nýja vini í tölvuheiminum þegar hann hóf að spila vinsælan leik á þeim tíma , Counter Strike .
" Þegar ég losnaði úr vestinu hætti ég í Versló .
Ég fór í Tækniskólann sem þá hét Iðnskólinn , á tölvubraut og byrjaði að djamma .
" Dagneysla undir lokin Guðjón prófaði á þessum tíma fíkniefni og byrjaði einnig að spila póker .
" Ég tók námið ekkert rosalega alvarlega .
Ég fór bara að djamma mjög mikið og spila .
Ég hélst samt alltaf í skóla .
Fljótlega hætti ég í Iðnskólanum og fór í Fjölbrautaskólann í Ármúla á nuddbraut .
En þar var áfram sama sagan og undir lokin var ég kominn í dagneyslu , " segir Guðjón sem sökk djúpt bæði í eiturlyfjafíkn og spilafíkn .
" Ég fór í meðferð 22 ára gamall , einfaldlega því ég var kominn með nóg og hélst edrú í tæp þrjú ár .
Undanfarin tvö ár hef ég síðan verið að berjast við fíknina .
Þetta er búið að vera mjög erfitt .
" Frá því að slysið átti sér stað hefur Guðjón átt góða tíma og slæma tíma .
Neysla hans og fíkn þróaðist hratt og segir hann sig alltaf hafa fundið nýjan og nýjan botn .
Hann hefur þó ávallt staðið sína plikt í vinnu og kallar hann sig " fúnkerandi fíkil " .
Reyndi að fyrirfara sér Guðjón fór síðast í meðferð í febrúar á þessu ári en féll eftir mánuð .
Hinn 1. ágúst á þessu ári ákvað Guðjón að hann vildi binda enda á líf sitt .
" Ég lét mig bara hverfa .
Ég fór út á Granda og eyddi heilum degi þar .
Ég ætlaði bara að henda mér í sjóinn .
Eftir það var ég í mjög vernduðu umhverfi og sótti mína fundi .
Hins vegar datt ég aftur í það og fór loks inn á geðdeild í lok ágúst .
Ég bara gat ekki meira .
Ég var bara hræddur við sjálfan mig .
Ég var ekki með neinn stoppara , ef ég ákvað að detta í það þá gerði ég það bara .
Ég náði ekki að sannfæra sjálfan mig um að það væri slæm hugmynd , " segir Guðjón .
" En þarna gerðist reyndar það besta sem hefur komið fyrir mig í langan tíma , ég var greindur með kvíða og er sagður hafa verið kvíðinn líklega frá því að að ég var lítill .
Kvíðinn hafi síðan aukist eftir slysið .
Ég fór á kvíðalyf og hef verið miklu betri síðan .
" Fram að þessu hafi hann verið með óútskýranlega ólgu innra með sér , hnút í maganum , sem hann hafði enga skýringu á sjálfur fyrr en nú .
Ræddu slysið aldrei Krakkarnir sem upplifðu slysið þessa örlagaríku nótt ræddu það aldrei sín á milli .
Eins voru farþegarnir tveir ekki meðvitaðir um örlög Guðjóns eftir að hann var fluttur með sjúkrabíl af slysstað .
" Ég hef einhvern veginn aldrei almennilega tekist á við þetta .
Í rauninni veit ég ekki hversu mikil áhrif slysið hefur haft á mig , " segir Guðjón sem segir það eflaust skrítið í sjálfu sér að hafa aldrei rætt slysið , sér í lagi við vin sinn sem sat undir stýri .
Nauðsynlegt er að ræða saman þegar áfall á sér stað til að ná bata og komast yfir það .
" Jú , mig hefur alveg langað til að tala um þetta við hann .
Ég veit bara hvað honum leið illa á sínum tíma og hann var ekki mikið fyrir að ræða þetta , svo það fjaraði bara út .
Nú eru liðin 10 ár síðan og manni finnst það langur tími .
" Í dag vinnur Guðjón í sínum málum með góðu fólki og sér fram á betri tíma .
" Ég á góða fjölskyldu og foreldra sem hafa alltaf staðið með mér í gegnum þetta allt saman .
Ég á líka góða kærustu , sem stendur við bakið á mér .
Þau vita hvaða mann ég hef að geyma , ég í neyslu og ég edrú er ekki sami maðurinn .
Ég er þó ennþá svolítið brothættur en það hjálpar að tala um þetta , " segir Guðjón að lokum .
