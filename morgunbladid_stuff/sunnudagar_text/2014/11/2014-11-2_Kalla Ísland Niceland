Þáttaröðin Fortitude , sem Sky-sjónvarpsstöðin mun sýna í janúarbyrjun , var öll tekin upp hér á landi , austur á fjörðum .
Í vikunni var sett inn nýjasta kynningarmyndband þáttanna á myndveituna Youtube og þar fara aðalleikararnir fögrum orðum um land og þjóð .
" Ég kalla landið Niceland .
Hér eru allir svo almennilegir .
Loftið er hreint , landslagið er ótrúlegt – hér er mjög fallegt , " segir Sienna Guillory sem leikur Natalie Yealburton í þáttunum .
Christopher Ecclestone , sem leikur Frank Stoddart , tók undir orð Guillory .
" Á frídögum hef ég verið að hlaupa meðfram fjöllunum eða skoða jökla .
Ég er algjörlega heillaður af landi og þjóð .
Landið hefur náð því besta fram í öllum , leikurum og fólkinu bak við tjöldin .
Mér líður svolítið eins og heima hjá mér – svei mér þá ef ég er ekki smávíkingur í mér .
" Fortitude er beðið með mikilli eftirvæntingu í Bretlandi og ekki síður hér á landi enda Austurland í aðalhlutverki eins og Gemma Jackson framleiðandi segir .
" Við urðum að finna stað sem hentaði okkur .
Við leituðum víða um Ísland því þátturinn gerist á Svalbarða .
Við fundum hann hér á Reyðarfirði .
" 