Atvinnuleysið er um 40% og yfir 80% íbúa á Gaza-spildunni hjara vegna margvíslegrar mannúðaraðstoðar Sameinuðu þjóðanna og fleiri aðila .
Stærstu framlögin eru frá Evrópusambandinu , Bandaríkjunum og Sameinuðu þjóðunum .
En ástandið er slæmt á svæðinu og eins og til að strá salti í sárin er nú neyðarástand vegna flóða í kjölfar rigninga , hundruð manna hafa þurft að yfirgefa heimili sín .
Fyrir var nær fjórði hver Gaza-búi búinn að missa heimili sitt og bjó í bráðabirgðabúðum vegna stríðsins mannskæða milli Ísraela og Hamas-samtakanna í sumar .
Víða er einnig skortur á rafmagni og upphitun .
Fyrir nokkrum árum var í gangi mikil uppbygging á Gaza og hvarvetna var verið að byggja eða gera við mannvirki sem skemmst höfðu í síðasta stríði við Ísraela .
Hugur var í mönnum , steypuhrærivélar rumdu sinn hrjúfa söng , gert var við gömul hótel og ný reist , mánaðarlega spruttu upp nýjar verslanamiðstöðvar .
Mikið var flutt af kvikfé og kjöti , mjólkurafurðum , eldsneyti , lyfjum og öðrum brýnum nauðsynjum frá Egyptalandi auk þess sem Gaza-búar seldu kaupmönnum handan ganganna skelfisk og fleiri afurðir .
Ísraelar leyfa Gaza-mönnum aðeins að selja lítilræði af blómum og grænmeti til landsins , þeir tortryggja allt sem berst frá yfirráðasvæði Hamas .
Þeir sjá sem fyrr spildunni að jafnaði fyrir neysluvatni , rafmagni og fjarskiptaþjónustu en hafa lengi takmarkað mjög allan innflutning á efni til uppbyggingar mannvirkja og gera það nú .
Þeir óttast að sementið , steypujárnið og annað efni verði notað til að styrkja hernaðarvígbúnað Hamas og tengdra samtaka vígamanna .
Og óttinn er ekki að ástæðulaus .
Hamas kom sér upp geysilega miklu og háþróuðu neti jarðganga sem notuð voru til að smygla varningi , peningum og vopnum frá Egyptalandi .
En einnig var ætlunin að nýta göng sem lágu að landamærum Ísraels til að gera árásir á byggðir Ísraela og jafnvel handsama hermenn sem nota mætti sem gísla .
Ísraelum tókst að granda stórum hluta þessara jarðganga í sumar með loftárásum og nú hefur ný stjórn í Egyptalandi , andvíg Hamas , frá haustinu 2013 lokað 1.600 göngum sem lágu að landamærum Egypta á Sínaí-skaga , einkum við borgina Rafah .
Reyndar er fullyrt á Gaza að búið sé að loka öllum göngunum en aðrir efast um það og segja Hamas-menn þegar hafa grafið önnur með leynd eða séu að grafa .
Herforingjarnir í Kaíró berjast nú við 10-15 hópa vígamanna á Sínaí og vitað er að sumir þeirra tengjast Hamas nánum böndum .
Tugir egypskra hermanna hafa fallið .
Egyptar hafa nú komið upp 200 metra breiðu belti , einskismannslandi , við landamærin .
Abdel Fattah el-Sisi forseti sér enga ástæðu til að hjálpa ofsatrúarmönnunum í Hamas .
Sumir fréttaskýrendur segja reyndar að ástæðan fyrir því að Hamas-menn byrjuðu að láta vígahópa sína skjóta flugskeytum á Ísrael í sumar , vel vitandi að þeir myndu svara með loftárásum , hafi verið örvænting .
Þeir hafi ætlað að koma af stað nýju stríði við Ísrael og reyna að virkja samúð almennings í arabalöndunum , þvinga Sisi til að opna göngin á ný .
Nær ekkert sement Það mistókst .
Egyptar opnuðu að vísu í vikunni landamærastöð við Rafah en afleiðingin af lokun leynilegu ganganna er að nú berst sáralítið af byggingarefni og fleiri nauðsynjum til Gaza og verðlag á því sem fæst hefur margfaldast .
Að sögn SÞ skemmdust eða eyðilögðust um 20.000 íbúðir eða nær 6% af íbúðarhúsnæði á Gaza í loftárásum Ísraela .
Þegar er búið að gernýta nær allan grjótmulning sem tekinn var úr rústum og aðeins hafa borist um 1.300 tonn af sementi til svæðisins frá því að stríðinu lauk í lok ágúst .
" Þegar göngin voru opin var hægt að kaupa tonn af sementi á 380 shekela [ um 12.300 ísl. kr. ] á svarta markaðnum , " segir Suheil Tuman , sem selur byggingarefni á Gaza .
" Núna kostar það 3.800 shekela .
" Fleira hefur hækkað í verði eða horfið af markaði , farsímar hafa hækkað verulega vegna minna framboðs , að sögn kaupmanna .
Áður var nær allt verðlag á spildunni mun lægra en á Vesturbakkanum .
Að vísu er nokkuð keypt frá Ísrael en þær vörur eru mun dýrari en egypsk framleiðsla .
Gaza-búar hafa sjaldan haft það jafn slæmt og erfitt að sjá hvað muni verða til að létta þeim lífsbaráttuna .
Þeir eru enn utangarðs , eins og Hamas , enn í úlfakreppu milli ísraelska hersins og hryðjuverkasamtaka .
Gaza er á stærð við Manhattan-eyju en íbúarnir um 1,8 milljónir , spildan er eitt af þéttbýlustu svæðum heims .
Hamas-samtökin náðu þar öllum völdum 2006 .
Þau komu sér upp vel skipulögðu tollakerfi til að fá tekjur af umferðinni um smyglgöngin .
Allir þurfa að sæta eftirliti , vörubílar eru vigtaðir og greiða skatta og tolla .
Vitað er að sumir embættismenn Hamas hafa hagnast persónulega á tollum og einokun , þeir búa ríkmannlega .
Enn gróðavænlegra er þó að " tolla " fé sem berst frá ríkum arabalöndum .
Alþjóðamál Kristján Jónsson kjon@mbl.is Palestína er okkar frá ánni [ Jórdan ] að hafinu og frá suðri til norðurs .
Við munum aldrei láta af hendi ferþumlung af landi .
Khalid Mishal , leiðtogi Hamas-samtakanna .
