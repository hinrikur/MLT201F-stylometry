Þórdís Kolbrún Reykfjörð Gylfadóttir , framkvæmdastjóri þingflokks Sjálfstæðisflokksins , segist elska að fá góðan mat hvort sem er hjá fjölskyldunni , vinum , á veitingastöðum eða annars staðar en sjálfri þykir henni skemmtilegra að baka .
" Ég hef alltaf gert frekar mikið af því að baka .
Þegar ég var í grunnskóla og eldri bróðir minn bjó ennþá heima þótti honum ekki leiðinlegt að ég hefði þörf fyrir að baka u.þ.b. þrjá virka daga í viku , " segir Þórdís Kolbrún sem er mikill sælkeri .
" Í fæðingarorlofinu mínu bakaði ég mikið og fannst það dásamlegur partur af því að njóta rólegs hversdagslífsins með Marvin Gylfa .
Hann virðist líka elska deig jafn mikið og móðir hans en deig er stundum betra en kakan sjálf , til dæmis jógúrtkökudeig .
" Þórdís býr með manni sínum Hjalta og syni þeirra Marvin Gylfa í Garðabænum og líkar vel en hún er þó fædd og uppalin Skagamær .
Ásamt því að starfa sem framkvæmdastjóri þingflokks Sjálfstæðisflokksins er Þórdís Kolbrún lögfræðingur að mennt og kennir aðeins í lagadeild HR. Hún segir að störfin hennar séu áhugamálin hennar og það sé bæði skemmtilegt og ákveðinn lúxus .
" Að öðru leyti snýst líf mitt að mestu um að fylgjast með tveggja ára syni mínum uppgötva lífið á mjög jákvæðan hátt .
Hann talar mikið og það er kostulegt að hlusta á svona lítinn kropp með risastórt hjarta segja svona margt fyndið .
" Þórdís Kolbrún heldur iðulega matarboð en þá er það frekar Hjalti sem tekur í sleifina .
" Mér finnst yndislegt að fá fólk í mat , hvort sem það er matarboð með rauðvíni og rólegheitum eða sódavatni og krakkaskara .
Hjalti eldar oftar matinn fyrir matarboð og hefur mjög gaman af því að krukka í uppskriftum og prófa eitthvað nýtt .
Ég sé alltaf um eftirréttinn og bíð stundum spennt eftir því að borða hann hálfan daginn , " segir Þórdís Kolbrún .
" Brunch er samt uppáhaldsmáltíðin mín og ég býð fólkinu mínu mjög reglulega í brunch .
Þar er allt í einni máltíð einhvern veginn og það er dásamlegt .
Annars finnst mér almennt notalegt að fá fólk í heimsókn og vil að fólki líði vel heima hjá mér , hvort sem það er í metnaðarfullu matarboði ( eða metnaðarlausu , ég held líka svoleiðis ) , morgunverði eða bara kaffi með súkkulaðiköku .
Að borða súkkulaðiköku er nefnilega hluti af tilgangi lífsins , " segir hún og hlær .
Eplagott 4-5 gul eða græn epli 200 g sykur 200 g hveiti 200 g brætt smjör Aðferð Eplin skræld og skorin í litla bita ( aðeins minni en munnbita ) og velt upp úr kanilsykri ( ég set epli í glæran poka og kanilsykur út í og hristi pokann og blanda þannig – fljótlegra ) .
Eplin sett í smurt , eldfast mót og deigið ofan á .
Deigið er hveiti , sykur og smjör sem þú hrærir saman með sleif og setur svo yfir eplin .
Best að fletja út í lófanum og leggja yfir eplin .
Ofan á þetta fer svo ein plata af söxuðu suðusúkkulaði .
Haft í ofni í 45 mín .
við 160° hita og þetta er best með vanilluís ( mér finnst Bónus vanilluísinn bestur því hann er ekki alveg jafn sætur ) .
Þetta er dásamlegra en það hljómar , ég á vini sem borða ekki bökuð epli en hakka þetta í sig .
Indverskur kjúklingaréttur með kasjúhnetum 600 grömm kjúklingabringur ( eða lundir ) 1 stór laukur , skorinn í þunnar sneiðar dass fínrifið engifer ( eftir smekk ) chilli eftir smekk , smátt skorið 3-4 hökkuð hvítlauksrif í hvítlauksmauk 1 krukka Korma-sósa ( það er auðvitað metnaður að gera hana frá grunni en ég nenni því ekki sjálf ) 2 dl kókosmjólk ristaðar kasjúhnetur á pönnu , salta þær aðeins Aðferð Kjúklingurinn kryddaður með salti , pipar , garam masala , cayenne-pipar , smá kúmen og öðru kryddi eftir smekk .
Á miðlungsheita pönnu fer slatti af olíu , laukur , chilli , engifer og hvítlaukur og það steikt í smástund .
Kjúklingakjötið er svo sett á pönnuna og þetta steikt í u.þ.b. sjö mínútur .
Þá er sósan og kókósmjólkin sett út í og látið malla í u.þ.b. 10 mínútur .
Gott er að hræra af og til í pönnunni á meðan .
Yfir réttinn fara svo kasjúhnetur og steinselja .
Með réttinum hef ég nan-brauð – mér finnst nan brauðið á Hraðlestinni það besta sem ég fæ og því er það sótt þangað til að fullkomna réttinn .
