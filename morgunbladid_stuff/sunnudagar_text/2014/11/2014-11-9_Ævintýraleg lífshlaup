Saga þeirra , sagan mín er saga þriggja kynslóða kvenna eftir Helgu Guðrúnu Johnson .
Konurnar sem hún segir frá áttu allar dramatíska ævi .
Katrín Thorsteinsson giftist Eggerti Briem vorið 1901 og eignaðist sex börn með eiginmanni sínum og soninn Pétur Jens Thorsteinsson með Hannesi Hafstein .
Stella Briem var dóttir Katrínar , heimsborgari sem varð háð áfengi en það markaði æsku dóttur hennar Katrínar Stellu Briem sem nú er tæplega áttræð .
" Þetta hefur verið heilmikið grúsk og margir hafa veitt mér aðstoð , segir Helga Guðrún spurð um vinnslu bókarinnar .
" Ég tók viðtöl við fjölmarga úr fjölskyldu og vinahópi Katrínar Stellu .
Í minningarþáttum Jónasar Magnússonar í Stardal er að finna góðar lýsingar á lífinu í Viðey auk þess sem Örlygur Hálfdánarson gat hjálpaði mér að fylla í eyður .
Þá fékk ég ómetanlegar upplýsingar sem snertu Katrínu Thorsteinsson í gögnum sem Oddný tengdadóttir hennar safnaði á sínum tíma .
Hún tók meðal annars viðtöl við vinnukonur Katrínar sem vissu sjálfsagt betur en flestir aðrir hvað gerðist á heimilinu .
" Meginhluti bókar Helgu Guðrúnar fjallar um Katrínu Stellu , sem gengur undir gælunafninu Kanda .
" Hún á óhemju mikið af myndum og bréfum sem tengjast henni sjálfri , móður hennar og ömmu og ég settist niður með henni til að skapa heildarmynd úr þessum brotum , " segir Helga Guðrún .
" Lífshlaup Köndu hefur verið ævintýraleg rússíbanaferð sem einkenndist af miklum sviptingum og andstæðum , ekki síst fyrri hluti ævinnar .
Ég sá fljótlega hversu æska hennar var mörkuð af móður hennar , Stellu , og þeim vandamálum sem hún glímdi við .
Það var ekki annað hægt en að teygja sig eftir skýringum og reyna að varpa ljósi á það af hverju Stella var eins og hún var .
Stella var að mörgu leyti heillandi manneskja og þegar ég fór að rýna í ævi hennar sá ég hvað það var sem olli mestum hvörfum í lífi hennar , sem var dauði móður hennar .
Ég þekkti þá sögu lítillega en ekki mikið enda hefur ekki mikið verið skrifað um Katrínu Thorsteinsson .
Mér fannst mjög dramatískt og átakanlegt til þess að vita að Katrín hefði gengið í sjóinn frá sjö börnum og mig langaði til að skoða hvaða aðstæður urðu til þess að hún tók þessa hræðilegu ákvörðun .
" Fram af bjargbrúninni Katrín var sex barna móðir þegar hún yfirgaf eiginmann sinn , Eggert Briem .
Í bókinni kemur fram að eiginmaður hennar hafi jafnvel verið orðin hrifinn af annarri konu sem seinna varð önnur eiginkona hans .
" Sögur hafa lifað með fjölskyldunni um að Katrín hafi lokað sig af á brúðkaupsdaginn sem gæti bent til þess að þetta hafi verið ráðahagur en ekki hjónaband sem varð til út af ást .
Á einhverju strandar þarna , hvort sem það var ástleysi eða aðrar ástæður , " segir Helga Guðrún .
" Ef Eggert var yfir sig ástfanginn af Katrínu en ástin óendurgoldin þá var ekkert óeðlilegt að hann kysi að leita annað .
Við vitum þetta ekki , ég er að velta þessu fyrir mér og byggi frásögn mína á bréfum , frásögnum vinnukvenna og sögunum úr fjölskyldunni .
Það er Katrín sem kýs að fara sem hefur ekki verið algengt á þessum tíma og alls ekki auðvelt .
" Katrín gengur síðan í sjóinn , 37 ára gömul , eftir að hafa eignast sjöunda barn sitt , son , með Hannesi Hafstein sem þá var orðinn heilsuveill .
" Sumir segja að hefði hann verið heill heilsu þá hefðu þau gifst , " segir Helga Guðrún .
" Þarna var ást , allavega af hennar hálfu og hann áritaði kvæðasafn sitt til hennar með orðunum Je t ' aime sem bendir til að hann hafi verið hrifinn af henni en kannski ekki verið í aðstöðu til að taka við henni og barninu .
Svo heldur hann áfram að veikjast .
Katrín virðist ekki hafa tekið ákvörðun um að enda líf sitt í stundarörvinglan því hún afpantar vinnukonu en gætir þess þó að börn hennar séu ekki ein .
En hvað það var nákvæmlega sem ýtti henni fram af bjargbrúninni vitum við ekki .
Kannski fékk hún slæmar fréttir eða þá að vonleysið hafi hellst yfir hana þannig að hún sá ekki ljós í framtíðinni .
Hugsanlega hefur hún haft fjárhagsáhyggjur og félagsleg staða hennar var orðin miklu verri eftir skilnaðinn .
Kannski sá hún ekki fram á að geta séð farborða þeim börnum sem voru hjá henni eða að minnsta kosti að það yrði erfitt .
" Í bókinni er að finna nokkra skáletraða kafla sem fjalla um hugsanir söguhetjanna þriggja .
" Þessir skáletruðu kaflar í bókinni eru skrifaðir í nútíð og eru eins konar sviðsetningar .
Ég nota þessa aðferð til að ná fram flæði í textann og gæða persónurnar lífi , " segir Helga Guðrún .
" Þarna tek ég mér nokkurt skáldaleyfi en það sem þarna kemur fram er annaðhvort byggt á óstaðfestum sögum eða hlutum sem gefnir eru í skyn í bréfum .
Vera má að þessir kaflar séu umdeilanlegir en mér þykir vænt um þá – þar fannst mér ég komast næst kjarnanum í þessum þremur konum og vona að það skili sér til lesandans .
" Æðruleysisbænin í framkvæmd Dóttir Katrínar , Stella , var tvígift og bæði hjónaböndin voru stormasöm .
Hún ferðaðist um heiminn en varð háð áfengi og vanrækti dóttur sína , Katrínu Stellu , Köndu .
" Það er ekki bara líf Stellu sem fer í vaskinn heldur hefði hún getað dregið dóttur sína með sér en þá kemur að þeim punkti að barnið tekur meðvitaða ákvörðun um að fara ekki þessa leið , " segir Helga Guðrún .
" Ævi Köndu er nánast eins og æðruleysisbænin í framkvæmd .
Hún sættir sig við mótlætið sem hún verður fyrir og fær engu breytt um og hugsar ekki um það meir .
En þegar hún getur eitthvað gert til að bæta stöðu sína eða breyta einhverju þá hikar hún ekki við það .
Mér fannst líka áhugavert að kynnast enskum hluta fjölskyldu Köndu .
Faðir hennar , Arthur Cotton , var vísindamaður af góðum ættum , framsýnn uppfinningamaður sem heillaðist af Íslandi í ferðum sínum hingað í kringum 1930 .
Hann sá að hér var verk að vinna við nýtingu náttúruauðlinda og taldi margt hægt að gera til að byggja upp þjónustu fyrir ferðamenn .
Stella fór frá Arthuri þegar Kanda var tveggja ára svo þau feðgin kynntust ekki fyrr en löngu síðar og það var mjög áhrifamikið að heyra af þeirra fyrsta fundi .
" Síðasti kafli bókarinnar heitir Forlög eða gæfusmíð ? Kanda fékk ekki trúarlegt uppeldi og er alls ekki vön að leita í kristna trú eftir svörum .
Hún trúir hins vegar á mátt jákvæðrar hugsunar en segir jafnframt : Allt fer eins og það á að fara , sem minnir á forlagatrú .
Um leið fer hún í gegnum lífið eins og sá sem trúir því að hver sé sinnar gæfu smiður og þetta endurspeglast í viðhorfi hennar gagnvart móður sinni .
Hún fellst ekki á þá skýringu að alkóhólismi sé sjúkdómur .
Henni finnst að móðir sín hafi átt val og að hún hafi brugðist sér .
Uppeldissaga Katrínar Stellu endurspeglar líka þann tíma þegar karlmenn voru ekki ábyrgir fyrir börnum .
Umönnun barna var kvennamál og það var þægilegt fyrir þá að skipta sér ekki af því .
Þegar Kanda hafði ekki móður til að aðstoða sig og leiða sig út í lífið þá var enginn annar til að gera það .
Svo hún gerði það bara sjálf .
" Langar að skrifa sögulega skáldsögu Við lestur bókarinnar er óhjákvæmilegt að velta fyrir sér þjóðfélagsaðstæðum kvennanna sem eru mjög ólíkar eftir tímabilum .
" Út frá kvennasögulegu sjónarhorni er áhugavert að sjá þær mismunandi aðstæður sem þessar konur búa við , " segir Helga Guðrún .
" Kanda er svo nálægt okkur í tíma að hún getur ákveðið að eiga sína framtíð og vinna fyrir sér og stefnir leynt og ljóst að því að ná markmiðum sínum .
Þegar ég svo horfi á sjálfa mig og dætur mínar sé ég hversu mikið hefur breyst á einni öld , konur eru ekki eins heftar af samfélagslegum aðstæðum og gildum samfélagsins .
Stúlkum í dag finnst þetta frelsi að mörgu leyti sjálfsagt – og það er gott , það er það sem jafnréttisbaráttan snýst um .
" Saga þeirra , sagan mín er ekki eina bókin eftir Helgu Guðrúnu sem kemur út þetta árið því hún skráði einnig sögu ferðaþjónustunnar með Sigurveigu Jónsdóttur , stórt og mikið verk sem ber heitið " Það er kominn gestur " .
" Mig langar til að skrifa meira , " segir Helga Guðrún .
" Ég hef mikinn áhuga á Reykjavík á fyrri hluta 20. aldar og gæti vel hugsað mér að spreyta mig á sögulegri skáldsögu frá þeim tíma .
Þar eru bæði aðstæður og atburðir sem heilla mig .
" 