Spjaldtölvurnar munu án efa nýtast vel , " segir Ásgeir Haraldsson , prófessor og yfirlæknir barnalækninga á Barnaspítala Hringsins , um spjaldtölvurnar tíu sem Samsung og Síminn færðu spítalanum á dögunum .
" Þótt við starfsfólkið séum skemmtileg þurfum við oft að dreifa athygli barnanna annað , eins og til dæmis þegar við verðum að taka blóðprufu eða hjartalínurit og þau þurfa að vera róleg og vær .
Þá dreifum við huga þeirra frá því sem við erum að gera og gagnast spjaldtölvur einstaklega vel til þess .
Við höfum hins vegar átt tiltölulega fáar og því kemur gjöfin sér vel .
" Ásgeir bendir einnig á að oft sé gott að grípa til spjaldtölva þegar veikindin eru útskýrð fyrir börnum og foreldrum .
" Þá er auðvelt að fara á netið og sjá góðar myndir sem skýra stöðuna .
" Spjaldtölvurnar verða einnig notaðar til afþreyingar fyrir börn og jafnvel foreldra á löngum og ströngum dögum á spítalanum .
" Það er töluvert um að foreldrar séu með tölvur til afþreyingar .
Það er þó misjafnt hvað fólk getur og því gott að geta gripið til þessara , " segir hann en á þeim öllum hefur verið sett upp Sjónvarps Símans-appið og aðgangur að SkjáKrökkum þar sem finna má á þriðja hundrað klukkustundir af íslensku og talsettu barnaefni .
Þrjú til fjögur þúsund börn leggjast inn á spítalann á ári og 25 þúsund koma á bráðadeildir og göngudeildir spítalans .
