Eins og kemur fram hér fyrir ofan er A6000 með þráðlaust net innbyggt , sem er ekki fréttnæmt í sjálfu sér , en forvitni mína vakti að hægt er að sækja og setja upp ýmis forrit í myndavélinni sem auka notagildi hennar eins og betur er rakið hér fyrir neðan .
Nú spyr kannski einhver af hverju viðkomandi forrit fylgi ekki bara vélinni , en því er til að svara að lítið fæst út úr því að vera með fjölda forrita keyrandi í vélinni sem fáir nota – það er betra að áhugasamir sæki sér þau forrit sem þeir kjósa að nota , en hinir hirða þá ekki um það .
Á sérstakri vefsíðu , playmemoriescameraapps.com / portal / , er hægt að sækja nokkurn fjölda forrita fyrir nokkrar myndavélar Sony sem styðja slíkt .
Þrettán forrit eru til fyrir A6000 .
Flest forritanna eru ókeypis , sýndist mér , en sum kosta allt að þúsundkall .
Forritaskilin ( API ) fyrir vélina ( stýrikerfið í henni ) eru opin og því getur hver sem er farið að smíða forrit , þótt ekki sé nein forrit annarra að finna í búðinni , allt er frá Sony .
Smart Remote-forritið sem getið er um hér að ofan er þegar á vélinni , en síðan er forrit til að senda myndir beint í ýmsar þjónustur , til dæmis Facebook ( ekkert Instagram enn sem komið er ) , forrit til að taka hreyfingamyndir , forrit fyrir dokmyndatöku ( time-lapse ) , forrit til að vista mismunandi stillingar eftir því hvaða linsa er á vélinni , forrit sem stillir vélina til að hjálpa öðrum að taka mynd af þér ( með þinni vél ) – sem er reyndar skemmtileg pæling , forrit fyrir tvílýstar myndir , forrit fyrir sólstafamyndir ( nei ekki hljómsveitin ) og svo má telja .
