Nýsköpunarsjóður atvinnulífsins og bandarískur fjárfestingarsjóður hafa skrifað undir samning þess efnis að fjárfesta í sameiningu í Gangverki , framsæknu hugbúnaðarfyrirtæki sem vinnur nú að því að þróa nýja hugbúnaðarlausn fyrir fyrirtæki í þjónustugeira með fólk í vaktavinnu .
Nýju fjárfestarnir styðja við gerð og markaðssetningu lausnarinnar .
Gangverk hefur þróað stafrænar vörur fyrir ýmis fyrirtæki , t.d. CBS Media í Bandaríkjunum , Símann , 365 , Last.fm og fleiri , bæði á Íslandi og erlendis .
Ekki hefur verið gefið upp hversu háa upphæð fjárfestarnir leggja til Gangverks .
Helga Valfells , framkvæmdastjóri Nýsköpunarsjóðs atvinnulífsins , segir aðkomu sjóðsins að fjárfestingunni í Gangverki spennandi enda muni varan leysa ákveðinn vanda sem mörg þjónustufyrirtæki standa frammi fyrir .
Þá hafi sjóðurinn góða reynslu af fyrra samstarfi við Atla Þorbjörnsson sem var einn af stofnendum og hugmyndasmiðum fargjaldavefsins DoHop en Nýsköpunarsjóður atvinnulífsins er jafnframt einn hluthafa hans .
" Það er líka gaman að fara inn í fjárfestinguna með bandarískum fjárfesti , sér í lagi þar sem markaðssetning mun að mestu fara fram vestanhafs , " segir Helga .
