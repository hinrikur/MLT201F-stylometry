Frjálsíþróttakonan Arna Stefanía Guðmundsdóttir gekk nýverið til liðs við FH frá ÍR .
Hún setur stefnuna á EM 22 ára og yngri næsta sumar .
Íþróttagrein Frjálsar íþróttir .
Hversu oft æfir þú í viku ? Ég æfi sex sinnum í viku .
Hver er lykillinn að góðum árangri ? Ég myndi segja að þar væri margt sem spilar saman , góður svefn , gott mataræði , setja sér markmið , vera með góðan sjálfsaga og ekki síst að hafa trú á sjálfum sér , að maður geti það sem maður ætlar sér .
Hvernig er best að koma sér af stað ? Held það sé best að byrja bara rólega en gera alltaf eitthvað á hverjum degi , þarf ekki að vera meira en hálftími þess vegna .
Svo margt er hægt að gera sem er líka skemmtilegt og krefst ekki mikils tíma og manni líður svo vel þegar maður er búin að hreyfa sig smá .
Ekki ætla sér of mikið fyrst því það getur orðið til þess að maður fái nóg .
Hvað ráðleggurðu fólki sem vill hreyfa sig meira ? Ég held að það sé sniðugt að fara í alls konar tíma og stunda ólíka hreyfingu .
Hjóla , hlaupa , synda , út að labba og jóga eru góð dæmi fyrir fjölbreytta hreyfingu sem öll er þó góð á sinn hátt og gott að blanda þessu saman .
Mér finnst líka sniðugt að vera í hópi eða hafa einhvern með sér því þá verður þetta miklu skemmtilegra .
Hvernig heldurðu þér í formi þegar þú ferð í frí ? Alltaf þegar ég fer í frí eftir keppnistímabil reyni ég að hreyfa mig á hverjum degi en geri allt annað en að hlaupa eða eitthvað sem tengist frjálsum .
Ég er með kort í líkamsrækt og fer því í allskonar tíma sem eru þar í boði , svo reyni ég að synda aðeins með .
Fór mikið í spinning þegar ég var síðast í fríi og fannst mér það bæði skemmtilegt og góð æfing fyrir líkamann .
Ertu almennt meðvituð um mataræðið ? Já , ég reyni að passa mataræðið , með því að borða reglulega og hollt .
Reyndar verð ég að viðurkenna það að mér finnst nammi rosalega gott en ég reyni að hafa það bara á laugardögum og gengur það bara nokkuð vel .
Hvað borðarðu til að halda þér í formi ? Borða reglulega og hollt .
Hámark , skyr , hnetur og ávextir verður oft fyrir valinu enda auðvelt að grípa það með og góð næring og orka .
Hvaða óhollusta freistar þín ? Mér finnst súkkulaði með lakkrís rosalega gott og svo er ís líka í uppáhaldi .
Hvað ráðleggurðu fólki sem vill bæta mataræðið ? Að borða alltaf hollan morgunmat og borða með reglulegu millibili yfir daginn .
Fá sér hollan skyndibita þegar það verður fyrir valinu og hafa nammidag einu sinni í viku .
Manni líður miklu betur þegar maður borðar hollt og það er líka miklu skemmtilegra að borða nammið þegar maður er búinn að bíða í viku og vera duglegur fram að því með hollu mataræði .
Hvaða gildi hefur hreyfing fyrir þig ? Hún skiptir mig miklu máli .
Ekki nóg með að þetta sé það skemmtilegasta sem ég geri heldur líður mér alltaf svo vel þegar ég er komin heim af æfingu .
Hver eru algeng mistök hjá fólki við æfingar ? Ég held að fólk fari oft of hratt af stað og æfi of mikið sem getur leitt til meiðsla sem erfitt er að koma sér upp úr .
Það er miklu betra að byrja rólega og vera ferskur á æfingum .
Er staða frjálsra íþrótta góð á Íslandi ? Já , hún er mjög góð .
Ég æfi í FH þar sem allt er til alls .
Frjálsíþróttahöll , frjálsíþróttavöllur ( úti ) , lyftingaaðstaða og góðir þjálfarar .
Hverjar eru fyrirmyndir þínar ? Þær eru margar en ein hefur verið lengi ofarlega hjá mér .
Mér hefur alltaf fundist Ragna Ingólfsdóttir badmintonkona svo flott og ég man eftir henni frá því að ég var lítil .
Hún kemur vel fyrir og frábær íþróttakona sem náði langt .
