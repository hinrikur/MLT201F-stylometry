Guðbergur Bergsson sendir frá sér skáldsöguna Þrír sneru aftur .
Á einangruðum stað suður með sjó , þar sem aldrei gerist neitt , berast fregnir af átökum seinni heimsstyrjaldarinnar .
Fyrir en varir hefur atburðarásin teygt anga sína þangað og nútíminn heldur innreið sína .
Titill bókarinnar vísar í sögu sem ein persóna bókarinnar les fyrir dreng á bænum afskekkta .
" Þessi hugmynd er búin að veltast í huganum alveg frá því fyrir stríð þegar ég var barn .
Ég er einn af þeim fáu sem eru eftir og muna hvernig Ísland var fyrir stríð , " segir Guðbergur .
" Í minningabók sem Hannes Pétursson skrifaði segir hann frá því þegar hann er í vegavinnu og fer á Sauðárkrók og kaupir bók , sem hann man ekki titilinn á , en hún fjallar um menn sem verða fyrir því að skip þeirra er skotið niður og þeir eru á reki um sjóinn í bát .
Þetta er bókin Þrír sneru aftur en ég umbreyti sögunni .
Í upphafi sögu minnar koma tveir ungir Bretar til Íslands , síðan koma þeir þangað í stríðinu sem hermenn og loks sem gamlir menn .
Á þessum stað er líka Þjóðverji sem dvelur þar um tíma .
Í lok bókarinnar snúa þessir þrír menn aftur til Íslands .
" Ameríska byltingin Bókin þín fjallar að stórum hluta um erlend áhrif hér á landi og þar er Kaninn nefndur hvað eftir annað .
" Tíminn á Íslandi varð ekki til fyrr en með Ameríkananum .
Þá þurftum við að fara að mæta á réttum tíma í vinnu og stimpla okkur inn en áður var tíminn ekki til .
Það var ekki heldur til almennilegt þjóðfélagsskipulag .
Menn fóru á sjóinn þegar gaf á sjó og fóru að raka þegar veður var gott .
Menn voru á valdi veðranna en ekki á valdi tímans .
Síðan kom Ameríkaninn og þá kom tíminn .
Ameríkaninn gerði þá mestu byltingu sem orðið hefur á Íslandi og reyndar hefur engin bylting orðið hér á landi nema ameríska byltingin .
Ameríkanar gerðu gífurlega mikið gagn en það hefur ekki verið athugað að ráði vegna þess að ofstækið hefur verið svo mikið bæði til hægri og vinstri .
Ég var alltaf hlutlaus og ekki haldinn ofstæki gegn Ameríku eða Rússum .
" Hvernig finnst þér andrúmsloftið vera í heiminum ? " Andrúmsloftið í heiminum er ruglingslegt .
Þjóðirnar átta sig ekki vel á því sem er að gerast .
Nú hagar öðruvísi til en þegar ég var ungur , þá héldu menn að þeir væru að átta sig á því sem var að gerast því heiminum var skipt í tvennt , í kapítalisma , og kommúnisma .
Þegar kommúnisminn hvarf þá taldi auðvaldið sig hafa sigrað og réðst fram .
En af því að auðvaldið var orðið frjálst þá varð það ráðlaust og kollkeyrði sig .
Frelsið sem auðvaldið skapaði endaði í upplausn og leiddi af sér þann vanda sem við lifum við núna .
Þannig að fall kommúnistans er jafnvel meiri harmleikur fyrir auðvaldið en kommúnismann sjálfan .
Lærdómurinn af þessu er sá að maður verður að vara sig á því að fella ekki óvininn .
" Hef aldrei trúað á neitt Amman í bókinni þinni heldur fram kristnum gildum og sálmasöng .
Hvaða viðhorf hefur þú til trúarinnar ? " Fyrst kom kirkjutrúin en henni hnignaði og hvarf síðan að miklu leyti sem vald enda kom hún ekki með neinar lífrænar hugmyndir .
Svo var farið að benda á konuna sem allsherjarlausn og konurnar urðu prestar en þær hafa ekkert annað að segja annað en : Komið og syngið við kertaljós ! En maðurinn lifir ekki á því að syngja við kertaljós .
" Hefur þú einhvern tímann trúað á eitthvað ? " Nei , ég hef aldrei trúað á neitt .
Ég hef helst treyst sjálfum mér og öðrum stöku sinnum .
Maður getur ekki treyst öðrum algjörlega .
Hið algjöra er mjög fjarlægt mér og ég treysti sjálfum mér heldur ekki algjörlega .
Að skrifa skáldsögu er hið eina frjálsa framtak sem til er .
Þar verður maður að treysta sjálfum sér .
Maður er bara einn í sínum bókum .
Sumir eru reyndar svo hamingjusamir , eins og Tolstoj , að hafa konuna sína sem leiðréttir og skrifar upp og Dostójevskí hafði meira að segja tvær .
Ég vann alltaf fyrir mér og bjóst aldrei við að fá neitt fyrir þær bækur sem ég skrifaði .
Það að skrifa var bara í mér .
" Skrifarðu reglulega ? " Já , ég skrifa á hverjum degi .
Það er í mínu eðli .
" Þú sagðist fyrr í þessu viðtali ekki trúa á neitt , en mig langar samt til að spyrja hvort þú trúir á innblástur .
" Innblástur er þannig að eitthvað er að veltast um í huganum og brýst svo fram svipað og draumar .
Þegar ég var ungur dreymdi mig eitthvað og ætlaði að skrifa það niður og nýta mér en sá svo að það sem mig hafði dreymt var bara vitleysa .
Það hefur mikið verið gert af því að gylla innblástur hjá listamönnum , eins og engir aðrir fái innblástur en þeir .
Á tímabili skiptu listamenn svipuðu máli og prestar áður fyrr , ef rithöfundur sagði eitthvað fannst fólki að það hlyti að vera satt .
En auðvitað fá allir menn hugmyndir og hugsa stundum meira en venjulega og dettur þá eitthvað snjallt í hug .
" IKEA-andinn Les tu bækur kollega þinna ? " Ég reyni að fylgjast með því sem þeir eru að gera .
Fljótt á litið finnst mér þetta vera eins konar IKEA .
Það er enginn sem sker sig verulega úr , nema með aðstoð auglýsinga .
Ég hafði þann gífurlega kost að hafa ekkert á bak við mig , enga fjölskyldu , engan flokk .
Ég varð bara að lifa eða deyja með sjálfum mér .
IKEA-andinn er mjög ríkjandi í þjóðfélaginu .
Borgarstjórinn er til dæmis IKEA-maður sem tók við af Jóni Gnarr sem sagði íslenska fyndni af sömu tegund og iðnaðarmenn höfðu .
Íslenskir iðnaðarmenn höfðu íslenskt kjaftavit en þeim var haldið niðri en kjaftavit Jóns Gnarr var magnað upp með auglýsingum og hann lifði á því .
Síðan kemur IKEA-maðurinn , Dagur , og stærir sig af Hverfisgötunni sem er orðin IKEA-gata þar sem allt er snyrtilega dautt .
" Dvelurðu mikið í útlöndum ? " Ég fer til reglulega til útlanda til að fylgjst með ljóðlistinni vegna þess að ég vil ekki missa tökin á því sem ég reyndi að ná sem ungur maður .
Ég fer ekki til Skandinavíu .
Ég hef aldrei farið til Skandinavíu vegna þess að þegar ég var ungur var of dýrt að vera þar .
Ég fékk ekki námslán vegna þess að ég var ekki stúdent svo ég varð að bjarga mér sjálfur .
Það gat ég ekki gert í Skandinavíu nema með því að koma mér á sósíalinn og fara svo til Kristjaníu og reykja hass og koma svo heim og fá dýrðarljóma yfir mig vegna þess að ég hefði verið í hassi .
Ég vildi ekki fara svo aumingjalega leið .
Það eru menn hér á landi sem lifa á því að hafa verið rónar eða eiturlyfjassjúklingar .
Í blöðum er látlaus upphafning aumingjans , sem kemur í staðinn fyrir upphafningu á dugnaðarforkinum , konum og körlum , sem var svo rík hér áður fyrr .
Þá var karlinn á sjónum og konan var heima og réð öllu .
Kvennavaldið hér hefur alltaf verið algjört .
" Hvað finnst þér um femínismann ? " Femínisminn er viss trúarbrögð en femínistarnir vita ekki alveg hvað þær eiga að gera því þær eru ekki nægilega andlega frjóar .
Hér á landi höfum við hvorki trúarleiðtoga né stjórnmálaleiðtoga og enga stjórnmálahugsun og enginn þorir að segja neitt vegna þess að fólk er hrætt .
Við hvað er fólk hrætt ? Það er hrætt við bóndann .
Í germönskum samfélögum borðuðu þrælarnir með bóndanum en bóndinn borðaði góða matinn og þrælarnir vonda matinn .
Þannig gat bóndinn mótað allt hugarfar þeirra sem sátu með honum til borðs .
Ennþá býr í okkur hræðsla við bóndann , en bóndasamfélagið hefur ekkert fram að færa .
" Fi nnurðu fyrir aldrinum ? " Ég finn ekki fyrir aldrinum vegna þess að ég er ómeðvitaður .
Það besta sem getur komið fyrir listamann er að vera ómeðvitaður um að hann sé listamaður .
Engu að síður leggur hann sig allan fram við það að kynnast eins miklu og mögulegt er alls staðar og nýta allt í sjálfum sér og öðrum ef hann hefur tök á því .
Maður sem er of meðvitaður um það að hann sé listamaður lendir í miklum vanda .
Það er nefnilega allt afskaplega óöruggt í þessari skapandi lygi sem listamaðurinn lifir í .
" 