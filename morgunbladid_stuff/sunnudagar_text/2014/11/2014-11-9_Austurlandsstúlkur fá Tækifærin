Í árlegri haustúthlutun Styrktarsjóðs Alcoa Fjarðaáls sem fram fór í vikunni hlutu alls 26 samfélagsverkefni víða á Austurlandi stuðning .
Hæsta einstaka styrkinn að þessu sinni , eina milljón króna , hlaut Verkmenntaskóli Austurlands til að taka í notkun stafræna Fab-Lab-smiðju fyrir nemendur .
Auk þess ákvað framkvæmdastjórn Alcoa Fjarðaáls að veita að þessu sinni sérstaka gjöf til allra stúlkna í tíunda bekk í grunnskólunum á Austurlandi með því að færa þeim bókina Tækifærin sem fjallar um fimmtíu konur sem fást við spennandi störf um allan heim og eiga það sameiginlegt að hafa lokið námi á sviði tækni- og raunvísinda .
Spennandi reynslusögur Að því er fram kemur í tilkynningu frá Alcoa er það mat stjórnenda fyrirtækisins að í bókinni Tækifærin sem er eftir mæðgurnar Ólöfu Rún Skúladóttur og Hjördísi Hugrúnu Sigurðardóttur séu skemmtilegar frásagnir og spennandi reynslusögur sem eru gott leiðarljós fyrir ungar stúlkur sem eiga það fyrir höndum að ákveða hvert þær vilja stefna í lífinu með tilliti til menntunar og starfsvettvangs .
Með bókargjöfinni vill Alcoa leggja sitt af mörkum til að auka hlutfall kvenna á vinnustöðum þar sem karlar eru áberandi .
Segir ennfremur að alveg frá því starfsemi Fjarðaáls hófst hafi verið haft að leiðarljósi að jafna sem mest hlutfall karla og kvenna í starfsliði fyrirtækisins og hafi ýmislegt áunnist í þeim efnum .
Konur eru nú um fjórðungur starfsmanna , sem sé hærra hlutfall en tíðkast almennt í álverum .
Sé raunar það hæsta í alþjóðlegri starfsemi Alcoa .
Dagmar Ýr Stefánsdóttir , upplýsingafulltrúi Alcoa Fjarðaáls , segir í tilkynningu að gera þurfi betur því mjög mikilvægt sé að jafna sem mest hlutfall karla og kvenna á vinnustöðum , ekki bara í áliðnaðinum , heldur alls staðar .
" Vinnustaðir þar sem þessi hlutföll eru hvað jöfnust eru bæði skemmtilegri vinnustaðir og þar ríkir almennt betri vinnuandi .
Rannsóknir sýna einnig að árangur og hagnaður þessara fyrirtækja er meiri en hinna einsleitu hvað þetta varðar .
Því ættu öll fyrirtæki að leggja mikla áherslu á jöfn kynjahlutföll , " er haft eftir Dagmar Ýri .
