Tölvuvæðing bíla er ekki bara lykill að eldsneytissparnaði heldur eykur hún líka öryggi ökumanns og farþega meðal annars með því að fylgjast með bremsum og stýringu .
Bíltölvur geta líka fylgst með því sem gerist í kringum bílinn , eins og sjá má í nýjum Nissan X-Trail , þar sem bíllinn vaktar umhverfi sitt og hnippir í ökumanninn þegar þörf krefur .
Þegar menn tóku að kaupa bíla að nýju fyrir stuttu eftir nokkurra ára hlé kom eflaust mörgum á óvart hve miklar framfarir hafa verið á því sviði á síðustu árum , bílar eru öruggari , hljóðlátari og miklu sparneytnari .
Svo eru þeir líka mun tæknilegri sem helst í hendur við aukna tölvuvæðingu þeirra .
Lykillinn að aukinni sparneytni er nefnilega tölvustýring í nútímabílum , tölvur sem sérhannaðar eru til að stýra eldsneytisgjöf og eru kannski ekki mjög öflugar , flestar væntanlega ekki nema 40 til 100 Mhz , sem er ekki mikið miðað við borð- og fartölvur , en bíltölvur keyra líka minni forrit , þó flókin séu .
Með tímanum hafa svo aksturstölvur orðið öflugri en einnig hafa fleiri tölvur bæst við í bílana , en þær skipta tugum í nýjum bílum , gætu verið á fjórða eða fimmta tug , sem hver hefur sitt sérstaka hlutverk .
Auk þess að fylgjast með brennslunni er sífellt algengara að bílar séu þannig útbúnir að þeir vakta bremsurnar og fylgjast með hegðun ökumannsins , aukinheldur sem allskyns skynjarar og myndavélar eru til þess fallnar að fækka óhöppum og tryggja öryggi .
Gott dæmi um þetta er Tekna-útfærslan á nýjum Nissan X-Trail , þar sem skynjarar ýmiskonar og fjöldi myndavéla gefa forsmekkinn að því sem eflaust verður staðalbúnaður í flestum bílum á næstu árum .
Í miðju mælaborðinu á Nissan-jepplingunum , Juke , Qashqai , X-Trail og Pathfinder , er 7 " snertiskjár , alla jafna notaður fyrir útvarp , símatengingu , USB-lykil og viðlíka og leiðsögukerfi sem fylgir með og er með íslenskum kortum og bakkmyndavél , en hann kemur aðallega að gagni þegar myndavélar eru virkjaðar .
Ekki skortir myndavélarnar ; ein er að framan , tvær á hliðunum , ein undir hvorum spegli og tvær að aftan , önnur bakkmyndavél ofan við númeraplötuna , en hin undir vindskeiðinni .
Í skjánum í mælaborðinu má svo sjá afrakstur vélanna – hægt er að skipta skjánum svo að annarsvegar sést mynd úr bakkmyndavélinni , en til hliðar er svo mynd af því sem er að sjá umhverfis bílinn eins og horft sé á hann að ofan .
Þó eðlilega nái ekki vélarnar að sýna langt frá bílnum þá er það nógu langt til að geta varað sig á fyrirstöðum og ójöfnum ef út í það er farið .
Að því sögðu þá eru enn blindhorn þegar komið er mjög nærri bílnum , ef einhverju er stillt upp við framhorn hans vinstra eða hægra megin sést það ekki þegar kveikt er á vélunum .
Til viðbótar við þetta eru svo fjarlægðarskynjarar í stuðurum sem gefa frá sér hljóð þegar bíllinn nálgast eitthvað um of .
Nissan er ekki fyrst til að bjóða upp á þá tækni að bíllinn getur komið sér í stæði sjálfur , hvort sem verið er að bakka beint í stæði eða skjóta sér á milli bíla , leggja samsíða eða þvert á akbraut ; ég man til að mynda eftir kynningu á slíku í Ford Focus hjá Brimborg fyrir nokkrum árum .
Útfærslan er væntanlega áþekk hjá þeim framleiðendum sem á annað borð bjóða upp á hana , en þá ekur maður framhjá viðkomandi plássi til að bílinn geti metið hvort hann komist í það , en notandi getur fínstillt það hvernig bíllinn verður í stæðinu áður en hann byrjar að bakka .
Þegar allt er klárt gefur bíllinn merki um að nú eigi að setja í gír og bíður síðan eftir því að honum sé gefið inn , en ökumaðurinn stýrir inngjöf og bremsum og þarf náttúrlega að hafa augun hjá sér .
Kerfið slekkur á sér um leið og ökumaður snertir stýrið , til að tryggja að ökumaður geti hvenær sem er gripið inn í ferlið , en það lætur líka af stjórninni ef hraði fer yfir 7 km á klst. Til að stýra bílnum rétta leið notar bíllinn myndavélarnar , en líka skynjarar , sex í framstuðaranum og fjórir í afturstuðaranum , sem senda frá sér hljóðbylgjur á tíðni sem eyrað nemur ekki .
Myndavélarnar gagnast við fleira , því þær fylgjast sífellt með umhverfinu og láta vita með ljósmerki ef einhver er að taka framúr manni og eins taka þær myndir af umferðarmerkjum og sýna til að mynda strax þegar leyfilegur hámarkshraði breytist .
Einnig láta þær vita ef farið er yfir miðlínu eða kantlínu , vara við ef maður er að fara að svína fyrir einhvern og svo má telja .
Hægt er að slökkva á þessum öryggiskerfum ef vill .
Þess má geta að bakkmyndavélin sýnir ekki bara gaumlínur , heldur sést líka á skjánum hvert bíllinn stefnir miðað við það hvernig lagt er á hann .
Í bílnum er líka svonefnt ESP-kerfi sem er rafeindastýrður stöðugleikabúnaður , stundum kallað skriðvörn eða spólvörn , neyðarhemlun sem grípur inní á ögurstundu , aukinheldur sem hugbúnaður í tölvu bílsins , Active Trace , aðstoðar í beygjum með því að fínstilla bremsur fyrir hvert hjól .
Bíllinn bregst líka við ef stýrið hefur ekki verið hreyft mjög lengi á akstri , enda getur það bent það til þess að viðkomandi sé dottandi .
Myndavélakerfi er í grunnbílnum , X-Trail Accenta , sem kostar frá 5.590.000 kr. eftir útfærslu , en hugbúnaður til að leggja í stæði og blindhornsviðvörun í þeim sem ég skoðaði , beinskiptum fjórhóladrifnum X-Trail Tekna með 1598 cc dísilvél sem kostar 6.790.000 .
X-Trail er í þremur útfærslum , Accenta , Accenta Plus 2 og Tekna .
Ýmislegur aukabúnaður er í Tekna-útfærslunni auk myndavéla og skynjara , til að mynda 7 sæti , rafdrifin sóllúga , LED-aðalljós , leðursæti , rafdrifið ökumannssæti með mjóbaksstuðningi , 19 " álfelgur , lykillaust aðgengi , þakbogar og rafdrifin opnun á afturhlera .
Árni Matthíasson 