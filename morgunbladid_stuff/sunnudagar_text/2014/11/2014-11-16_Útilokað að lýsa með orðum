Það er mjög áhrifaríkt að ganga þessa leið og útilokað að lýsa því með orðum hvernig það er að standa á tindi Kala Patthar umkringdur hæstu fjöllum í heimi .
Hvorki ljósmyndir né myndbönd geta komið þeirri tilfinningu til skila .
Maður verður að upplifa þetta sjálfur .
" Þetta segja Bára Agnes Ketilsdóttir og Örn Gunnarsson , félagar í fjallgönguhópnum Toppförum , sem gengu fyrir skemmstu upp í grunnbúðir Mount Everest , sem eru í 5.364 metra hæð yfir sjávarmáli , og á tind fjallsins Kala Patthar , sem er í 5.643 metra hæð .
Meðal fjalla sem ber þarna við himin eru , auk Everest , Amadablan , sem Bára og Örn eru sammála um að sé fallegasta fjall sem þau hafi séð með berum augum , og Pumori , þar sem þrír Íslendingar hafa týnt lífi , Þorsteinn Guðjónsson og Kristinn Rúnarsson 1988 og Ari Gunnarsson 1991 .
Blessuð sé minning þeirra .
Átján manns fóru í ferðina sem tók átján daga , þar af var gengið í tólf daga .
Lent var á flugvellinum í Lukla í Nepal , sem kenndur er við fyrstu mennina sem komust á tind Everest , Tenzing Norgay og Edmund Hillary , en hann er sagður hættulegasti flugvöllur í heimi .
Allt gekk að óskum og lagt var upp frá Lukla .
Framar björtustu vonum Hópurinn undirbjó sig vel og Bára kveðst meðal annars hafa lesið sér til um leiðina sem sé nauðsynlegt til að fá sem mest út úr göngunni .
Þau Örn eru sammála um að gangan hafi farið fram úr björtustu vonum .
" Leiðin er bæði ævintýralegri og fallegri en maður gerði sér í hugarlund , " segir Örn .
Á leið sinni upp Everest kom hópurinn í fjölmörg þorp og gömlu grunnbúðirnar í Gorashep .
Hörmulegt slys varð í hlíðum Everest í apríl síðastliðnum sem kostaði fjölda manns lífið .
Bára og Örn segja slysið hafa verið íslenska hópnum ofarlega í huga enda gömul saga og ný að fjallganga sé ekki áhættulaus íþrótt .
Yfirleitt leggja menn til atlögu við tind Everest á vorin enda eru skilyrði til göngu þá betri , snjórinn til að mynda þéttari .
Veðrið mun þó oftar en ekki vera betra á haustin .
" Það var heiðskírt alla dagana sem við vorum þarna , hlýtt á daginn en ískalt á nóttunni , " segir Bára .
Gist var í skálum en frost var eigi að síður fimm gráður á nóttunni .
Héla á rúðum og svefnpokum líka .
Bára og Örn segja íslensku ullina hafa komið í góðar þarfir og raunar sé ekki verandi á þessum slóðum án hennar .
Alltént ekki fyrir óvana .
Engir vegir eru þegar komið er upp í Himalajafjöllin og fyrir vikið engir bílar .
Notast þarf við jakuxa , asna eða burðarmenn til að bera búnað og vistir milli náttstaða .
Þrír leiðsögumenn , betur þekktir sem sherpar , voru með Toppförum og níu burðarmenn .
Bára og Örn ljúka lofsorði á þá .
Ótrúlegt sé að fylgjast með burðarmönnunum sem flestir eru lágvaxnir og grannir en víla ekki fyrir sér að bera þungar byrðar , jafnvel hálfa aðra líkamsþyngd sína .
Báru og Erni kemur ekki á óvart að starfsævi þessara manna sé að jafnaði ekki lengri en fimmtán ár og lífslíkur karla á þessum slóðum ekki nema 53 ár .
" Við létum burðarmennina okkar ekki bera mikla byrðar en sáum ótrúlegustu hluti á leiðinni , sumir hverjir voru meira að segja með spónaplötur og bárujárnsplötur á bakinu .
Það er ekki furða að þessir menn slíti sér hratt út , " segir Örn .
Mikil fátækt er í þorpunum og Bára og Örn undruðust hversu illa sherparnir og burðarmennirnir voru búnir .
Skótau þeirra hafi til að mynda verið afskaplega hrörlegt .
Allir áttu þeir þó síma .
" Það þýðir víst ekkert að gefa þeim búnað , þeir selja hann bara , " segir Bára .
Umdeilt hvað veldur fjallaveiki Háfjallaveiki lætur gjarnan á sér kræla á leiðinni upp í grunnbúðir Everest og Toppfarar fóru ekki varhluta af því .
" Þetta var erfiðara en ég bjóst við .
Ég fann fyrir þunna loftinu en veiktist ekki nema einu sinni , síðasta klukkutímann á leiðinni upp í grunnbúðirnar .
Kastaði þá þrisvar upp , " segir Örn en Bára slapp við háfjallaveikina .
Þunna loftið fer misjafnlega í fólk en súrefnið í grunnbúðunum er ekki nema helmingur af því sem við eigum að venjast við sjávarmál .
" Maður heyrir gjarnan talað um að miðaldra konur og jafnvel fólk sem reykir þoli þunna háfjallaloftið betur en íþróttafólkið en við drögum þetta í efa , " segja Bára og Örn .
Enginn Toppfara þurfti frá að hverfa vegna háfjallaveiki en hópurinn mætti þónokkrum ferðamönnum sem urðu að játa sig sigraða .
Þeir voru ýmist fluttir niður fjallið á ösnum eða þyrla kom og sótti þá .
Það mun vera dýrt spaug .
Mikilvægt er að fylgja hæðaraðlögunaráætlun vandlega á leiðinni , þannig ætti fólk að komast hjá því að veikjast .
" Það er lykilatriði að ætla sér ekki um of .
Menn í góðu formi eiga til að vanmeta aðstæður , fara of geyst og verða veikir fyrir vikið , " segir Örn .
" Það þýðir ekkert að ganga hratt , þá lenda menn bara á vegg .
Ætli menn að gera þetta án þess að líða illa verða þeir að fylgja áætluninni .
" Sumir segja karlmenn með stóra og súrefnisfreka vöðva hugsanlega geta lent í meiri vandræðum en þeir sem smærri eru , Bára og Örn eru ekki sannfærð um þetta .
" Það er frekar okkar reynsla að þetta sé ófyrirsjáanlegt með öllu og hafi þegar á botninn er hvolft mestmegnis með aðlögunartímann að gera .
" Erfitt að sækja myndavélina Þetta er í þriðja sinn sem Bára fer svona hátt og Örn í annað sinn og fundu þau glöggt að æfingin skiptir máli .
Allur hópurinn fór upp í grunnbúðir Everest en aðeins átta af átján upp á tind Kala Patthar .
" Munurinn er ekki nema tæpir þrjú hundruð metrar en þegar komið er upp í þessa hæð munar verulega um hverja hundrað metra , " segir Bára .
Mikilvægt er að spara orkuna vel í svona mikilli hæð og Bára bendir á að hún hafi þurft að hugsa sig um áður en hún sótti myndavélina í bakpokann .
Það eitt og sér hafi kostað vanlíðan í einhverjar mínútur .
" Hvert skref er rosalega erfitt , " segir hún .
Spurð hvort þau stefni fjallgönguskónum aftur til Himalaja svara Bára og Örn játandi .
" Sumir í hópnum geta ekki hugsað sér að fara aftur , svo erfið var gangan .
Ég væri á hinn bóginn alveg til í að gera það – og fara þá jafnvel aðeins hærra , " segir Örn .
Bára tekur í sama streng .
" Ég gæti vel hugsað mér að fara aðeins ofar .
Eftir að hafa komið þarna ber ég ennþá meiri virðingu fyrir þeim sem gengið hafa alla leið á tind Everest .
Það er ótrúlegt afrek .
" Hvítfjall , inkaslóðir og Slóvenía Fjallgönguklúbburinn Toppfarar var stofnaður fyrir tæpum átta árum .
Mest er gengið hér heima en Himalajaferðin er fjórða utanlandsferð hópsins .
Allt mjög ólíkar ferðir .
Fyrst var gengið hringinn kringum Hvítfjall ( Mont Blanc ) , hæsta fjall Alpanna og Vestur-Evrópu en það er á landamærum Frakklands og Ítalíu .
" Markmiðið með utanlandsferðunum er að kynnast flottustu gönguleiðum í heimi af eigin raun og fyrir vikið var tilvalið að byrja þarna , " segir Örn .
Næst var farið í stóra ferð á inkaslóðirnar í Perú og þar fór hópurinn mest í 5.822 metra hæð .
Bára og Örn segja það einnig hafa verið frábæra ferð og draumi líkast að koma á þær sögufrægu slóðir .
Þriðja ferðin var farin til Slóveníu , í austasta hluta evrópsku alpanna .
" Það var styttri ferð en alveg jafnmerkileg og hinar , " segir Örn .
" Slóvenía er mjög fallegt land og margar skemmtilegar gönguleiðir þar að finna .
Það er mikil göngumenning í Austur-Evrópu og ekki óalgengt að sjá þrjá ættliði saman á göngu í fjöllunum .
Slóvenía kom mjög þægilega á óvart .
" Tefldu í grunnbúðum Everest Einn Toppfara er Arnar Þorsteinsson , skákmaður og námsráðgjafi , og mátti hann vitaskuld til með að taka skák í grunnbúðum Everest .
" Ég fékk hugmyndina þegar ég gekk á Mont Blanc fyrir tveimur árum og sendi félögum mínum í skák- og menningarfélaginu Mátum smá kveðju .
Sá mikli meistari Jón Árni Jónsson lánaði mér ferðataflsett sem gefið var út í tilefni einvígis Fischers og Spasskís 1972 og var ég fyrst að hugsa um að rekast hugsanlega á Sherpa sem kynni að tefla .
Tefldi raunar við leiðsögumanninn okkar á leiðinni upp .
Þá kom upp úr dúrnum að í hópnum var nokkuð sterk skákkona , Jóhanna Fríða Dalkvist , sem vart hafði tekið í skák síðan á helgarmótinu í Flatey 1984 og þurfti sem sagt grunnbúðir Everest til að draga hana aftur að skákborðinu , 30 árum síðar ! " Arnar segir þau hafa þurft að tefla nokkuð hratt enda aðstæður ekki heppilegar til skákiðkunar , skítkalt og auk þess mikilvægt að komast aftur í gömlu grunnbúðirnar í Gorashep fyrir myrkur .
" Annar leiðsögumanna okkar , hinn annars dagfarsprúði Sam , gaf uppátækinu enda umsögnina : " You are crazy ! " Skákin sjálf var svo sem eins og hver önnur hraðskák en alveg ljóst að maður leggst ekki í mjög djúpar pælingar í slíkri hæð .
Og úrslitin ; svoleiðis hversdagslegt pjatt skiptir ekki máli í Himalaja-fjöllunum ! " 