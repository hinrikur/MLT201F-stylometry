Enn eru skrifaðar bækur um Jósef Stalín .
Sú nýjasta er eftir Stephen Kotkin prófessor í Princeton , og er fyrsta bindið af þremur sem höfundur hyggst skrifa um Sovétleiðtogann .
Fyrsta bindið , Stalin - Paradoxes of Power , fjallar um árin frá fæðingu Stalíns árið 1878 og nær til ársins 1928 og er tæpar þúsund blaðsíður .
Gríðarleg heimildarvinna liggur að baki verkinu og þar hafnar prófessorinn ýmsum kenningum sem fyrri ævisagnaritarar Stalíns hafa haldið fram .
Kotkin telur ekki að Stalín hafi verið vitfirringur eða skrímsli heldur verði persónuleiki hans ekki útskýrður nema með tilliti til rússneska keisaratímans og hugmyndafræði marxísmans .
Simon Sebag Montefiore , höfundur tveggja bóka um Stalín sem urðu metsölubækur , hefur haldið því fram að skelfileg barnæska hafi gert Stalín að skrímsli .
Kotkin hafnar þessu og telur reyndar að Stalín hafi átt þokkalega barnæsku .
Ævisagnaritarar Stalíns hafa haldið því fram að faðir Stalíns hafi beitt son sinn grimmilegu ofbeldi en Kotkin gerir lítið úr því og segir að ef Stalín hafi verið barinn í barnæsku þá hafi höggin sem hann hlaut ekki verið verri en börn um heim allan þoldu á þessum tíma .
Glæpi Stalíns skrifar Kotkin á hugmyndafræði marxismans sem Stalín umfaðmaði eins og sannur ofstækismaður og gerði að verkum að mannslíf urðu í hans augum lítils virði í samanburði við hin eftirsóttu markmið marxismans .
Kotkin hafnar því að Stalín hafi svikið hugmyndir Leníns , eins og sumir hafa jafnvel álitið .
Hann segir Lenín og Stalín hafa verið rekna áfram af blindri og ofsafenginni trú á marxismann og það hafi síðan kostað milljónir lífið .
