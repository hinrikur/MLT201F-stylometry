Nóvember skartar sínu fegursta á þessum fyrsta degi mánaðarins og við erum minnt á það að veturinn mun líklega ekki gefa neinn afslátt frekar en lífið sjálft .
Nóvember er ekki alveg mánuður ársins hjá þeim sem elska sól , sand og sangríur .
Hann er svona millibilsmánuður , rólegi mánuðurinn áður en jólageðveikin skellur á – lognið á undan storminum .
Góðu fréttirnar eru að það er hægt að fara ýmsar leiðir til að keyra upp gleðina og stuðið á köldum vetrarkvöldum þótt ýmislegt gangi á .
Í raun þarftu bara svolítið hugmyndaflug og dass af framkvæmdagleði ...
Trixið að breyta stofunni í sólarströnd klikkar náttúrlega seint .
Ég meina , lífið verður náttúrlega ekkert nema endalaust hláturskast ef þú ferð í Björgun og kaupir þér skeljasand og setur á gólfið , hækkar í Julio Iglesias og lætur eins og önnur eins tónlist hafi aldrei verið samin , makar á þig dekksta brúnkukreminu sem þú finnur , hækkar alla ofna íbúðarinnar í botn og setur vín í kaffibollann þinn .
Svo væri ágætt ef þú byrjaðir að reykja líka og myndir gera það inni ...
Þeir , sem finnst endalaust vesen að pakka niður fyrir sumarbústaðaferðir , geta breytt heimili sínu í sumarbústað yfir helgi .
Þetta er tilvalið að framkvæma í nóvember .
Mikilvægast í því ferli er að draga fyrir og slökkva á símanum .
Ef þú þykist vera í sumarbústað máttu heldur ekkert vera að laumast á samfélagsmiðlana og alls ekki pósta neinum myndum því staðsetningin mun koma upp um þig .
Það eina sem þú þarft að gera fyrir þessa helgi er að birgja þig upp af mat og afþreyingu því sá sem þykist vera í sumarbústað getur náttúrlega ekki laumast út í sjoppu ...
Einhvern veginn finnst mér slöggið Notalegur nóvember hljóma aðeins of vel .
Hægt er að útfæra það þema á ótal vegu en Notalegur nóvember þýðir alls ekki að þú bætir þér upp allt sykurleysi Meistaramánaðar eða sleppir ræktinni heldur reynir að gera eins mikið af notalegum hlutum og hægt er .
Mér fannst Notalegur nóvember einmitt hafa gengið í garð þegar ég fékk tölvupóst frá vinkonu minni sem bauð mér í " Eftirlitslaust unglingapartí " .
Þótt ég væri pikkföst í verkefni sem var á deadline-i varð ég svo hryllilega forvitin að ég varð að opna póstinn strax .
Við mér blasti dásemdin .
Vinkona mín , sem varð fertug í sumar , ætlar sem sagt að nota tækifærið í nóvember og halda partí heima hjá foreldrum sínum ( þegar þau verða að heiman ) eins og konur á fimmtugsaldri gera .
Til að passa að enginn skvetti víni á málverkin eða geri eitthvað sem hann á ekki að gera inni á virðulegu heimili í Vesturbænum verða bræður afmælisbarnsins ræstir út sem regluverðir .
Þegar þessi tölvupóstur barst í innhólfið áttaði ég mig á því að það er bara allt of langt síðan ég hef sleppt fram af mér beislinu ...
Eina vandamálið sem ég stend frammi fyrir er hvort ég eigi að fara í brúnkusprautun fyrir partíið eða ekki ...
martamaria@mbl.is 