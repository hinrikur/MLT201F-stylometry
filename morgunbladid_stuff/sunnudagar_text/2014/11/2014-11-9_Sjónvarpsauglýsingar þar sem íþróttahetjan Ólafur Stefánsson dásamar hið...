Sjónvarpsauglýsingar þar sem íþróttahetjan Ólafur Stefánsson dásamar hið heiðgula krydd túrmerik í pilluformi , og segir það allra meina bót , hafa vakið nokkra athygli og þykir sumum myndgæðin í auglýsingunni ekki þau bestu .
Sjónvarpsmaðurinn Logi Bergmann skrifaði á Twitter í vikunni : " Eru þessar auglýsingar með Óla Stefáns teknar upp á öryggismyndavélar ? Hefði ekki mátt nota t.d. síma ? " Einar Kárason sagði frá því á Facebook í vikunni að hann hefði fylgst með fréttaskýringarþætti á færeysku sjónvarpsstöðinni Føroya Kringvarp um færeyska sjóðinn Eik .
" Sem lenti í herfilegum skakkaföllum í 2008-krísunni .
Aðallega vegna viðskipta við Kaupþing .
Rætt við sérfræðinga héðan og þaðan .
Og óskemmtilegt að heyra hvað við Íslendingar með okkar " Kápting " -rakket komum lítilmannlega út úr þessu öllu , " skrifaði rithöfundurinn .
Silja Bára Ómarsdóttir sagði frá því á Facebook í vikunni að hún væri stundum spurð að því hvort hún hefði fleiri klukkutíma í sólarhringnum en aðrir .
Stjórnmálafræðingurinn hefur nú ásamt fjölskyldu sinni sett upp ljósmyndasýningu í minningu afa síns sem hefði orðið 100 ára í haust .
Eftir að hafa farið í gegnum æviferil hans segist hún skilja hvaðan afköstin koma .
Og svo hefur hún upptalningu á því sem afinn gerði um ævina og nefnir meðal annars að hann hafi rekið bókaverslun , sportvöruverslun , flutt inn saumavélar og kristalsljósakrónur , framleitt skíði undir eigin nafni , verið stöðvarstjóri Pósts og síma , myndatökumaður Moggans , stofnandi golfklúbbs , stangveiðifélags , Rótarýklúbbs , Valberg , sat í stjórn Sparisjóðs og íþróttafélags og ungmennafélags .
Er þá ekki allt upptalið .
