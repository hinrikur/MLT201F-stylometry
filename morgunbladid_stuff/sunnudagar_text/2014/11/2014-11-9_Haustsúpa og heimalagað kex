Hafdís Priscilla Magnúsdóttir bauð vinkonum og systur heim í gúllassúpu , heimalagað kex í forrétt og girnilega bountyköku í eftirrétt .
Hafdís heldur úti matarblogginu disukokur.is sem nýtur mikilla vinsælda en væntanleg er matreiðslubók úr hennar fórum .
Hafdís hefur eldað án sykurs og hveitis í meira en ár og uppskriftir hennar eru í þeim dúr .
" Með aðalréttinn kom eiginlega ekkert annað til greina en gúllassúpa sem maðurinn minn gerir alltaf .
Ekta haustmatur .
Osta , kex og jarðarberjasultu er svo alltaf hægt að borða , með hvaða mat sem er .
Bountykakan gaf svo sólarkeim með sér inn í haustið .
En aðallega , eins og alltaf , var hugsunin hvað langar mig að elda og baka .
Ég er alveg á því að ef maður gerir þetta með ánægju og gleði skilar það sér í matinn , " segir Hafdís aðspurð hvernig hún hafi ákveðið matseðilinn .
Maturinn féll vel í kramið og allir fóru saddir og sáttir heim .
Hvað finnst þér skemmtilegast að elda ? " Súpur er skemmtilegast að bjóða upp á .
Humarsúpa , gúllas- eða kjötsúpa eru í uppáhaldi hjá okkur hjónum , með góðu brauði .
Ég held samt að það sé undirbúningurinn og matreiðslan sem heillar mig .
Við hjónin vinnum vel saman þegar kemur að súpugerð og því verður þetta gæðastund hjá okkur saman í eldhúsinu ; að saxa niður grænmetið , smakka til og hræra í pottum .
" Hafdís segir að hún og eiginmaður hennar , Jón Baldur Baldursson , hafi sett stefnuna á að keyra matarboðsgírinn í gang .
Jón Baldur hefur starfað á Grænlandi í tvö ár og því minna farið fyrir boðum en ella síðustu árin .
" Okkur finnst samt alltaf gaman að fá góða vini í mat og stefnan tekin á nýju ári á að endurvekja matarklúbba .
Tengdaforeldrar mínir hins vegar búa mjög nálægt okkur og við bjóðum þeim reglulega að kíkja í mat til okkar .
" Heimagert sesamkex með jarðarberjasultu Sesamkex 120 g sesamfræ 50 g rifinn ostur 1 egg 1 msk .
brætt smjör eða kókosolía ½ tsk .
hvítlaukssalt Blandið öllu vel saman í skál og setjið deigið á bökunarpappír .
Fletjið það út .
Gott er að setja svo annað lag af bökunarpappír yfir og fletja enn betur út með kökukefli .
Bakið í 12-15 mínútur við 160°C eða þar til kexið er gyllt .
Takið það úr ofninum , snúið kexinu við og notið pítsuskera til að skera kexið í þá stærð sem óskað er .
Hitið þá í 20-30 mínútur í viðbót við 100°C Jarðarberjasulta 1 bolli fersk jarðarber 1 msk .
chia fræ 1 msk .
heitt vatn 2 tsk .
sukrin melis ½ -1 msk .
sítrónusafi Setjið allt í skál og blandið vel saman með töfrasprota .
Berið kexið og sultuna fram með ostum .
Gúllassúpa Jóns 700 g nautagúllas 1 laukur 1 rauðlaukur 6 hvítlauksrif 3 msk olía eða smjör til steikingar 1 ½ msk paprikuduft 1 ½ l vatn 2 súputeningar 1 tsk kúmen 2 tsk meiran 700 g sætar kartöflur 2 gulrætur 2 paprikur 150 g tómatpúrra cayennepipar á hnífsoddi Saxið lauk og pressið hvítlauksrif .
Steikið nautagúllas í olíu eða smjöri í stórum potti ásamt lauk og hvítlauk .
Stráið paprikudufti yfir kjötið og bætið vatni út í pottinn ásamt súputening , kúmeni , meiran og cayennedufti .
Látið sjóða við vægan hita í um það bil 40-50 mínútur .
Flysjið sætar kartöflur og skerið í teninga .
Skerið gulrætur og papriku einnig í bita .
Bætið niðurskorna grænmetinu við ásamt tómatpúrru og látið sjóða áfram við vægan hita í 30 mínútur .
Bountykaka 4 eggjahvítur 150 g sukrin 15 dropar kókosstevía 200 g kókosmjöl Stífþeytið eggjahvítur ásamt sukrin og stevíu .
Bætið kókosmjöli varlega saman við með sleif .
Setjið blönduna í smurt hringlaga kökuform .
Bakið á 165°C í 18-20 mínútur eða þar til kakan er gyllt .
Látið hana kólna áður en krem er sett á .
Krem 4 eggjarauður 100 g sykurlaust súkkulaði 60 g sukrin melis 60 g smjör smávegis kókosmjöl Bræðið súkkulaði yfir heitu vatnsbaði .
Þeytið smjör og sukrin melis vel saman við í nokkrar mínútur og bætið loks eggjarauðum saman við .
Bætið bræddu súkkulaðinu saman við og blandið vel saman .
Smyrjið kökuna Smjör og sukrin melis þeytt vel saman í nokkrar mínútur og eggjarauðum svo bætt við .
Í lokin er bræddu súkkulaði bætt við og því blandað vel við .
Setjið kremið á kökuna og skreytið með smá kókosmjöli .
