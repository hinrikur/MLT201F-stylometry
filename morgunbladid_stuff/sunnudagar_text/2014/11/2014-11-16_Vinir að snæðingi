Fyrir aðdáendur Friends-þáttanna er gagnlegt að rifja upp að fyrir rétt tæpum tveimur áratugum kom út matreiðslubókin Cooking with Friends en í henni eru ýmsar uppskriftir að mat sem vinirnir gæddu sér á í þáttunum .
Bókin er fáanleg á kaupvefnum Amazon fyrir tæpa tíu dali , eða um 1.200 krónur íslenskar ( við þá upphæð bætist svo einhver sendingarkostnaður ) .
Einnig er hægt að kaupa bókina notaða á sama vef , sem og á eBay , fyrir talsvert lægri upphæð .
Það hlýtur að teljast vel við hæfi að gefin hafi verið út matreiðslubók í tengslum við þættina á sínum tíma enda er ein af aðalpersónunum , Monica Geller , matreiðslumeistari .
Í síðari hluta þáttanna er hún meira að segja yfirkokkur á fínum veitingastað á Manhattan .
Uppskriftirnar í bókinni munu vera fjölbreytilegar og heitin oft óvenjuleg .
Sem dæmi má nefna rétt með enska heitinu Mashed Potatoes for the Broken-Hearted .
Á íslensku mætti kalla þennan rétt Kramdar kartöflur fyrir kramin hjörtu .
Hver vill ekki gæða sér á slíku góðmeti ? 