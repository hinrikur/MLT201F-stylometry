Ferðaþjónustufyrirtækið Gray Line Iceland hlaut tvenn verðlaun á ársfundi Gray Line Worldwide , sem eru samtök fyrirtækja í skoðunar- og pakkaferðum á um 700 áfangastöðum í sex heimsálfum .
Annars vegar fékk Gray Line Iceland verðlaunin Brand Leadership Award fyrir sterkar áherslur á vörumerki samtakanna og hins vegar Diamond Award fyrir að skara fram úr í markaðsstarfi , þjónustuframboði og gæðum , svo og að vera góð fyrirmynd sem skilar ánægðum viðskiptavinum .
Þess má geta að Diamond Award er æðsta viðurkenning sem Gray Line Worldwide veitir og aðeins eitt fyrirtæki á ári hlýtur hana .
Gray Line á Íslandi hefur starfað undir merkjum Iceland Excursions um árabil , en um þessar mundir er fyrirtækið alfarið að skipta yfir í alþjóðlega heitið Gray Line .
Fyrirtækið er ferðaskipuleggjandi , ferðaskrifstofa og hópferðafyrirtæki og starfsemi þess felst einkum í skipulögðum dagsferðum og afþreyingu fyrir ferðamenn út frá Reykjavík .
Á þessu ári er áætlað að rúmlega 500 þúsund farþegar muni ferðast með Gray Line Iceland .
" Það er ekki síst nýsköpun og vöruþróun undir merkjum Gray Line sem er lögð til grundvallar þessari viðurkenningu samtakanna , " segir Þórir Garðarsson , framkvæmdastjóri sölu- og markaðssviðs fyrirtækisins .
Matarferðir og Game of Thrones Áherslan á nýsköpun í starfsemi Gray Line Iceland hefur meðal annars skilað tveimur nýjum dagsferðum sem kynntar voru í haust .
Annars vegar er matarferð , þar sem komið er við á þremur bæjum til að smakka íslenskan mat og fræðast um sögu matargerðar og matarhefða á Íslandi .
Hins vegar er ferð á tökustaði Game of Thrones hér á landi .
" Verðlaunin skapa mikil tækifæri á alþjóðamarkaði , ekki bara fyrir okkur heldur fyrir Ísland sem áfangastað , " segir Þórir Garðarsson í tilkynningu .
Í dag er Gray Line Iceland með rúmlega 60 rútur í útgerð sinni .
Auk dagsferða annast fyrirtækið áætlunarferðir milli Keflavíkurflugvallar og Reykjavíkur .
Hjá fyrirtækinu starfa um 200 manns .
sbs@mbl.is 