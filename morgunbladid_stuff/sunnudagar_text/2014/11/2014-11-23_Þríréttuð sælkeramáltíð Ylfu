Við hittumst reglulega og eigum saman góða stund við samstarfsfólkið á Kopar og við hittumst nokkur þetta kvöld heima og snæddum saman ljúffenga máltíð , " segir Ylfa Helgadóttir en hún og sambýlismaður hennar , Alfreð Pétur Sigurðsson , buðu heim í mat .
Ylfa er einn af eigendum Kopars en í boðinu voru auk Ylfu og Alfreðs einn af meðeigendum Ylfu í Kopar ; Ásta Guðrún Óskarsdóttir , Inga Dís Richter samstarfskona þeirra og svo móðir Ylfu , Þórdís Rafnsdóttir , sem hefur verið viðloðandi veitingastaðinn , svo að hópurinn þekkist vel .
" Það er svolítil áskorun að útbúa risotto og svo finnst mér fátt betra en vel steiktur lax sem er bleikur í miðjunni svo það varð úr að ég útbjó það sem forrétt .
Í aðalrétt var lambakjöt og þegar maður er með þungan mat á maður það til að missa sig í meðlætinu sem er óþarfi .
Maður sér fyrir sér að hafa þetta og hitt en endar uppi með að allir fá sér hálfa teskeið af hverju og einu og þetta dagar uppi í ísskápnum .
Þetta er því mjög einfaldur aðalréttur .
Það er helst forrétturinn sem er kannski flókinn en aðal- og eftirétturinn eru það alls ekki .
" Á Kopar er bakað hvítt súkkulaði notað sem konfekt og eftirrétturinn er með bökuðu hvítu súkkulaði .
Ylfa segir að bragðið sem kemur af súkkulaðinu sé allt öðruvísi þegar það er bakað og minni helst á Daim en sjálf er hún mikill Daim-aðdáandi .
" Fólk þarf að hafa tímann fyrir sér með eftirréttinn og ágætt að útbúa hann til dæmis kvöldið áður en hann er ekki flókinn , engin egg sem þarf að þeyta eða neitt slíkt .
" Ertu dugleg að halda boð ? " Já , ég hef verið það í gegnum tíðina en kannski ekki alveg síðustu mánuði .
Ég tek gestgjafahlutverkinu fagnandi og ef ég býð fjölskyldunni til dæmis í hádegisverð á sunnudegi nýt ég þess að baka og stússa allan laugardaginn .
Ég upplifi það aldrei sem kvöð heldur bara skemmtun .
" Humarrisotto og steiktur lax 400 g arboriohrísgrjón 2 skallottlaukar 1 dl þurrt hvítvín 2 dl humarsoð eða annað skelfiskssoð 1dl þeyttur rjómi ½ dl parmesanostur , rifinn safi úr 1 sítrónu salt eftir smekk olía til steikingar Saxið laukinn smátt og svitið hann á pönnu með smáolíu .
Hann má ekki verða brúnn .
Bætið hrísgrjónunum út á pönnuna og steikið smá .
Hellið þá helmingnum af hvítvíninu út á grjónin og hrærið stöðugt í á meðan vínið sýður niður .
Hellið þá helmingnum af soðinu saman við .
Hrærið stöðugt í blöndunni .
Endurtekið eins og þarf , bætið afganginum af hvítvíninu og soðinu til skiptis saman við eða þar til grjónin eru soðin .
Kannski þarf minna af víni og soði , kannski meira .
Fer eftir smekk .
Rétt áður en risottoið er borið fram er þeyttum rjóma og parmesanosti blandað varlega saman við .
Smakkið til með sítrónusafa og salti .
Laxinn 1 laxaflak 1 dl sykur 1 dl salt olía til steikingar Roðflettið laxinn og leggið á bakka .
Blandið salti og sykri saman og sáldrið yfir flakið , leyfið því að standa í ísskáp í 30 mínútur að minnsta kosti .
Skerið í hæfilega bita , Ylfa mælir með bitum upp á 70-80 g .
Hitið pönnu og steikið laxinn upp úr smáolíu í u.þ.b. tvær mínútur á annarri hliðinni og rétt svo í 10-30 sekúndur á hinni .
Leggið laxinn á bakka og leyfið hitanum að vinna sig inn að miðju laxins áður en hann er borinn fram með risottoinu .
Sósur og salsa með forrétti Dillmæjónes 4 egg 500 ml ólífuolía 1 msk .
sítrónusafi 1 tsk .
salt 1 pakki dill Sjóðið eggin í 4½ mínútu .
Kælið .
Skerið dillstönglana frá toppgreinunum .
Setjið dillið í blandara með sítrónusafa og salti .
Fjarlægið skurnina af eggjunum og setjið þau saman við .
Blandið öllu vel saman eða þar til dillið er alveg maukað saman við eggin .
Hellið þá ólífuolíu saman við meðan vélin vinnur .
Smakkið sósuna til og bætið salti eða sítrónu við ef vantar .
Humarhvítvínssósa 1 l humarsoð 1 flaska sætt hvítvín 1 l rjómi Setjið humarsoð og hvítvín í pott og sjóðið vel niður .
Bætið rjóma saman við og sjóðið niður þar til sósan verður mátulega þykk .
Maís- og eplasalsa 1 grænt epli 1 maísstöngull , ferskur 1 tsk .
ferskt dill , saxað 1 tsk .
ferskur graslaukur , saxaður 2 msk .
ólífuolía 2 msk .
limesafi eða annað gott edik 2 msk .
sykur klettasalat til skreytingar smávegis af smjöri Rífið hýðið af maísnum og steikið á sjóðandi heitri pönnu í smástund með smásmjöri .
Takið maísinn af pönnunni og færið upp á rönd á bretti og skerið baunirnar þannig af honum .
Saxið kryddjurtirnar og eplið fínt og bætið öllu vel saman .
Smakkið til með sykri og limesafa .
Skreytið með klettasalati .
Lambafillet með graskersteningum og púrtvínssveppum Fyrir fjóra 4 vænar sneiðar lambafillet Setjið lambakjötið á kalda pönnu og látið fituhliðina vísa niður .
Kveikið undir á næsthæsta hita .
Þannig nær fitan að eldast smá áður en hún byrjar að steikjast og verður þar af leiðandi stökkari .
Snúið kjötinu við eftir um 10 mínútur og setjið til hliðar ef það á ekki að nota það strax eða lækkið undir pönnunni og leyfið því að klára að eldast þar .
Kjötið þarf að standa í 4-5 mínútur áður en skorið er í það .
Graskersteningar 1 stk. butternut-grasker smjör salt og pipar eftir smekk 2 msk .
púðursykur eða hunang Hitið ofninn í 180°C .
Skerið graskerið í teninga og stráið á smjörpappírsklædda ofnplötu .
Veltið bitunum upp úr smjöri , salti og sykri á pappírnum .
Bakið í 10-15 mínútur eða þar til bitarnir eru mjúkir .
Púrtvínssveppir 1 box flúðasveppir , heilir eða skornir í bita ½ dl púrtvín eða sérrí ½ dl rjómi 1 stór hvítlauksgeiri eða 2 litlir 1 msk .
olía til steikingar salt og pipar eftir smekk Pressið hvítlauk og hitið hann í olíu við vægan hita á pönnu .
Bætið sveppunum út í nær strax á eftir og passið að hvítlaukurinn brenni ekki .
Steikið sveppina vel .
Bætið púrtvíni eða sérríi saman við .
Bætið rjómanum saman við þegar púrtvínið hefur soðið aðeins niður og lækkið hitann verulega þannig að blandan rétt malli .
Þegar rjóminn hefur soðið það mikið niður að hann er orðinn þykkur eru sveppirnir tilbúnir .
Saltið þá og piprið eftir smekk .
Berið fram með snjóbaunasalati .
Það er útbúið með því að skera snjóbaunir þunnt langsum , þeim er velt upp úr eplaediki , salti og ólífuolíu og gott að bæta hnetum og smávegis sýrðum rjóma saman við ef vill .
Karmellaður hvítsúkkulaðibúðingur og hindber Búðingur 400 g rjómaostur 300 g hvítt súkkulaði 1 peli rjómi 80 g sykur Hitið ofninn í 140°C .
Brjótið súkkulaðið niður og raðið á smjörpappír á ofnplötu .
Bakið það í 20 mínútur eða þar til það hefur náð fallega gylltum lit .
Hrærið rjómaost og sykur saman í skál yfir vatnsbaði .
Takið 2/3 hluta af bakaða súkkulaðinu og setjið í skál ásamt rjómanum og bræðið yfir vatnsbaði , hrærið í þar til allt er bráðnað en það mega vera kögglar í súkkulaðinu .
Afgangurinn af súkkulaðinu er settur til hliðar .
Blandið rjómaostsblöndunni og súkkulaðiblöndunni saman og setjið í skálar sem á að bera fram eða í skál sem hægt er að skenkja úr í skálar seinna meir .
Kælið yfir nótt ef blandan er í stóru skálinni en annars dugar að kæla í 4-5 tíma í litlu skálunum .
Ylfa mælir með að setja allt í stóra skál og nota ískúlara til að ná fallegum kúlum .
Karamellu- og hvítsúkkulaðikurl Þegar hvíta súkkulaðið sem þið geymduð er orðið kalt má mylja það í matvinnsluvél eða á gamla mátann með því að setja það í poka og lemja með kökukefli .
Hindberjasíróp 500 g frosin hindber 80 g sykur 100 g vatn ½ sítróna , safinn Setjið allt hráefnið í pott og hitið að suðu .
Blandið svo saman í blandara eða með töfrasprota .
Hægt er að sigta hratið frá og þá verður sírópið þunnt en einnig er hægt að hafa það í og þynna sírópið örlítið með vatni .
Þá má líka sleppa því að þynna alveg og hafa sírópið þykkt .
Fer eftir smekk .
Steikt epli 2 græn epli 1 msk .
sykur 1 msk .
smjör ½ tsk .
kanil Skrælið eplin og skerið í báta eða teninga .
Setjið epli , sykur , smjör og kanil í pönnu eða pott og steikið á hæsta hita þar til eplin eru byrjuð að mýkjast .
Alls ekki elda þau of mikið en gott er að miða við 5-10 mínútur .
Berið búðing og epli fram með grískri jógúrt og ferskum hindberjum .
