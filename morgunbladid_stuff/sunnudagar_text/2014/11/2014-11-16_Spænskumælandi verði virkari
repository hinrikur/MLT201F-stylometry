Hola , félag spænskumælandi fólks á Íslandi , heldur í dag kl. 16 kynningarfund að Laugavegi 178 í Reykjavík .
Efni fundarins er í anda markmiða félagsins , það er að efla spænskumælandi til virkrar þátttöku í samfélaginu .
Á fundinum í dag verður Gerður Gestsdóttir frá Vinnumálastofnun með erindi , og segir frá því hvernig gera á ferilskrá og hvernig skuli bera sig að við atvinnuleit .
Hún talar einnig um réttindi og skyldur á vinnumarkaði , svo sem launaseðla , kjarasamninga , orlof , veikindarétt og uppsagnarfrest .
Þá mun Margrét Jónsdóttir Njarðvík , vararæðismaður Spánar , ræða um menntun og möguleika á því sviði og hvernig standa skal að stofnun fyrirtækja .
Margt er í deiglunni á vettvangi Hola .
Félagið fékk nýlega styrk frá Velferðarráðuneytinu til að halda námskeið með það markmið að þátttakendur kynnist íslensku samfélagi sem auðveldi þeim þátttöku og geri lífið innihaldsríkara .
sbs@mbl.is 