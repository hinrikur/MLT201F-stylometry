Þeir voru hressir jötnarnir sem stilltu sér upp fyrir ljósmyndara Morgunblaðsins í Laugardalslauginni í nóvemberlok 1994 .
Tilefnið var keppnin " Sterkasti maður jarðarinnar " sem stóð fyrir dyrum í Laugardalshöllinni .
Myndin hafði ákveðið forspárgildi því kappinn sem hinir bera hér á herðum sér fór með sigur af hólmi í keppninni .
Manfred Höberl heitir hann og er frá Austurríki .
Mun Höberl hafa verið með stærstu upphandleggi í heimi , 65 sentimetra að ummáli .
Hart var glímt í Höllinni .
" Ég hef aldrei tekið svona hroðalega á , enda missti ég máttinn í lokagreininni , " sagði Andrés Guðmundsson sem fékk silfrið .
Í samtali við Morgunblaðið kvaðst Höberl hafa nóg að gera við að hnykla vöðvana og keppa á aflraunamótum um heim allan .
Ekki síst í Bandaríkjunum .
" Þar halda menn ekki vatni yfir vöðvum og mér hafa boðist mörg verk þar í landi .
Sjáðu líka velgengni Schwarzeneggers , allt út á vöðvana , þó að gott viðskiptavit spili þar reyndar inn í líka .
Ég held að honum sé um og ó að mér eru að berast tilboð .
Hann er mun minni en ég , líður sjálfsagt eins og dverg við hliðina á mér .
" 