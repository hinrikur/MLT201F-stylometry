Safnarinn er kannski ekki svo ólíkur listamanninum hvað það varðar að hann vill sýna verkin sín , fá einhverja umsögn um þau og kveikja áhuga annarra á þeim .
Að vissu leyti er þetta sami hluturinn , " segir myndlistarsafnarinn Pétur Arason .
Við erum að ræða saman um myndlist og söfnun í Safni , björtum og stílhreinum sýningarsal Péturs í Berlín þar sem allrahanda verk eftir myndlistarmennina Kristján Guðmundsson og Donald Judd eru nú sýnd á veggjum og bókverk á borði .
Um árabil rak Pétur sýningarsalinn Aðra hæð og síðar Safn við Laugarveginn og setti upp sýningar á verkum fjölmargra kunnra listamanna , erlendra sem innlendra , og byggði á ríkulegri safneign þeirra eiginkonu hans , Rögnu Róbertsdóttur myndlistarkonu .
Safn var lokað við Laugaveginn í árslok 2007 og fór um nokkurra ára skeið lítið fyrir safneigninni eða þar til Safn var opnað sem sýningasalur fyrir safneignina að Bergstaðastræti 52 .
Fyrr á þessu ári var Safn síðan einnig opnað í Berlín , að Levetzowstrasse 16 .
Á opnunarsýningunni voru verk eftir Lawrance Weiner , Rögnu og Richard Long en nú á annarri sýningunni eru verk Kristjáns og Judd .
" Þeim söfnurum fer fjölgandi sem kjósa að sýna verkin sem þeir eiga , " segir Pétur .
" Hér hafa margir safnarar verið prívat og hálfpartinn með söfnun sína í felum en það er að breytast , enda hlýtur það að vera skemmtilegra að sýna verkin sín en fela þau í kjallaranum .
Hér í Berlín er meira að segja starfrækt félag einkasafnara í dag .
" – Ert þú í því ? " Já , ég held það ! " Hann hlær .
Berlín spennandi borg – Hvers vegna var Safn opnað hér í Berlín ? " Okkur hafði lengi langað til að búa annarsstaðar en á Íslandi , að eyða tímanum erlendis , og Berlín varð fyrir valinu .
Þetta er mjög spennandi borg , og hvað menninguna varðar er hún spennandi á öllum sviðum , hvort sem við hugsum um músík , myndlist eða annað .
Síðan er Berlín mjög ódýr .
Það er ekki hægt að bera hana saman við borgir eins og New York og London , þar geta bara milljónamæringar búið í dag nema fólk komi sér fyrir langt fyrir utan miðborgina .
Við vorum búin að vera í Berlín í nokkra mánuði á hverju ári þegar við ákváðum að opna Safn hérna .
Hugmyndin var strax að hafa það nokkurn veginn eins og það lítur út í dag .
Og ég ákvað að setja upp sýningar úr safneigninni .
" Við göngum um og skoðum verk Kristjáns í sýningarsalnum og inni á gangi þar fyrir aftan .
" Hugmyndin er að leggja áherslu á verk eftir einn listamann , úr safneigninni , að minnsta kosti á sýningunum fyrstu tvö árin , en svo er annað lítið sýningarrými hér fyrir innan , " segir Pétur .
Við göngum þangað inn og þar gefur að líta grafíkverk eftir hinn kunna bandaríska listamann Donald Judd ( 1928-1994 ) sem Pétur þekkti vel .
" Judd var mjög hrifinn af myndlist Kristjáns og keypti verk eftir hann á sýningu í Nýlistasafninu .
Hann vildi að þeir sýndu einhversstaðar saman en áður en til þess kom þá dó hann , því varð ekki af þessu fyrr en nú .
Þessi tvö grafíkverk hér eru síðustu verkin sem Donald Judd gerði , en hin eru eldri .
" Skiptir út stöku verkum Pétur segir að eftir að Safn var opnað í Berlín hafi hann kynnst mjög mörgu áhugaverðu fólki í listalífi borgarinnar .
Afar vel hafi verið mætt á sýningaropnanir og þá er alltaf rennerí á sýningarnar þá daga sem Safn er opið , eftir hádegi föstudaga og laugardaga .
– Nú starfrækið þið Safn bæði í Berlín og í Reykjavík .
" Já , en það er vissulega rólegra yfir starfseminni heima , " segir hann .
" Í fyrra setti ég þar upp sýningu með verkum eftir Dieter Roth og hún hefur verið uppi í nær ár en ástæðan er sú að sífellt er nýtt fólk að koma að skoða , aðallega útlendingar .
Ég ætla að skipta um sýningu í janúar .
Reyndir safnstjórar hafa iðulega sagt við mig að ég eigi að passa mig á því að setja ekki upp of margar sýningar , að margir geri þau mistök að skipta of ört .
Það er alveg rétt , maður á að vanda uppsetninguna og vinna vel með hana meðan á henni stendur og jafnvel að gefa úr fleiri skrár eða bækur um sýningarnar fyrir listamennina .
" Pétur situr sjálfur yfir sýningunni í Berlín flesta daga en segist vera með unga aðstoðarkonu : Katharinu Wendel , sem hjálpi til en hún var á Íslandi í fyrravetur , að læra málið og starfaði líka í i8-galleríinu .
" Hún veit orðið mjög mikið um íslenska myndlist .
Hún er að skrifa meistararitgerð um list Hreins Friðfinnssonar og sér svo alveg um sýningu með verkum Hreins sem við setjum hér upp í mars , " segir hann .
– Ertu enn að kaupa verk ? " Já , svolítið .
" Ég hef verið að skipta út stöku verkum og kaupa í staðinn eftir listamenn sem ég hef haft áhuga á en hefur aldrei orðið af að ég hafi keypt verk eftir .
Ég laðast nú frekar að minni verkum .
Í um þrjátíu ár , eða frá tíma " nýja málverksins " , hafa stór verk þótt eitthvað merkilegri en þau minni en það þarf alls ekki að vera svo .
Oft segist fólk ekki hafa efni á að safna myndlist , að það sé of dýrt , en það þarf heldur alls ekki að vera rétt .
Hér má til að mynda finna í galleríum og hjá söfnum fín upplagsverk eftir þekkta og góða listamenn , í allt að 10 til 60 eintökum , áhugaverð verk fyrir skaplegt verð sem flestir ráða við .
Það finnst mér mjög áhugavert , " segir Pétur og nefnir slík verk eftir Hanne Darboven og Hermann Nitch sem hann hefur nýverið tryggt sér .
" Árátta " er heiti sýningarskrár sem kom út er sett var upp forvitnileg sýning í Gerðarsafni með fjölda verka úr safni Péturs og Rögnu árið 2000 ; heyra má að áhugi – eða árátta – safnarans hefur ekkert dvínað .
