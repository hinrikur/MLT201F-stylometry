Styrmir Gunnarsson , fyrrverandi ritstjóri Morgunblaðsins , höfundur nýrrar bókar sem kemur út í næstu viku , Í köldu stríði , vill ekki kalla það djúpsprengjur sem blaðamaður segir í samtali við hann að hann varpi í bókinni .
Þær séu þá mjög gamlar djúpsprengjur , ef hægt sé að nota það orð um þá frásögn .
Styrmir upplýsir m.a. að hann aflaði upplýsinga úr röðum sósíalista og kommúnista á árunum 1961 til 1968 og skrifaði skýrslur þar um .
Agnes Bragadóttir agnes@mbl.is Í köldu stríði - Barátta og vinátta á átakatímum er heiti bókar eftir Styrmi Gunnarsson , fyrrverandi ritstjóra Morgunblaðsins , sem kemur út hjá bókaforlaginu Veröld í næstu viku .
Styrmir upplýsir ýmsa hluti í þessari bók , sem áður hafa ekki verið á margra vitorði , svo sem það að hann , tók að sér að beiðni Eyjólfs Konráðs Jónssonar ( Eykons ) , þáverandi ritstjóra Morgunblaðsins , að gerast tengiliður við félaga í Sósíalistafélagi Reykjavíkur og aflaði upplýsinga úr röðum sósíalista og kommúnista á árabilinu 1961 til 1968 , skrifaði skýrslur þar um , sem afhentar voru Bjarna Benediktssyni heitnum , þá dómsmálaráðherra , Geir Hallgrímssyni , þá borgarstjóra og – að því er hann telur – bandaríska sendiráðinu .
Styrmir skrifaði fréttir í Morgunblaðið byggðar á þeim upplýsingum sem voru í skýrslunum um innanflokksátök kommúnista , en þegar þetta starf hófst var hann við laganám í Háskóla Íslands og hóf ekki störf á Morgunblaðinu fyrr en fjórum árum seinna .
Hann upplýsir að faðir hans , Gunnar Árnason , og fleiri í hans föðurfrændgarði voru taldir hallir undir nasisma , en þau sögðu sig vera íslenska þjóðernissinna .
Þetta , ógnir kalda stríðsins sem Íslendingar voru þátttakendur í um fjögurra ártatuga skeið og vináttuna við vinahóp úr ólíkum áttum frá bernsku- og æskuárum ræðir Styrmir í samtali við Morgunblaðið .
- Styrmir .
Það er óhætt að segja að þær séu ýmsar djúpsprengjurnar sem þú varpar í nýrri bók þinni , Í köldu stríði .
Samstarf þitt við innsta kopp í búri Sósíalistafélags Reykjavíkur um sjö ára skeið , þar sem hann var beinlínis njósnari á þínum og Morgunblaðsins vegum .
Þú ert á reglulegum kvöld- og næturfundum með njósnaranum , 1961-1968 , og skrifar í kjölfar fundanna skýrslur um frásagnir hans sem voru svo nýttar til þess að skrifa fréttir af átökum í Sósíalistaflokknum og hjá herstöðvaandstæðingum .
Þáverandi ritstjóri Morgunblaðsins , Eyjólfur Konráð Jónsson ( Eykon ) , fékk þig til þess að taka þetta að þér og uppljóstrarinn fékk greiðslur fyrir upplýsingarnar sem hann veitti .
– Finnst þér í dag að svona vinnubrögð sæmi blaðamanni ? Djúpsprengjur varla réttnefni " Í fyrsta lagi , Agnes .
Mér finnst þessar lýsingar þínar á efni bókarinnar vera svolítið ýktar .
Ég lít ekki svo á að það sé um einhverjar djúpsprengjur að ræða í þessari bók .
Þetta er frásögn af ákveðnum þáttum í kalda stríðinu hér á Íslandi fyrir hálfri öld .
Það eru þá mjög gamlar djúpsprengjur , ef hægt er að nota það orð um þá frásögn .
Í öðru lagi er það ekki rétt að tala um að viðmælandi minn í Sósíalistafélagi Reykjavíkur hafi verið innsti koppur í búri , þó hann hafi verið félagsmaður í Sósíalistafélagi Reykjavíkur og þar af leiðandi haft aðgang að fundum þar .
Í þriðja lagi finnst mér þessar umræður um blaðamennsku og grundvallarþætti í blaðamennsku , sem komu líka upp í sambandi við bók sem ég skrifaði um átökin í Sjálfstæðisflokknum í formannstíð Geirs Hallgrímssonar , vera svolítið hæpnar , af þeirri einföldu ástæðu að það er verið að leggja mælikvarða dagsins í dag á samfélag sem var fyrir fimmtíu árum og er löngu horfið .
Í raun og veru er mjög erfitt að koma því til skila hvers konar samfélag það var sem var hér til staðar á Íslandi og annars staðar á árum kalda stríðsins .
Að auki er rétt að benda á að ég var ekki blaðamaður á Morgunblaðinu þegar ég tók þetta verkefni að mér .
Ég var hins vegar virkur í Heimdalli FUS .
Við brugðumst við aðstæðum eins og þær voru þá og það hefur ekkert með að gera þau sjónarmið sem uppi eru í dag .
Það er svo aftur annað mál , sem ég ætla ekkert að fara út í , að auðvitað getum við rætt ýmislegt um blaðamennsku og grundvallarþætti blaðmennsku sem er nú ekki jafn háfleyg eins og margir blaðamenn vilja vera láta í dag .
En út í það ætla ég ekki að fara á þessari stundu .
" Allt getur orkað tvímælis - Engu að síður , maðurinn er þarna á ykkar vegum , hann þiggur greiðslur fyrir þær upplýsingar sem hann veitir þér , en það hefur nú verið prinsipp hjá Morgunblaðinu frá því að ég byrjaði að vinna hér fyrir meira en 30 árum að Morgunblaðið greiðir ekki fyrir upplýsingar .
Skýrslurnar sem þú skrifar fara til Bjarna heitins Benediktssonar , þáverandi dómsmálaráðherra , Geirs heitins Hallgrímssonar , þáverandi borgarstjóra , og í bandaríska sendiráðið , auk þess sem Eykon fær að sjálfsögðu eintak .
Orkar þetta ekki tvímælis ? " Allt getur orkað tvímælis út frá sjónarmiðum dagsins í dag .
Ég bendi á það í sambandi við greiðslur , að þessi maður sem veitti mér upplýsingarnar lagði á sig mikla vinnu fyrir okkar málstað í kalda stríðinu .
Það var engin ástæða til að gera kröfu til þess að sú vinna sem stóð yfir í sjö ár , væri unnin án einhvers endurgjalds .
Hann hafði að auki töluverðan kostnað af þessu starfi og ósköp eðlilegt að sá kostnaður væri greiddur .
Ég sé þannig ekkert athugavert við þennan þátt málsins .
Þú segir að Morgunblaðið hafi aldrei borgað fyrir upplýsingar og það er alveg rétt hjá þér .
Morgunblaðið borgaði ekki fyrir þessar upplýsingar , nema bara rétt undir blálokin .
Þeir peningar komu úr öðrum áttum og í bókinni segist ég telja að peningarnir hafi framan af komið úr bandaríska sendiráðinu , á síðari stigum frá Sjálfstæðisflokknum og í lokin frá Morgunblaðinu .
Auðvitað er ég í hlutverki sendisveinsins í þessari upplýsingaöflun .
Ég er ekki í neinu lykilhlutverki .
Ég er svona lítill sendisveinn á milli manna og ber upplýsingar á milli .
" Vorum aðilar að stríði " Mér finnst hins vegar að þessir þættir málsins séu hliðarmál , hálfgert aukaatriði .
Grundvallaratriðið og ástæðan fyrir því að ég er að skrifa þessa bók er auðvitað allt annað .
Það stóð yfir í Evrópu í 40 ár kalt stríð .
Það var ekki stríð sem háð var með vopnum á vígvöllum – en það var stríð .
Við Íslendingar vorum aðilar að því stríði .
Þetta stríð fór líka fram hér á landi .
Morgunblaðið var raunverulega í fremstu víglínu í þessu stríði í öll þessi 40 ár , nánast á hverjum einasta degi .
Þetta er kjarni málsins og aðgerðirnar sem ég lýsi í þessari bók voru partur af þessu stríði .
Ég tel að þær hafi verið fullkomlega réttlætanlegar út frá hvaða sjónarmiði sem litið er á málið , vegna þess að það skipti höfuðmáli að lýðræðisríkin á Vesturlöndum ynnu þetta stríð , en ekki einræðisríkin sem ráku kúgunarsamfélag í Austur-Evrópu og Sovétríkjunum .
" Tvær fylkingar - Mörg undanfarin ár hefur þú verið einn helsti talsmaður opinnar umræðu og opins samfélags þar sem allt er uppi á borðum .
Áttu ekki von á því , eftir að bók þín kemur út og þú upplýsir allt þetta laumuspil , þar sem þú og Morgunblaðið voruð í svo stóru hlutverki svona lengi , að bókin kalli fram hörð viðbrögð og gagnrýni ? " Það getur vel verið að ég verði gagnrýndur og ég geri engar athugasemdir við það .
Ég sé ekkert athugavert við það að menn gagnrýni mig fyrir það sem ég geri , segi eða skrifa .
Það sem mér finnst skipta máli , hvað þetta varðar , af því að þú vísar til þeirra skoðana minna á seinni árum að við eigum að reka hér opið samfélag , er að ég er auðvitað með þessari bók að stuðla að því að þetta verði opið samfélag .
Ég er að segja frá hlutum sem gerðust hér fyrir hálfri öld í þessu litla þjóðfélagi okkar , sem sumir vinir mínir telja að ég eigi alls ekki að segja frá og hafi alls ekkert leyfi til þess að segja frá .
En ég er segja frá þessu vegna þess að mér finnst það vera partur af því að skapa hér opið samfélag , að við gerum upp mál eins og kalda stríðið .
Kalda stríðið hefur aldrei verið gert upp á Íslandi .
Kalda stríðið skipti þessari þjóð upp í tvær gersamlega andstæðar fylkingar ; það litaði allt samfélagið ; það hafði áhrif á allt andrúmsloft í samfélaginu ; það var ekkert skáld , enginn rithöfundur , enginn listmálari sem ekki var dæmdur frá sjónarhorni kalda stríðsins , áratugum saman .
Ég segi m.a. í þessari bók að ég telji að það geti vel komið til greina að það þurfi að endurskrifa bókmenntasögu okkar tíma vegna þess að skáld og rithöfundar sérstaklega fengu ekki að njóta sannmælis vegna skoðana sinna , og það á við á báða bóga .
Ég lít svo á að með þessari bók sé ég að leggja mitt af mörkum til þess að græða þau sár sem enn eru ógróin eftir þessi miklu átök .
" Morgunblaðið hafði á réttu að standa " Ég er að leggja spilin á borðið að svo miklu leyti sem ég þekki til mála , sem var auðvitað bara takmarkaður þáttur þessara átaka hér á Íslandi .
Ég vona að það komi sambærilegt framlag hinum megin frá .
Vegna þess að þó að það sé búið að sanna það að Morgunblaðið hafði rétt fyrir sér á þeim tíma um tengsl Sósíalistaflokksins við Sovétríkin og Austur-Þýskaland , þá er ekki búið að segja frá því sem raunverulega gerðist .
Það er mikil ósögð saga .
Það er hins vegar spurning hvort þeir sem enn lifa úr þessum hópum sósíalista og kommúnista hafi nægilega þekkingu til þess að upplýsa það sem raunverulega gerðist .
" Styrmir vísar til þess í bók sinni að svona uppgjör hafi að hluta til farið fram í löndum eins og Noregi og Danmörku án þess að hafa valdið nokkru uppnámi .
Í Noregi hafi þingkjörin nefnd verið skipuð til þess að fara yfir það sem gerðist þar í landi í kalda stríðinu .
" M.a. af því tagi sem þú kallar laumuspil , sem ég tel nú ekki að sé það orð sem á að nota um þá starfsemi sem ég er að lýsa í þessari bók .
Í danska þinginu var ákveðið að setja upp ákveðið rannsóknasetur um kalda stríðið í Danmörku .
Í bók sem kom út á þessu ári og er afrakstur starfsemi þessa rannsóknaseturs kemur fram að mjög sambærileg starfsemi fór fram í Danmörku í kalda stríðinu og ég er að lýsa í bók minni .
Andófshópar sem starfað höfðu í Danmörku í heimsstyrjöldinni síðari komu til sögunnar í kalda stríðinu og fóru að fylgjast með starfsemi kommúnista í Danmörku .
Þar var áberandi hversu mikið ritstjórar danskra blaða komu við sögu hvað þetta " laumuspil " varðar , eins og þú kýst að orða það .
" Íslenskir þjóðernissinnar - Þú dregur enga dul á að faðir þinn og margir í frændgarði þínum voru nasistar eða hallir undir nasista .
Þú bendir á að þrátt fyrir hollustu við Moskvu og glæpi Stalíns hafi kommúnistar á Íslandi ekki verið látnir gjalda þess í íslensku þjóðfélagi eins og nasistar , eða þeir sem allavega töldu Hitler vera mikinn leiðtoga .
Þeir sem voru hallir undir Þýskaland Hitlers á kreppuárunum hafi verið bannfærðir .
Ertu ekki með þessu að segja að í þér hafi blundað og blundi jafnvel enn einhver vísir að nasista ? " Nei , ég er ekki að segja það .
Ég vil í fyrsta lagi segja að þessir meðlimir minnar fjölskyldu sem störfuðu í flokki þjóðernissinna fyrir stríð litu svo á að þeir væru íslenskir þjóðernissinnar , þeir væru ekki nasistar .
Þeir höfðu engin tengsl við Þýskaland , að öðru leyti en því að mágur föður míns var í framhaldsnámi í læknisfræði í Þýskalandi og föðursystir mín var með honum þar .
Pólitísk tengsl þessa fólks við Þýskaland voru engin .
Ég sagði oft við þau að þau væru nasistar og þau svöruðu mér alltaf á móti að þau væru ekki nasistar , þau væru íslenskir þjóðernissinnar .
Ég hef aldrei séð neitt ljótt við það að vera íslenskur þjóðernissinni .
Þetta eru svona vangaveltur hjá mér um það hvers vegna þessi hópur fólks og skoðanir þess fólks voru gersamlega bannfærðar .
Ég get alveg skilið að fólk hafi litið svo á að þau hafi verið nasistar .
Ég get alveg skilið að fólk hafi bannfært fólk með slíkar skoðanir með hliðsjón af því sem síðar kom fram um það sem raunverulega gerðist í Þýskalandi .
En það sem ég á svolítið erfitt með að skilja , er hvers vegna það sama gerðist ekki með kommúnista , vegna þess að manndrápin voru ekki síður í Sovétríkjunum og Kína , en í Þýskalandi .
Í sjálfu sér hef ég ekki fundið neina skýringu á því að Þjóðverjar hafi verið dæmdir með öðrum hætti en Sovétmenn , kommúnistar , í þessu samhengi .
Bróðir minn , sem er yngri en ég , segir að Helförin sé grundvallarþáttur í sögu okkar samtíma og það sé alveg sama hvernig á það er litið , hún muni alltaf hafa þá sérstöðu .
Gamall vinur minn , Ragnar Arnalds , hefur velt því fyrir sér í okkar samtölum um þetta , hvort ástæðan fyrir því að Þjóðverjar hafi verið dæmdir harðar en aðrir , hafi verið sú , að Þýskaland er inni í miðri Evrópu .
Rússland sé fjær okkur og Kína enn fjær .
" Vinátta á gömlum merg - Þú segir sögu kalda stríðsins að hluta til með vísan til lífshlaups æskuvina þinna úr Skeggjabekknum , Melaskóla og MR. Vina sem ýmsir voru á öndverðum meiði við þig í pólitík , sósíalistar og kommúnistar , auk stöku sjálfstæðismanns .
Hvernig hefur vinátta ykkar haldið fram á þennan dag , svo ég vísi til lokaorða bókarinnar " Vinátta okkar lifði kalda stríðið af " ? " Þetta er áhugaverð spurning sem er kannski ekkert auðvelt að svara .
Kannski er grundvallarþátturinn sá , að vinátta sem verður til í æsku verður gjarnan mjög djúpstæð og það þarf mikið til , að breyta henni .
Svo höfum við náttúrlega öll haft mikinn áhuga á pólitík , alla tíð .
Kannski komum við flest ef ekki öll úr þannig umhverfi að við höfum getað verið opin fyrir sjónarmiðum annarra .
Ég hef t.d. aldrei skilið það sjónarhorn sums fólks sem starfar í stjórnmálaflokkum hér að hatast við skoðanir annarra og telur að það sé ekki hægt að eiga samskipti við fólk í öðrum flokkum .
Kannski er það vegna þess að ég kynntist þessum vinum mínum þegar ég var 11 ára gamall og sumum þeirra þegar ég var 8 ára og 10 ára .
Ég held að það sé eitthvert sambland af þessu öllu , sem veldur því , að þessi átök og mismunandi afstaða okkar til þeirra , og vera okkar í ólíkum fylkingum , hafði ekki áhrif á okkar persónulegu vináttu .
Okkur þykir einfaldlega vænt hverju um annað .
" - Frásögn þín um æskuvináttu tengdaföður þíns , Finnboga Rúts Valdimarssonar , bróður Hannibals , og þeirra bræðra , Bjarna og Péturs Benediktssona , getur varla hafa verið á margra vitorði , eða hvað ? " Ég held að tengslin á milli bræðranna Bjarna og Péturs Benediktssona og Finnboga Rúts hafi verið á margra vitorði .
Ég held að það hafi aldrei verið neitt leyndarmál , þó því hafi svo sem ekki verið sérstaklega flaggað .
Ég hef áður sagt frá því sem kemur fram í þessari bók , um aðkomu þeirra Rúts og Bjarna að byggingu 1250 Breiðholtsíbúðanna .
Ég er kannski að draga þetta fram í þessari bók vegna þess að mér finnst vera ákveðin hliðstæða þarna á ferð við vináttu okkar í minni klíku sem við töluðum um hér áðan og vináttu tengdaföður míns og Bjarna frá þeirra æskuárum .
" Óþægilegar spurningar - Þú ert ómyrkur í máli gagnvart aronskunni í bók þinni .
Helmingaskiptin , sem byrjuðu á stríðsárunum milli SÍS og einkaframtaksins undir verndarvæng Sjálfstæðisflokksins , fengu nýja vídd .
Byrjuðu peningarnir ekki að taka yfir pólitíkina á þessum árum ? Hefði þessi háttur nokkurn tíma verið hafður á með svo mikla gjaldtöku af varnarliðinu , ef aðferðin hefði ekki notið meirihlutastuðnings í Sjálfstæðisflokknum ? " Ég þekki ekki til upphafsins .
Ég var 12 eða 13 ára gamall þegar þetta byrjar .
Ég vissi aldrei áratugum saman um það hvernig þetta raunverulega var .
Það kom ekki fram fyrr en fyrir um aldarfjórðungi hvernig þetta var og hvað þessi verktakafélög á Keflavíkurflugvelli voru að hagnast mikið á þessari starfsemi fyrir varnarliðið .
Að vísu hafði bryddað á því við og við í fréttum áður að það hefðu komið óþægilegar spurningar í bandarískum þingnefndum um kostnað við framkvæmdir á Keflavíkurflugvelli .
En þegar þetta var upplýst , þá tók Morgunblaðið mjög harkalega við sér , eins og þú veist , því þú varst starfandi hér þá og afstaða blaðsins fór ekkert á milli mála .
Ég lít svo á , eins og fram kemur í þessari bók , að þessi gróðasöfnun hafi verið svartur blettur á baráttu okkar og að hafi svona miklir fjármunir orðið að verða til í kringum þessa starfsemi á Keflavíkurflugvelli , þá hefðu þeir fjármunir átt að fara til þjóðarinnar allrar , en ekki örfárra manna .
" Matthías lykilmaður - Morgunblaðið náði sögulegum sáttum við Nóbelsskáldið .
Hvernig gerðist það ? " Ég þekki þá sögu ekki .
Þú verður að spyrja Matthías Johannessen um það .
Matthías var hér ungur blaðamaður á árunum milli 1950 og 1959 .
Hann hafði aðrar skoðanir en margir höfðu á þeim tíma .
Hann átti að vinum menn eins og Þórberg og Stein Steinarr og það tókst mjög náið samband á milli Matthíasar og Halldórs Laxness .
Ég lít svo á að Matthías hafi verið lykilmaður í því að ná ákveðnum sáttum í menningarlífinu á Íslandi á tímum kalda stríðsins og raunverulega byrjað á því starfi löngu fyrr .
Matthías lá undir ákveðinni gagnrýni í okkar röðum fyrir það hvað hann lagði mikla áherslu á að rækta tengsl við vinstri menn í menningarlífinu , strax fyrir mörgum áratugum .
Mér er það minnisstætt , þegar kalda stríðinu var að ljúka og Berlínarmúrinn var að falla , fyrir réttum aldarfjórðungi , og allt var að bresta hjá okkar andstæðingum , að þá vildum við Björn Bjarnason , sem þá starfaði hér á Morgunblaðinu , láta kné fylgja kviði og hefja mikið uppgjör við kommúnista .
En Matthías var algjörlega á móti því og við Björn áttum engan annan kost en að hlíta hans fyrirmælum í þeim efnum og það hófst ekkert uppgjör af hálfu Morgunblaðsins við kommúnista á þeim árum .
" - Telur þú að það muni fækka í vinahópi þínum eftir að bókin er komin út ? " Hvað áttu við ? " - Að þeir vinir þínir , sem ósáttir eru við hluta þeirra upplýsinga , sem þú birtir í bókinni , snúi við þér baki ? " Nei , við erum orðnir svo gamlir og þroskaðir að þótt það séu einhverjir vina minna þeirrar skoðunar að ég eigi ekki að gefa þessa bók út og ég eigi ekki að segja frá þessu máli , eins og reyndar kemur fram í formála bókarinnar , þá hefur það engin áhrif á vináttu sem staðið hefur nánast alla ævi .
" 