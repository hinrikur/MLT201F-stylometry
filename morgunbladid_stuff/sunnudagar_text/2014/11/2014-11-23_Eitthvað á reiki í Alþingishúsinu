Vagna Sólveig Vagnsdóttir , alþýðulistakona á Þingeyri , vill láta rýma Alþingishúsið .
Eitthvað sé þar á reiki sem hafi vond áhrif á störf þingsins .
Sjálf skynjar hún hluti sem eru handan þessa heims , trúir á líf eftir dauðann og er sannfærð um að dóttursonur sinn sé sonur hennar endurfæddur .
Orri Páll Ormarsson orri@mbl.is Hefurðu veitt því athygli hvað fólk breytist þegar það tekur sæti á Alþingi ? Við það eitt að koma inn í Alþingishúsið .
Það er eins og allir setji upp grímu og byrji að tala öðruvísi en þeir gerðu áður en þeir komu þangað inn .
Fólk er stífara , þvingaðra og ekki það sjálft .
Það þarf enginn að segja mér að þingmenn hegði sér svona utan þingsalarins .
" Þetta segir Vagna Sólveig Vagnsdóttir , alþýðulistakona á Þingeyri , en hún hefur þungar áhyggjur af ástandinu á löggjafarsamkundu þjóðarinnar .
Vagna Sólveig er ekki í vafa um hvað veldur þessu , það sé einfaldlega ekki góður andi í Alþingishúsinu við Austurvöll .
Margir útvarpshlustendur kannast við Vögnu Sólveigu en hún hefur hringt í Næturvaktina á Rás 2 um hverja helgi í meira en tvo áratugi og það var fyrst og fremst baráttu hennar að þakka að þátturinn var reistur upp frá dauðum síðastliðið sumar .
" Ég veit ekki hvað veldur því en Alþingishúsið er sýkt .
Þar er eitthvað á reiki .
Það sést best á því að menn geta ekki breytt sínum hugsunarhætti inni í þessu húsi , " heldur hún áfram .
" Það er rólegt hjá mér á daginn hérna fyrir vestan , ég hef lítið annað fyrir stafni en að prjóna og þá er ágætt að horfa á útsendingar frá Alþingi .
Ég næ reyndar ekki Alþingisrásinni en get horft á þingfundi þangað til auglýst dagskrá hefst í Ríkissjónvarpinu .
Og ég sé að eitthvað amar að .
Ég þarf eiginlega að fara að drífa mig suður á þingpalla , ég hef aldrei komið í Alþingishúsið .
Ég myndi skynja þetta undir eins .
Ég finn um leið og ég kem í hús hvort andinn þar er góður eða illur .
" Vögnu Sólveigu þykir réttast að rýma húsið og flytja þingið annað .
" Auðvitað er þetta fallegt hús með mikla sögu en alþingismenn verða að fá vinnufrið og það fá þeir ekki þarna .
Það hlýtur að mega finna annað hús , eða reisa nýtt .
Það myndi margborga sig , stærstu ákvarðanir sem varða þjóðina eru nú einu sinni teknar á Alþingi og þingheimur verður að geta hugsað skýrt .
Það er ekki lítið í húfi .
" Hunda-Munda strauk henni um vanga Vagna Sólveig gerði sér ung grein fyrir því að hún skynjar hluti sem eru handan þessa heims .
Hvað sú ágæta gáfa kallast er í hennar huga aukaatriði en " ætli megi ekki segja að ég sé skyggn " .
Um tvítugt lá hún á spítala á Þingeyri , vegna nýrnaveiki .
Seint um kvöld vaknaði hún upp við að kaldri hendi var strokið yfir vanga hennar .
Þegar hún sneri sér við sá hún ókunnuga konu yfirgefa sjúkrastofuna .
Vagna Sólveig undraðist þetta og staulaðist fram til að kanna hver væri þarna á ferðinni .
Hélt jafnvel að einhver sjúklingur væri að ganga í svefni .
Frammi fann hún bara hjúkrunarkonuna sofandi í vaktherbergi sínu og fullyrti hún að engin önnur manneskja væri í húsinu .
Vögnu Sólveigu var brugðið og gat ekki hugsað sér að sofa á sömu stofu um nóttina , lét flytja sig yfir á aðra .
Daginn eftir greindi hún lækninum frá atburðum næturinnar og lýsti konunni sem strokið hafði henni um vanga .
Kom lýsingin heim og saman við svonefnda Hunda-Mundu , konu sem hafði sálast í sama rúmi á spítalanum allmörgum árum áður .
Vagna Sólveig sá Hunda-Mundu aldrei í lifanda lífi .
Hafði ekki einu sinni heyrt hennar getið .
Eigi að síður gat hún lýst henni af nákvæmni .
Hún hefur einnig fundið fyrir óþægilegri návist í kvenfélagshúsinu á Þingeyri og kemur helst ekki þangað inn – og alls ekki upp á efri hæðina .
" Ég reyndi einu sinni að fara upp stigann en hreinlega gat það ekki .
Það var eins og kippt væri í mig .
Ég veit ekki hvað er þarna uppi en það er eitthvað .
" Móri hélt í kúna Einu sinni var Vagna Sólveig í fjósi með systur sinni , Dóru , sem búsett var í Hvammi í Dýrafirði .
Dóra var að reyna að mjólka en kýrin lét ólundarlega og sletti klaufunum í allar áttir .
Kunn er sagan af Hvamms-Móra , draugi fimmtán ára gamals drengs sem sagður er vera á sveimi á bænum , og þegar glíman gerðist Dóru hvimleið mælti hún geðvonskulega : " Það vildi ég að helvítið hann Móri héldi fyrir mig í kúna ! " Það var eins og við manninn mælt , kýrin róaðist og Dóra gat mjólkað hana í mestu makindum .
Vagna Sólveig horfði upp á þetta en systurnar ræddu atvikið aldrei sín á milli .
Alls átti Vagna Sólveig þrettán systkini og eru sex þeirra á lífi .
Þrátt fyrir þetta trúir Vagna Sólveig ekki á drauga , aðeins á fólk sem hefur yfirgefið þennan heim og hægt er að finna fyrir .
" Það er erfitt að lýsa þessu með orðum .
Maður finnur fyrir návist af einhverju tagi – að maður er ekki einn .
Samt sér maður engan og getur ekki tekið á neinum .
Það er eins og maður sé að troða einhverjum um tær .
" Spurð hvort hún finni fyrir hræðslu við aðstæður sem þessar svarar Vagna Sólveig neitandi .
" Ég er ekki hrædd við þetta en dreg mig samt í hlé .
Finn að ég er ekki velkomin .
" Pabbi stóð við orð sín Ekki kemur á óvart að Vagna Sólveig trúir á líf eftir dauðann .
" Ég er jafn sannfærð um það og ég er að tala við þig , " segir hún ákveðin .
Tveir menn hafa tekið af öll tvímæli , faðir hennar og eiginmaður .
" Við pabbi ræddum þetta töluvert og sammæltumst um að það okkar sem færi á undan myndi láta hitt vita hvort það væri líf eftir dauðann eður ei , " útskýrir hún .
Faðir hennar lá undir það síðasta á Kristnesspítala í Eyjafirði og bjó Vagna Sólveig á þeim tíma á Akureyri .
" Pabbi hafði fengið heilablóðfall og var hættur að geta tjáð sig .
Eigi að síður heimsótti ég hann á hverjum degi .
Daginn sem hann dó gerði ég það hins vegar ekki , leið eitthvað undarlega og lét nægja að hringja frameftir .
Þá var allt í lagi með pabba .
Um kvöldið fór ég allt í einu að finna lyktina af pabba inni í stofu og varð strax órótt .
Hringdi fram í Kristnes og þá var hann nýdáinn .
" Daginn eftir átti Vagna Sólveig afmæli og var að baka pönnukökur handa börnunum sínum af því tilefni um morguninn .
Þá heyrði hún einhvern fara á klósettið , leit upp og sá föður sinn , eins og hvern annan ljóslifandi mann .
" Ég fraus og horfði opinmynnt á eftir honum .
Trúði ekki mínum eigin augum .
Þegar ég hafði náð áttum fór ég fram á klósett – en þar var enginn .
Ég get ekki skilið þetta á annan veg en þann að pabbi hafi þarna verið að láta mig vita að það sé líf eftir þetta líf .
Hann stóð sumsé við orð sín , " segir hún .
Geri það bara í næsta lífi ! Síðar missti Vagna Sólveig eiginmann sinn , Snorra Bergsson .
Hann lá á sjúkrahúsi í Reykjavík en hún var heima á Þingeyri .
Eina nóttina vaknaði hún við það að Snorri kallaði á hana .
Kvaðst vera að reyna að opna svefnherbergisgluggann fyrir kettinum en gat það ekki vegna þess að glugginn var frosinn fastur .
Þegar Vagna Sólveig fór fram úr var Snorri ekki við gluggann , aðeins kötturinn .
" Um morguninn hringdu þeir í mig að sunnan og sögðu mér að Snorri væri dáinn .
Það er varla tilviljun að þeir skuli hafa vitjað mín báðir rétt eftir að þeir dóu , pabbi og Snorri .
" Vagna Sólveig segir þessa vitneskju , um líf eftir dauðann , hafa létt af sér ákveðinni pressu .
" Ef ég nenni ekki að gera eitthvað í þessu lífi , geri ég það bara í því næsta , " segir hún hlæjandi .
Að öllu gríni slepptu kveðst Vagna Sólveig ekki vita hvað bíður okkar fyrir handan enda kærir hún sig ekkert endilega um það .
" En það er eitthvað , svo mikið er víst .
Fólk er bara að flytja þegar það deyr .
Við þurfum að fara að horfa öðrum augum á dauðann , það er algjör óþarfi að óttast hann .
Alltént geri ég það ekki .
Sumir segja að það sé vegna þess að ég er orðin gömul .
Þetta tvennt fer þó alls ekki alltaf saman , fjölmargt gamalt fólk er logandi hrætt við dauðann .
" Þrátt fyrir þennan núning við aðra heima hefur Vagna Sólveig aldrei kært sig um að fara á miðilsfund .
Sér ekki ástæðu til að raska ró hinna látnu .
Einhverju sinni fór mágur hennar , bróðir Snorra heitins , á miðilsfund og kom Snorri þar fram .
Velti því meðal annars fyrir sér hvers vegna Vagna Sólveig væri að íhuga að flytja burt frá Þingeyri .
" Þetta þótti mér skrýtið , hvernig gat Snorri vitað það ? Ég fór ekki að velta þessu fyrir mér fyrr en eftir að hann var dáinn .
" Eiginmaðurinn á sveimi Næstu daga áttu sér stað undarlegir atburðir .
Það var eins og Snorri reyndi stöðugt að smeygja sér upp í rúmið til Vögnu Sólveigar á nóttunni .
Hún sá hann ekki en fann fyrir návist hans .
" Ég botnaði hvorki upp né niður í þessu .
Hringdi í Sólveigu dóttur mína , sem býr hérna fyrir vestan , og sagði henni að ég hefði ekki flóafrið fyrir föður hennar .
Hann væri alltaf að reyna að komast upp í rúm til mín .
Sólveig sagði mér að vera ekki með þessa vitleysu en hringdi samt í sálarrannsóknarfélagið fyrir mig .
Til öryggis .
Þar var henni tjáð að gengi miðill ekki nægilega vel frá eftir sig á fundi ættu sálir hinna látnu til að sleppa út , ef svo má að orði komast .
Haft var samband við miðilinn sem gekk í málið .
Eftir það hef ég ekki orðið vör við hann Snorra minn .
" Það er ekki bara líf eftir dauðann , Vagna Sólveig hefur skýra vísbendingu um að endurholdgun sé einnig til .
Þannig er mál með vexti að eitt fimm barna hennar , Knútur Kristinn Snorrason , lést aðeins eins og hálfs árs gamall , árið 1975 , úr heilahimnubólgu .
Hann hafði legið fársjúkur í tvo sólarhringa á spítala á Þingeyri áður en tekin var ákvörðun um að senda hann með flugvél til Reykjavíkur .
Hvorugt foreldranna komst með enda einungis rými fyrir flugmanninn , lækninn og barnið í vélinni .
Knútur litli lifði flugið af en lést á Reykjavíkurflugvelli áður en hann komst á spítala .
Rúmum tveimur áratugum síðar , 1996 , ól Sólveig , dóttir Vögnu Sólveigar , son á afmælisdegi Knúts heitins , 7. mars .
Hlaut hann nafnið Birgir Knútur Birgisson , alltaf kallaður Knútur .
Amma , ég á þessa úlpu ! " Það er svo merkilegt að þegar ég horfi í augun á þessum dóttursyni mínum finnst mér ég vera að horfa í augun á honum Knúti mínum , " segir Vagna Sólveig sem velti því ekki frekar fyrir sér fyrr en dag einn þegar Knútur yngri var líklega fimm ára .
Hann var þá í heimsókn hjá henni með móður sinni og hvarf stundarkorn .
Kom svo aftur með úlpu sem hann hafði fundið í svefnherbergi ömmu sinnar .
" Hvað ertu að gera með þessa úlpu , Knútur minn ? " spurði Vagna Sólveig .
" Ég á hana , " svaraði barnið .
" Nei , nei , ég á hana , " sagði amman .
" Nei , amma .
Ég átti þessa úlpu þegar ég var pínulítill og núna langar mig að gefa mömmu hana handa barninu sem hún er með í maganum .
" Vögnu Sólveigu féll allur ketill í eld enda hafði hún aldrei sýnt dóttursyni sínum téða úlpu sem sonur hennar hafði verið í þegar hann dó .
" Hvað rak litla Knút fram í svefnherbergi ? " spyr hún undrandi .
Seinna lánaði Vagna Sólveig Knúti yngri hatt og staf Snorra afa síns fyrir skólaskemmtun .
Teknar voru af honum tvær ljósmyndir á skemmtuninni .
Á annarri er hann dökkhærður , eins og hann er í raun og veru , en á hinni rauðhærður , eins og Knútur eldri hafði verið .
Ég er bara ég sjálf Vagna Sólveig er ekki í nokkrum vafa .
" Knútur yngri er Knútur minn endurfæddur .
Annað getur ekki verið .
Enda fer hann á tyllidögum og leggur blóm eða kveikir á kerti á " leiðinu sínu " .
Hann áttar sig alveg á þessu líka .
" Vagna Sólveig gerir sér fulla grein fyrir því að einhverjum muni þykja frásögn hennar í þessu viðtali með ólíkindum og jafnvel rengja hana .
Þá muni hún örugglega fá einhvers staðar skömm í hattinn fyrir að viðra þessi mál opinberlega .
Hún kærir sig kollótta um þau viðbrögð .
" Mér er alveg sama hvað öðrum finnst .
Ég er bara ég sjálf og segi frá því sem mér sýnist .
Ég hef upplifað þetta allt .
Og trúi því öllu .
" Of mikið fyrir að bíta náungann í bakið Það er ekki bara andinn í Alþingishúsinu sem er íþyngjandi fyrir þingheim , að áliti Vögnu Sólveigar .
Utanaðkomandi áreiti er heldur ekki til þess fallið að örva menn til góðra verka .
" Þá er ég að tala um fjölmiðla , einkum ljósvakamiðlana , ég sé blöðin svo sjaldan .
Þeir hamast á þessu aumingja fólki sem er alveg örugglega að reyna að gera sitt besta .
Það fær engan vinnufrið .
Ný ríkisstjórn er ekki fyrr tekin við völdum en byrjað er að níða af henni skóinn .
Finna allt að henni og kýla hana niður .
" Hún veltir fyrir sér hvers vegna fréttamenn þurfi að vera svona aðgangsharðir við viðmælendur sína .
Nefnir sem dæmi Kastljósviðtalið við Sigmund Davíð Gunnlaugsson forsætisráðherra kvöldið sem skuldaniðurfellingin var kynnt .
" Hann fékk ekki einu sinn tóm til að svara spurningum fréttamannsins .
Hvað þá meira .
Hvað gengur mönnum eiginlega til ? Vilja þeir að Sigmundur Davíð segi af sér í miðjum klíðum ? Mín tillaga er sú að ríkisstjórnin og þingið allt sé látið í friði meðan það vinnur að erfiðum málum .
Það næst engin samstaða í þinginu meðan svona er talað um fólkið sem þar vinnur .
Ég sárvorkenni þessu fólki og skil vel að fjölmargt hæfileikaríkt fólk hugsi sig um tvisvar áður en það býður sig fram til þings .
" Það eru ekki bara stjórnmálamennirnir sjálfir .
Vagna Sólveig kennir líka í brjósti um fjölskyldur þeirra .
" Hvernig heldurðu til dæmis að fjölskyldu Gísla Freys Valdórssonar hafi liðið meðan saumað var að honum í Kastljósinu ? Maðurinn var búinn að játa sekt sína , þurfti virkilega að taka svona harkalega á honum ? " Vagna Sólveig segir alþýðu manna líka mega taka þetta til sín .
Umburðarlyndi okkar gagnvart stjórnmálamönnum sé ekki alltaf nægilega mikið .
" Sjáðu bara fólkið sem er að væla á Austurvelli .
Já , ég segi væla .
Hvað gengur því til ? Á sama tíma og verið er að lækka skuldir heimilanna .
Það er ekki rétt að koma svona fram .
" Spurð hvort við séum ef til vill of dómhörð sem þjóð svarar Vagna Sólveig játandi .
" Við erum of mikið fyrir að bíta náungann í bakið .
Láttu mig þekkja það .
Hér á Þingeyri , í þessu litla samfélagi , er hver höndin upp á móti annarri .
Væri ekki nær að snúa saman bökum ? " 