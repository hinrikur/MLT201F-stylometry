Fyrstu bækurnar sem ég las voru bækur sem pabbi bar heim en hann var prentari og komst stundum yfir gallaðar bækur .
Ein af þeim var um hana Pollýönnu eftir Eleanor H. Porter , stelpuna sem var alltaf glöð og smitaði jákvæðni .
Bókin er skrifuð í kringum aldamótin 1900 og hefur fallegan boðskap sem ég hef reynt að tileinka mér á fullorðinsárum en gengið misjafnlega .
Á eftir barnabókatímabilinu kom alvarlega tímabilið þegar maður átti að vera kominn í fullorðinna manna tölu og lesa þyngri bókmenntir .
Ég var mjög lengi að kveikja í þeirri deild og hélt áfram að lesa ástarsögur og svo spennusögur .
En svo komst ég yfir bókina Hroka og hleypidóma eftir Jane Austen og þá upplifði ég mjög sterkt hvernig er að komast í annan heim í tíma og rúmi í gegnum texta , mun frekar en í gegnum kvikmyndir .
Bókin sem ég er að lesa núna er Náðarstund eftir áströlsku skáldkonuna Hannah Kent sem var skiptinemi í Skagafirði og heillaðist af sögunni um Agnesi Magnúsdóttur sem var dæmd til dauða fyrir morðið á elskhuga sínum Natani Ketilssyni .
Snilldarleg þýðing Jóns St .
Kristjánssonar eykur enn á áhrif sögunnar en Jóni tekst að setja söguna í sérlega íslenskan búning .
Mjög forvitnilegt verður að lesa bókina líka á frummálinu og gera samanburð .
Lestur ljóðabóka hefur verið áskorun fyrir mig en lengi vel skildi ég hvorki upp né niður í því formi .
Ég gaf ljóðelskri vinkonu minni bókina Blóðhófni eftir Gerði Kristnýju af því ég vissi sem var að Gerður er ein sú besta þótt ég hafi aldeilis ekki lesið ljóðabækur hennar að ráði sjálf fram að þessu af því ég skildi ekki neitt .
Ég ákvað að verða mér úti um þessa bók til að vera samræðuhæf og viti menn , hún náði mér og ég mæli með því að upplifa heilar sögur í meitluðum orðum Gerðar .
Það tók töluvert á en var þess virði .
