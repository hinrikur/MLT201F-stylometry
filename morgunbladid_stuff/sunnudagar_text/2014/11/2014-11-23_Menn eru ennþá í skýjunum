Það höfðu ekki margir trú á því að þessi ferð yrði farin enda tók langan tíma að skipuleggja hana .
En við fórum á endanum og þetta gekk eins og í lygasögu .
Það unnust margir sigrar í þessari ferð , litlir og stórir .
" Þetta segir Helgi Þór Gunnarsson , forstöðumaður í búsetuþjónustu fyrir geðfatlaða hjá velferðarsviði Reykjavíkurborgar , sem skipulagði fyrstu keppnisferð knattspyrnuliðsins FC Sækó , til útlanda ásamt Bergþóri G. Böðvarssyni , fulltrúa notenda á geðsviði Landspítalans og fleirum .
Farið var til Skotlands og leikið í tvígang gegn sambærilegu liði , frá klúbbhúsinu Caledonia Clubhouse í Falkirk , fyrst í Glasgow og síðan í Falkirk .
Um er að ræða samstarfsverkefni Hlutverkaseturs , geðsviðs LSH og velferðarsviðs Reykjavíkur .
Vorið 2012 var Evrópuráðstefna klúbbhúsa haldin á Íslandi af Klúbbnum Geysi og það var þar sem Bergþór heyrði fulltrúa frá Caledonia-klúbbhúsinu í Falkirk greina frá sínu fótboltaverkefni .
" Við höfðum rætt um að gera eitthvað til að heilsuefla hópinn enn frekar , til dæmis að fara utan og sjá leik í Meistaradeild Evrópu saman en þarna áttaði ég mig á því að miklu meira spennandi væri að stefna að því að fara utan til að spila fótbolta sjálfir við sambærilegann hóp .
Og hvar var betra að byrja en í Skotlandi ? " spyr Bergþór .
Mikil eftirvænting greip um sig Helgi tók að sér samskipti við Skotana .
" Þeim leist strax vel á hugmyndina en eflaust hafa þeir ekki gert ráð fyrir að við myndum nokkurn tíma láta verða af þessu , " rifjar hann upp .
Bergþór segir þá á hinn bóginn alltaf hafa verið staðráðna í að fara og héldu þeir málinu vakandi næstu mánuðina .
Helsti flöskuhálsinn var kostnaður og sendur var póstur á flest stærstu fyrirtæki landsins en viðbrögð voru dræm .
Það var ekki fyrr en Bergþóri og Helga var bent á að sækja um styrk hjá verkefninu Evrópa unga fólksins að skriður komst á málið .
Styrkbeiðnin var samþykkt í sumar og skyndilega var kominn grundvöllur fyrir ferðinni .
Því næst setti Helgi sig í samband við Skotana og fundinn var tími sem hentaði hvorum tveggja , 28. október til 2. nóvember .
Skotarnir brugðust skjótt við og lögðu drög að dagskrá .
" Þegar dagskráin lá fyrir sáu menn að ekki varð aftur snúið .
Við værum í raun og veru á leið til Skotlands að keppa í fótbolta , " segir Bergþór og bætir við að mikil eftirvænting hafi gripið um sig í hópnum .
" Þetta var mikið mál fyrir suma , til dæmis hafði einn í hópnum aldrei farið í millilandaflug .
Maður gleymir því stundum að það hafa ekki allir sömu möguleika á að ferðast , " segir Helgi .
Græja þurfti búninga og leituðu Bergþór og Helgi til Knattspyrnusambands Íslands sem brást ljúfmannlega við beiðni þeirra .
Lagði vitaskuld til landsliðsbúninga enda um millilandaglímu að ræða .
Áður hafði KSÍ styrkt FC Sækó um tíu knetti .
Síðan voru fengnir utanyfirbúningar , þannig að heildarbragur yrði á hópnum á ferðalaginu .
Flogið var til Edinborgar en þaðan fór hópurinn , 21 maður , akandi til Glasgow .
Fyrri leikur ferðarinnar – og um leið fyrsti opinberi kappleikur FC Sækó – fór fram á stóru æfingasvæði í Glasgow en lið Caledonia-klúbbhússins kom þangað .
" Fyrirfram gerðum við ráð fyrir að leika á sparkvöllum en þetta var fínasti völlur í fullri stærð , " segir Bergþór .
Þá var ekki um annað að ræða en gyrða sig í brók .
Þrátt fyrir að hafa enga reynslu af leikjum á stórum velli stóðu Sækó-liðar ágætlega í Skotunum .
Lutu þó í gras á endanum , 5:2 .
Leiknar voru 2x25 mínútur .
Seinni leikurinn fór fram í Falkirk daginn eftir og þar var sannarlega ekki í kot vísað .
Leikurinn fór fram á aðalleikvangi Falkirk FC , sem leikur í næstefstu deild í Skotlandi .
Velli sem tekur tæplega 9.000 manns í sæti .
" Falkirk er mjög fjölskylduvænn klúbbur og ýmsir aðilar hafa aðgang að vellinum , þeirra á meðal Caledonia-klúbbhúsið sem er með fastan æfingatíma þar á föstudögum .
Vegna þessarar stefnu er mikið álag á vellinum og þetta væri auðvitað ekki hægt nema vera með gervigras .
Það er nýjasta kynslóð gervigrass sem er orðið svo fullkomið að maður gerir sér varla grein fyrir því að grasið er ekki ekta , " segir Helgi .
Ofsalega stór stund Sækó-liðar fóru vel yfir taktík milli leikja og vel hljóta menn að hafa sofið um nóttina því gestirnir gersigruðu heimamenn í seinni leiknum , 10:3 .
Bergþór og Helgi viðurkenna að vísu að Skotarnir hafi hvílt einhverja leikmenn í seinni leiknum – en það skyggði ekki með nokkru móti á afrekið .
Fyrsti sigur FC Sækó var í höfn .
" Þetta var ofsalega stór stund og ekki spillti völlurinn fyrir , " segir Helgi dreyminn .
Bergþór segir ótrúlega létt hafa verið yfir hópnum í ferðinni og menn sem alla jafna eiga erfitt með að vakna á morgnana hafi sprottið upp fyrir allar aldir .
Klárir í slaginn .
" Þetta var heilsuefling í svo mörgum skilningi .
" Hópurinn vakti mikla athygli á götum Falkirk og Glasgow og margir spurðu hverjir þeir væru og hverra erinda .
Sækó-liðar voru hvergi bangnir .
" Við kynntum okkur bara sem landslið geðsjúklinga frá Íslandi – sem við sannarlega erum , " segir Bergþór .
Sækó-liðar brugðu sér líka á völlinn , sáu stórlið Celtic vinna 1:0 -sigur á Inverness á Celtic Park í Glasgow .
Það var mikil upplifun .
Bergþór og Helgi eru á einu máli um að ferðin hafi heppnast frábærlega .
" Menn eru ekki komnir niður úr skýjunum ennþá .
Þetta er líka svo miklu meira en bara fótbolti .
Hjá sumum er það eina virknin að mæta í fótbolta og það getur verið stórt fyrir suma að fara úr húsi .
Hvað þá að fara til útlanda að spila , " segir Helgi og Bergþór bætir við að hópurinn muni lifa á þessu lengi .
" Þetta fótboltaverkefni okkar snýst um að auka lífsgæði manna og það hefur svo sannarlega tekist , " segir hann .
Helgi segir ótrúlega gaman að taka þátt í að veita mönnum svona mikla gleði .
" Og þá er ég ekki bara að tala um okkar hóp .
Það fór ekkert á milli mála að þetta gerði heilmikið fyrir Skotana líka .
Þeir höfðu mikið yndi af því að kynnast fólki frá öðru landi og lýstu yfir miklum áhuga á að sækja okkur heim í nálægri framtíð .
Vonandi tekst þeim að skipuleggja slíka ferð svo við getum launað þeim greiðann .
" Helgi og Bergþór hugsa raunar ennþá stærra .
Þeir komust að því ytra að skoska knattspyrnusambandið starfrækir í samvinnu við klúbbhúsin svonefnda " geðdeild " , það er knattspyrnudeild þar sem geðfatlaðir reyna með sér .
" Við höfum áhuga á að koma einhverju sambærilegu á fót , helst í samstarfi við KSÍ .
Ef ekki deildarkeppni þá alla vega móti sem haldið yrði reglulega , " segir Bergþór .
Ekki nóg með það .
Þeir hafa líka milliríkjamót í huga .
Helgi spyr : " Hvers vegna höldum við ekki Evrópumót fyrir þennan hóp notenda hér á Íslandi ? " Já , hvers vegna ekki ? Félagið öllum opið Hugmyndin að verkefninu kom í gegnum NsN-verkefni Hlutverkaseturs sem Bergþór G. Böðvarsson var að vinna í árið 2011 .
Honum , ásamt starfsmanni eins búsetukjarna velferðarsviðs Reykjavíkur , fannst upplagt að setja á laggirnar knattspyrnuhóp innan geð- og velferðarkerfisins .
Helgi Þór Gunnarsson kom fljótlega til liðs við hann og 21. nóvember 2011 var fyrsti fótboltatími félagsins í Íþróttahúsi fatlaðra í Hátúni , þar sem hópurinn hefur spilað einu sinni í viku síðan þá .
Velferðarsvið Reykjavíkurborgar , Hlutverkasetur og geðsviðs LSH stóðu til að byrja með straum af kostnaði vegna leigu á salnum en Íþrótta- og tómstundaráð tók síðan við keflinu .
Átján manns mættu í fyrsta tímann , fjórtán til að spila og fjórir til að sjá um hvatninguna .
Allar götur síðan hafa tímarnir verið vel sóttir en þeir standa ekki bara notendum og starfsmönnum geð- og velferðarsviðs opnir heldur líka öllum sem áhuga hafa á málaflokknum .
" Menn þurfa ekki að vera með geðgreiningu til að vera gjaldgengir , " segir Bergþór .
Þannig létu Dagur B. Eggertsson borgarstjóri og Stefán Eiríksson , sviðsstjóri velferðarsviðs , sjá sig á æfingu daginn áður en hópurinn fór utan til Skotlands .
" Stefán hefur sýnt knattspyrnuiðkun okkar mikinn áhuga og hafði til dæmis samband við mig rétt eftir að við komum að utan til að spyrja hvernig okkur hefði gengið , " segir Helgi og bætir við að mikilvægt sé að finna fyrir slíkum stuðningi ráðamanna .
Frá sumrinu 2012 hafa æfingar líka farið fram á grasvellinum við Klepp en Bergþór og Helgi segja hann alls ekki nógu góðan .
" Völlurinn er ósléttur og getur beinlínis verið hættulegur .
Það er draumur okkar og margra sem hafa komið að þessu um að komið verði upp sparkvelli við Klepp sem hægt verði að nota allan ársins hring .
" 