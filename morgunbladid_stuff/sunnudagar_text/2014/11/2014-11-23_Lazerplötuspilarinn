" Ný hljómplata sem heldur upprunalegum hljóðgæðum til eilífðar og hljómgæði sem enginn framleiðandi venjulegra plötuspilara hefur látið sig dreyma um að ná .
" Það dró til tíðinda laugardaginn 5. mars 1983 þegar hin stórmerkilega uppfinning " lazerplötuspilarinn " – síðar þekkt sem geislaspilari – var kynnt í Evrópu , m.a. í Heimilistækjum , Sætúni 8 .
Tilkoma lazerplötuspilarans var auglýst sem svo mikil bylting , tæknin allt að því yfirnáttúrleg , og að það væri sem um innrás frá öðrum hnetti væri að ræða .
Ekki er vitað nákvæmlega hvenær orðinu lazerplötuspilari var skipt út fyrir hið mun svo þjálla orð geislaspilari , en leit á netinu gefur til kynna að aðeins hafi verið stuðst við lazerplötuspilarann um skamma hríð .
Geislaspilari var tækninýjung sem fáir veðjuðu á .
Markaðsfræðingar töldu fólk vera orðið langþreytt á tækninýjungum auk þess að gæðamunurinn væri ekki það mikill að líklegustu kaupendurnir létu freistast .
