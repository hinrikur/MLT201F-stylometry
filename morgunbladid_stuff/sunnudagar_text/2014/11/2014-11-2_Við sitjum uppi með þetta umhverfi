Íslendingar eru í meirihluta þeirra rúmlega sextíu manna og kvenna sem koma á einhvern hátt að bókinni Ekla í óhófi – Hið manngerða umhverfi og hrunið á Íslandi ( Scarcity in Excess upp á ensku ) sem Arna Mathiesen arkitekt í Ósló ritstýrði ásamt kollegum frá Arkitektaskólanum þar í borg og háskólanum í Norður-Karólínu í Bandaríkjunum .
Bókin er gefin út af virtu forlagi í Bandaríkjunum , Actar Publishers , sem meðal annars gefur út bækur um borgarfræði fyrir Harward-háskóla .
Arna segir að bókina megi rekja til viðamikils evrópsks rannsóknarverkefnis þar sem Arkitektaskólinn í Ósló annaðist eitt af undirverkefnunum , rannsókn á höfuðborgarsvæði Íslands eftir hrunið 2008 .
Í ríkulega myndskreyttri bókinni séu stuttar og auðlesnar greinar eftir marga fræðimenn , listamenn , arkitekta , skipulagsfræðinga og aðgerðarsinna sem komu beint eða óbeint að verkefninu .
Þá eru birt verkefni nemenda sem rannsökuðu nýjar framtíðarsýnir í ljósi hrunsins .
Meiri útsjónarsemi , betri nýtingu Arna segir að eftir hrunið hafi fjölmargir hagfræðingar einokað umræðuna en í bókinni kveði við annan tón , þar sem rakin eru bein og óbein tengsl hagkerfisins við umhverfismótun , arkitektúr og skipulag .
Hún segir að sem dæmi hafi síðustu sex ár fyrir hrun um 25 prósent af höfuðborgarsvæðinu verið í byggingu .
Fjöldi íbúða jókst um 17 prósent á sama tíma og fólksfjölgun var 11 prósent en stóran hluta hennar megi rekja til innfluttra verkamanna í tengslum við byggingariðnaðinn .
" Lykilorðin í rannsóknarverkefninu voru hörgull og sköpun .
Markmiðið var meðal annars að skoða hlutverk skapandi fólks og þar á meðal arkitekta í heimi þar sem auðlindirnar þverra óðfluga , yfirborð jarðar breytist hraðar en nokkru sinni og þessi þróun helst hönd í hönd við hagvöxtinn , " segir Arna sem var hér á landi í vikunni að kynna verkið í fyrirlestrum .
" Við erum bara með eina jörð og vistsporið er allt of stórt miðað við það sem við höfum til ráðstöfunar .
Hér þarf meiri útsjónarsemi og betri nýtingu ef eitthvað á að vera afgangs fyrir afkomendurna .
Betri hönnun á kerfum , ferlum og umhverfi .
" Í bókinni er horft frá sjónarhóli arkitekta og hönnuða til hrunsins og lausna í kjölfarið .
" Margir líta á verk arkitekta sem lúxus og að þeir séu nauðsynlegir til að skrifa upp á teikningar .
En með tilliti til þess sem nokkrir nemar í arkitektúr og skipulagsfræði sýna fram á í bókinni eftir nokkurra daga vinnu , hlýtur betri nýting á þeim fjölda hönnuða sem Ísland hefur alið að teljast tækifæri sem ekki má samfélaginu úr greipum ganga .
Við arkitektar erum sérþjálfuð í því að fá sem mest út úr hráefnum og hugmyndum , auk þess sem hlutverk okkar í byggingarferli felur í sér mikið samhæfingarstarf .
Yfirsýn , samþætting og nýtni verða sífellt mikilvægari í framtíðinni , " segir Arna og bætir við að vönduð og markviss hönnun umhverfis okkar mannanna verði sífellt mikilvægari .
" Arkitektar og borgarfræðingar eru einu stéttirnar sem hafa tækin til að myndgera framtíðarsýnir .
Þetta er tæki sem hægt er að nota til ákvarðana og getur verið gífurlega hagkvæmt þegar til lengri tíma er litið , fyrir íbúa og samfélagið allt .
Við sjáum hins vegar að kaupin á eyrinni hafa leitt til þess að hönnun umhverfisins á Reykjavíkursvæðinu var afleiðing fjármálakerfis , frekar en að sest hafi verið niður og íhugað hvernig samfélag við viljum byggja og hannað út frá því .
Þegar aðstæður voru breyttar eftir hrun sátum við uppi með umhverfi sem hentaði kannski aldrei og allavega ekki fyrir þá sem bjuggu við verri fjárhag eftir hrunið .
Það er hægt að hanna ákveðinn sveigjanleika inn í borgarskipulag og byggingar en það var ekki gert fyrir hrun .
Annars vegar mátti sjá stórar villur rísa , fyrir þá ríku , og svo voru byggð fjölbýlishús með litlum gæðum og engum grænum svæðum fyrir þá sem áttu minna .
Þetta var birtingarmynd ákveðinnar hugmyndafræði .
Þess vegna eigum við nú gríðarmikið verkefni fyrir höndum , að skoða það sem hefur verið byggt og reyna að breyta því .
Gallarnir eru miklir en ótal möguleikar fyrir hendi og þá ber að rannsaka gegnum hönnun og velja bestu leið byggða á þeirri rannsókn .
" Tali beint við arkitektinn Arna segir að í rannsóknarverkefninu og í bókinni sé reynt að skilja gangverkið að baki því sem var gert í skipulagi og byggingum hér fyrir hrun .
" Hagkerfi má breyta með lagasetningu en við sitjum upp með þetta umhverfi sem hefur verið byggt , " segir hún .
" Það er búið að sýna fram á að hér á landi er mun meiri spilling en fólki var talin trú um .
Svo er enn hættara við spillingu í byggingariðnaðinum en á mörgum öðrum sviðum því þar eru svo miklir peningar í húfi .
Bankarnir sjálfir hafa verið með byggingafyrirtæki á sínum snærum , sem getur ekki talist eðlilegt samkeppnisumhverfi , og þeir höfðu hag af því að sem mest væri byggt .
Byggingar eiga að duga lengi og eitt af vandamálunum er að margir sem hafa mest að segja um hönnun umhverfisins þurfa ekki að búa í þeim sjálfir og hvatinn er skammtímagróði frekar en langtímasjónarmið íbúa og sveitarfélaga .
Þetta á sérstaklega við um stórfyrirtækin sem hafa fjárhagslegan bakhjarl í bönkum og tíma til að ýta á sérmeðhöndlun hjá sveitarfélögum .
Hrunið sýnir að það getur þýtt miklar fórnir fyrir íbúa að lúta svo öfugsnúnu kerfi .
Það þarf ekkert að vera dýrara að byggja gott umhverfi en vont , " segir Arna .
En hvað er til ráða ? Hún hefur sínar hugmyndir um það .
" Við þurfum að losna við alla þessa milliliði , og fólk sem hyggst byggja þarf að tala beint við arkitektinn svo hann geti unnið fyrir íbúa milliliðalaust .
Hann hugsar um hvað er best fyrir þá sem búa í byggingunni og þurfa að nota hana til framtíðar ; síðan er hægt að ráða hina aðilana til að reisa húsin .
Þetta á auðvitað líka við um breytingar á umhverfinu , en ekki bara nýbyggingar .
Hvers vegna eiga verktakar að ráða hvernig fólk býr í framtíðinni ? Fólk getur fengið miklu meira fyrir peninginn ef það gætir þess að hönnunin sé góð og því í hag , allt byggingarferlið .
Þetta verður sífellt algengara módel , til dæmis í Þýskalandi .
" Hún nefnir það sem kallað er " cohousing " og " eco-villages " .
" Hópar fólks taka sig þar saman , ákveða í félagsskap hvernig lífi það vill lifa og fær umhverfið hannað samkvæmt því .
Það hlýtur að vera betra fyrir einstaklingana að vera herrar yfir eigin lífi en að taka bara það sem þeim er rétt .
Sérstaklega þegar kemur að stærstu fjárfestingu flestra , eigin heimili .
Svo er það hlutverk hins opinbera að gera þetta auðvelt og passa upp á heildarmyndina , " segir Arna .
