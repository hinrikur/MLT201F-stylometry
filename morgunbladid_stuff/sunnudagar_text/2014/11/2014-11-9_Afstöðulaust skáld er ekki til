Ég lagði nú ekkert endilega upp með að þetta kæmi allt út samtímis , " segir Gyrðir Elíasson þegar haft er á orði að hann sé stórtækur í útgáfunni þetta árið .
Hann sendir frá sér tvö frumsamin verk , smásagnasafnið Koparakur og Lungnafiskana sem er safn smáprósa og fyrsta bók Gyrðis af því tagi .
Þá hefur hann þýtt úrval ljóða eftir japanska skáldið Shuntaro Tanikawa , Listin að vera einn .
Gyrðir bætir við að þetta sé víst í fimmta skipti á höfundarferlinum sem hann lendi í þessari stöðu , að vera með tvær frumsamdar bækur samhliða að hausti .
" Það getur verið taugatrekkjandi , " segir hann og brosir , " en þessi verk eru afrakstur síðustu tveggja til þriggja ára .
Svona er mitt vinnulag , mér finnst gott að vera með fleiri en eitt verk í takinu samhliða og skipta yfir , leggja eitt til hliðar og taka hitt fyrir .
Það hefur síðan æxlast þannig að bækurnar eru tilbúnar á sama tíma og þá finnst mér ekki um annað að ræða en koma verkunum frá til að geta komist yfir á næsta stig , að vinna áfram í nýjum verkefnum .
Kannski má segja að hætta sé á að bækurnar taki hver frá annarri á útgáfumarkaðnum , en ég hef ekki verulegar áhyggjur af því .
Ég held að þær geti líka að sumu leyti styrkt hvor aðra .
En menn geta að sjálfsögðu lesið þær aðskildar , án þess að hafa tengsl í huga .
" – Koparakur er smásögur en Lungnafiskarnir smáprósar .
Hvar liggja mörkin ? " Ég hef heyrt utan að mér að sumir séu að fetta fingur út í þetta orð , smáprósar .
Fyrir mína parta kom ekkert annað orð til greina .
Þessir textar eru augljóslega styttri en smásögur og fyrir mér eru þeir ekki prósaljóð .
Það má vera að nokkrir textanna falli næri því að vera það en þegar kom að því að skilgreina bókina með þessum hætti fannst mér aðeins þetta orð koma til greina .
Þetta er orð sem nýlega er farið að nota , en mér finnst það ná vel utan um bókina .
Það er blæbrigðamunur á þessu og prósaljóðum í frönskum anda , tel ég .
Vissulega gat það verið skilgreiningaratriði hvernig ætti að setja hlutina upp innbyrðis í þessum tveimur bókum ...
í einhverjum tilvikum spurði ég mig að því hvort ætti ef til vill að lengja smáprósa upp í smásögu .
En svo er eins og formið ákveði sig sjálft og ég fer ekki lengra með það .
" Yfirlega er alltaf nauðsynleg – Þú þröngvar hugmynd sem fæðist í smáprósa ekki yfir í lengri frásögn ? " Nei , það finnst mér yfirleitt ekki í boði .
Ég reyni bara að fylgja eftir því sem eðlisávísunin býður .
" – Eru smáprósarnir meiri skissur , eða svipmyndir , en smásögurnar ? " Eðli málsins samkvæmt eru þeir það , og mætti þess vegna tala um þá sem hliðstæður við skissur í myndlist .
Að því leyti að þetta eru augnabliksmyndir , en eðli skrifanna er þó annað því maður fer yfir textann og endurskrifar og það er annað en myndlistarskissur , að minnsta kosti ef menn teikna með penna en ekki blýanti ! En grunurinn er í mörgum tilvikum augnabliksupplifun .
" – Vinnurðu textann mikið , hnoðar hann ? " Töluverður hluti af textavinnunni felst í raun í því að halda lífi í textanum , að slípa hann ekki um of .
Yfirlega er samt alltaf nauðsynleg , og óumflýjanlegur hluti af vinnuferlinu ...
En maður verður sem sagt alltaf að vera vakandi fyrir því að halda frumneistanum lifandi , og ég held ekki eftir textum nema mér finnist sá neisti vera til staðar .
Þá vinn ég áfram með það sem ég hef í höndunum .
Það gerist tiltölulega fljótt í vinnuferlinu að ég fer að sjá óljósar byggingarlínur að handriti og þá fer að skýrast hvað fellur þar inn í .
En það sem dettur út þarf ekki endilega að fara í ruslakörfuna , að vera ónýtt um aldur og ævi , heldur getur það dúkkað upp í öðru samhengi .
Það getur verið í lagi að leggja hlutina til hliðar og flýta sér ekki að henda öllu .
Maður veit aldrei .
Ég man að Gunnlaugur Scheving listmálari sagðist vera nýtinn í listinni , mér finnst það ágæt afstaða .
" Önnur tegund af rasisma Síðasta sagnasafn Gyrðis , Milli trjánna , fékk vægast sagt góðar viðtökur og hreppti Bókmenntaverðlaun Norðurlandaráðs .
Finnst honum erfitt að fylgja slíkri velgengni eftir nú með nýju sagnasafni ? " Nei , ég finn ekkert fyrir því , " segir hann .
" Ég er ekkert plagaður af því og er ekkert að bera þessar bækur saman .
Þetta er annað og nýtt , " segir hann og bendir á eintak af Koparakri .
" Hitt er vatn undir brúnni .
Ég hugsa yfirleitt lítið um fyrri bækur mínar .
" Segja má að höfundarverk Gyrðis komi úr ríkulegri uppsprettu sem vellur fram og milli hinna einstöku verka er viðamikið net allrahanda tenginga , í hugmyndum , texta , líkingum og vísunum .
Eitt þema sem hefur verið gegnumgangandi í verkum hans er sambúð manna og dýra , og meðferð mannanna á þeim , en segja má að þungi þess hafi aukist .
Önnur sagan í Koparakri , " Aftakan " , hefur slegið marga lesendur , en þar eru menn leiddir til slátrunar með sauðfé .
" Hugsanir um þetta hafa lengi verið að velkjast í mér , " segir Gyrðir .
" Þetta tengist hugsunum um umhverfismál , um stöðu mannsins í náttúrunni og hvernig hann kemur fram gagnvart öllu lífi .
Það er heldur alls ekki ótengt framkomu mannanna hvers við annan : þetta er allt samslungið .
Yfirgangur mannanna á heimsvísu er deginum ljósari og enginn hugsandi maður getur látið vera að velta því fyrir sér , og hvernig það endar ef heldur sem horfir .
Ég verð sífellt þreyttari á þeirri fullvissu mannsins að hann sé æðri öllum öðrum í lífríkinu , þetta er úrelt afstaða sem verður að víkja , ekki seinna en strax eins og sagt er .
Mér finnst slík afstaða mannkynsins gagnvart dýrunum vera önnur og yfirfærð tegund af rasisma , og ekkert skárri .
Að ýmsu leyti er ég víst álíka harðlínumaður og breski músíkantinn Morrissey hvað þetta snertir , þó að mig skorti nú alveg slagkraft hans í andófinu ! Það koma dagar þegar mér finnst afskaplega leiðinlegt að tilheyra ekki einhverri annarri dýrategund , en við því er lítið að gera , nema bara að þrauka og leggja sitt af mörkum þó að smátt sé .
" – Í sumum sagnanna er maðurinn eitt af dýrunum ; í einni sem er óhugnanleg saga af sjálfsvígi samsamar maðurinn sig með fiskunum í hylnum sem hann sekkur sér í .
" Oft er talað um að maðurinn geti ekki snúið aftur til þeirra tíma þegar hann var nær lífríkinu í heild , en það er að minnsta kosti nauðsyn að einhverjir séu vakandi og reyni að halda í þau tengsl sem þó eru eftir .
Og hugi að því sem má breyta til batnaðar í framtíðinni í þessum efnum .
Ef þessi tengsl rofna alveg , og maðurinn skilur sig til fulls frá öðrum dýrategundum , er ég hræddur um að framtíð hans sé ekki björt , og því miður drögum við allar aðrar lífverur með okkur í leiðinni , eftir öllum sólarmerkjum að dæma .
Framkoma okkar í umhverfismálum kemur ekki bara niður á okkur sjálfum heldur öllu lífríkinu .
" – Í skáldsögu þinni frá 1987 , Gangandi íkorna , breytast menn í dýr og það er ævintýrablær yfir umbreytingunni , þótt ógnin liggi undir niðri .
Mér finnst meira bit í umfjöllun þinni um þetta samlíf í dag .
" Já , það er sett fram með öðrum hætti .
Með árunum skýrast svona hlutir ef til vill fyrir manni , og eftir því sem meira er hugsað um það tekur það á sig ný form í skáldskapnum .
En mér hefur verið þetta hugleikið alveg frá barnæsku .
" Dauðinn alltaf meginefnið – Fyrir utan sambúð manna og dýra þá fjalla sögurnar mikið um samskipti og samskiptaleysi fólks , það sem er sagt eða látið ósagt .
Þar verða oft einskonar hvörf .
" Mér finnst það að sumu leyti henta vel en þessi frásagnaraðferð valdi sig sjálf þegar ég fór að semja sögurnar .
Í skáldskap verður líka að láta sumt ósagt , gefa það í skyn frekar en að orða það , til að ná utan um merkingu þess , svo mótsagnakennt sem það kann að hljóma .
Það er mismunandi hvað umfjöllunarefni sem þessi eru höfundunum sjálfum ljós .
Stundum hefur verið sagt að ég fjalli um dauðann í öllum mínum verkum og það hefur stundum legið nokkuð þungt á mér ! " Gyrðir brosir .
" Öðrum þræði upplifi ég það sem gagnrýni .
Þess vegna var ég feginn að sjá það í sjónvarpsþætti um Tolkien nú í vikunni að hann taldi að allar bókmenntir fjölluðu í raun og veru um dauðann .
Yfirleitt segja menn að bókmenntir fjalli meira og minna um ást og allt það , en þetta er líka sjónarmið .
" – En dauðinn er sínálægur í lífinu .
" Já , og fram hjá því verður ekki horft .
Það nægir að opna fréttaveitu , sjónvarp eða útvarpsstöð , þetta er alltaf meginefnið , alls staðar í veröldinni .
Því miður sjaldnast það sem kalla mætti náttúrlegur dauði ; maðurinn virðist alltaf upptekinn af því að slökkva líf , þurrka út .
Því mætti segja að það væri eðlilegt að sjá þetta í bókmenntunum líka .
En það er munur á því innbyrðis hvernig rithöfundar kjósa að takast á við þennan endanleika lífsins í samtímanum .
Norræna glæpasagan nánast afritar fréttatímana .
" Hann hlær en bætir við : " Listamenn eru eins og aðrir , börn síns tíma , og bregðast alltaf við því sem er í gangi í samfélaginu , en það er mismunandi hvernig þeir velja að setja það fram , það gerir hver með sínum hætti sem betur fer .
En ég held að það sé ekki til neitt sem heitir afstöðulaust skáld , því það að yrkja er afstaða í sjálfu sér .
Jafnvel kyrrlátt ljóð um tré er lýsing á lífsviðhorfi höfundar ef grannt er lesið .
" Handgenginn þjóðlegum fróðleik Talið berst að áhrifavöldum á listamenn og Gyrðir hefur verið að velta þeim fyrir sér .
" Gjarnan nefna höfundar nöfn stórstjarna úti í heimi þegar þeir eru spurðir um áhrifavalda , og ekki skal vanmeta þau áhrif .
En ég held að það hafi verið Bragi Ólafsson sem benti á hvað það getur verið flókið að finna út hvað hefur haft raunveruleg áhrif á höfund , til að mynda í bernsku .
Hann sagði held ég eitthvað á þá leið að sunnudagsheimsóknir til gamallar frænku gætu þess vegna orðið jafn áhrifadrjúgar fyrir höfund um síðir og allar bókmenntir heimsins .
Það sem ég held að hann hafi átt við með því er einfaldlega það að hversdagurinn allur , alveg frá því við fæðumst , mótar okkur og litar á flóknari hátt en okkur er alla jafnan ljóst .
Eða svo vitnað sé í nýútkomna þýðingu á Út í vitann eftir Virginiu Woolf : Áhrifin frá steini sem sparkað er í með stígvélinu , geta varað lengur en áhrifin af verkum Shakespeares .
" – Hvað segir þú ? " Ég er tvíátta í þessu .
En ef ég reyni að rekja áhrifavalda á mig þá kynntist ég sem drengur tveimur rithöfundum sem ég var svo heppinn að fá að umgangast .
Þeir voru Halldór Pjetursson á Snælandi í Kópavogi og Ármann Halldórsson föðurbróðir minn á Eiðum .
Ég dvaldi töluvert hjá þeim báðum , og ég er nokkuð viss um að það hefur haft töluvert sterk áhrif á mig .
Þeir voru báðir góðir höfundar á sína vísu , á sviði þjóðlegs fróðleiks , og hafa eflaust haft sitt að segja um það að ég varð snemma töluvert handgenginn þessari bókmenntagrein og las alveg gríðarlegt magn af henni .
Síðan hef ég alltaf borið virðingu fyrir þessari grein ritstarfa , þótt annað hafi tekið við hjá mér .
En þetta er svo margþætt , hvað verður til þess að menn velja sér að skrifa bækur , að það er erfitt að rekja það með einhverri vissu .
" – En þú fórst mjög ungur út í þetta .
" Já og ég held að sú ákvörðun að láta á þetta reyna hafi verið léttari fyrir mig , að mörgu leyti , vegna þess að ég hafði bæði umgengist myndlistina gegnum föður minn , og þessa rithöfunda .
Ég respekteraði þá strax ósegjanlega , og þeir kenndu mér ýmislegt , kannski meira óbeint en beint í fyrstu , enda var ég það ungur .
Mest lærði ég hugsanlega af því að lesa bækur þeirra .
Eftir að ég var svo byrjaður að skrifa eitthvað sjálfur , kom ljóðskáldið Geirlaugur Magnússon til , og það æxlaðist á einhvern hátt þannig að ég lenti í nokkuð hörðum skáldskaparskóla hjá honum , sem varð mér afar gagnlegt .
Varðandi þetta má rifja upp það sem einhver sagði um stjörnuspekina , að allar líkur séu á að fæðingarlæknirinn stafi frá sér sterkari geislum en stjarnan utan við gluggann , þegar maður kemur í heiminn .
Það breytir samt ekki þeirri staðreynd að mikill og stöðugur lestur frá unga aldri á varanlegustu stjörnum bókmenntahiminsins er óendanlega þýðingarmikill fyrir verðandi höfunda .
" Slakar á við að teikna Í bókinni Listin að vera einn , þýðingum Gyrðis á ljóðum japanska skáldsins Shuntaro Tanikawa , má finna ljóð frá flestum æviskeiðum skáldsins sem nýtur mikilla vinsælda , í heimalandinu sem víða um lönd .
Hvers vegna kaus Gyrðir að þýða ljóð hans ? " Ég rakst á skáldskap Tanikawa fyrir nokkrum árum .
Ég hef lengi haft áhuga á japönskum skáldskap , eldri sem yngri .
Ljóð Tanikawa höfðuðu strax til mín og mér fannst ég verða að koma þeim á íslensku .
" – Þú hefur þýtt forvitnilegar bækur eftir höfunda víða að , gerist það svona , þú lest áhugavert verk og finnst þú þurfa að þýða ? " Já , stundum fæ ég þessa skrýtnu tilfinningu , að ég verði að útbreiða orðið – ég vona að ég sé ekki trúboði í eðli mínu ! " svarar Gyrðir og brosir .
" Eitthvað við tónblæ Tanikawa kveikti í mér .
Hann hefur breiða lífssýn .
Ég held að það mætti lýsa því með orðum Kjarvals , að það séu mikil vísindi að vera manneskja .
Hann er eiginlega að fást við þetta , með öllum sínum víddum .
" Lesendur sjá að nú kveður við nýjan tón á kápum bóka Gyrðis .
Hann notar teikningar eftir sig á þær báðar en fram að þessu hafa kápumyndir verið eftir föður Gyrðis , Elías B. Halldórsson , bræður hans þá Sigurlaug og Nökkva , og bróðursoninn Rökkva .
" Ég hef verið með góða kápugerðarmenn innan fjölskyldunnar fram að þessu en nú datt mér í hug að breyta til og nota eitthvað úr skissubunka sem hefur hlaðist upp hjá mér undanfarin ár .
Mér hefur fundist ágætt að grípa í trélitina meðfram , þegar ég þarf að anda aðeins milli verkefna í skriftunum .
Mest er þetta eitthvert landlagsriss , minningar frá ferðalögum um landið , eitthvað slíkt .
Ég geri mér grein fyrir því að þetta er engin list en hef gaman af að gera þetta og finn að það hefur góð áhrif á mig andlega .
Ég mæli með því fyrir sálartetrið að menn fái sér tréliti og teikniblokk og fari að leika sér .
Og ég er ekki frá því að ég komi ferskari að skrifunum eftir að hafa teiknað , finni þá lausn sem ég hef leitað að , einfaldlega vegna þess að maður slakar á við að teikna .
Svo eru skáldskapur og myndlist auðvitað töluvert skyld .
" – Eitt í viðbót : Þú gefur nú út hjá nýju forlagi , Dimmu .
" Já , og það er mjög gott að vera kominn í höfn þar .
Aðalsteinn Ásberg er frábær útgefandi .
Það er alveg eftir mínu höfði að vera hjá svona litlu en kraftmiklu forlagi .
Mér fannst ég vera búinn með pakkann hjá stóru útgáfunum og kann vel við þá persónulegu nánd sem fylgir fyrirtæki af þessu tagi .
" 