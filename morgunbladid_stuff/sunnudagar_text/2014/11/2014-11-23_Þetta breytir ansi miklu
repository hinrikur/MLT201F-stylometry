" Þetta eru einhverjar skemmtilegustu fréttir sem ég hef fengið á mínum ferli , " segir Víkingur Heiðar Ólafsson um samninginn sem hann hefur gert við eina helstu umboðsskrifstofu klassíska tónlistarheimsins .
Hann er þar með listamönnum á borð við Vladimir Ashkenazy , Maurizio Pollini og sir Neville Marriner .
Víkingur hefur miklar áhyggjur af verkfalli tónlistarkennara .
Einar Falur Ingólfsson efi@mbl.is Tilkynnt hefur verið að Víkingur Heiðar Ólafsson píanóleikari sé kominn á mála hjá hinni kunnu umboðsskrifstofu Harrison Parrott .
Meðal skjólstæðinga skrifstofunnar eru margar skærustu stjörnur klassíska tónlistarheimsins og sér skrifstofan um bókanir og fer með réttindamál listamannanna .
Meðal tuttugu píanóleikara sem eru þar á mála ásamt Víkingi má nefna Maurizio Pollini , Krystian Zimerman , Stephen Hough , Angelu Hewitt og Vladimir Ashkenazy , en hann sveiflar einnig tónsprotanum eins og stjórnendur á borð við sir Neville Marriner , Neeme Jarvi og Osmo Vänskä .
Klarinettustjarnan Martin Fröst og fiðluleikararnir Janine Jansen og Pekka Kuusisto eru á listanum , eins og sellóleikarinn Truls Mørk , og söngvararnir Anne Sofie von Otter , Andreas Scholl og Susan Bullock , sem og tugir annarra listamanna sem troða upp í helstu tónleikahöllum jarðar .
" Þetta breytir ansi miklu fyrir mig , " segir Víkingur Heiðar kátur þegar hringt er í hann til Berlínar , þar sem hann er búsettur , og spurt út í samninginn við Harrison Parrott-skrifstofuna .
" Þetta eru einhverjar skemmtilegustu fréttir sem ég hef fengið á mínum ferli – þótt ég líti nú alltaf svo á að ég sé að hefja ferilinn .
Ég hef verið að því í mörg ár , " segir hann og hlær .
" Eftir athyglisverðar samningaviðræður og leynifundi áttaði ég mig á því að ég hafði í raun stefnt að því í mjög langan tíma að fá að vinna með einmitt þessari skrifstofu .
Ég var að tala við vinkonu mína frá skólaárunum í New York og treysti henni fyrir fréttunum , sem áttu þá enn að vera leyndarmál , en hún hló og sagði að þetta hefði ég alltaf ætlað mér .
Ég var búinn að gleyma því en hún sagði að fyrir tíu árum hefði ég talað um að ég ætlaði mér að vinna með Harrison Parrot .
" Víkingur Heiðar segir afar gott orð fara af umboðsskrifstofunni , enda sé hún með úrvalslistamenn á sínum snærum .
" Ég finn til sterkrar tengingar við marga listamennina sem eru þar .
Ég hef unnið með sumum þeirra , eins og Martin Fröst og fiðluleikaranum Sayaka Shoji sem kom fram á hátíðinni minni , Reykjavík Midsummer Music , í sumar .
Þetta fólk talar sama tungumál og ég .
Svo finnst mér gaman að vera á sama blaði og Ashkenazy , Pollini og aðrir slíkir , það er mikill heiður .
Það fyllir mig auðmýkt .
En þótt það sé langþráður áfangi að vera boðið að starfa með Harrison Parrott á ég auðvitað enn eftir að sanna mig þar .
" Listin í forgrunni Víkingur Heiðar er á lista umboðsskrifstofunnar sem einleikari en hann segir að eins og klassíski tónleikaheimurinn sé að þróast rækti tónleikahaldarar sífellt betur tengslin við tónlistarmenn sem snúa aftur og aftur á sama staðinn ; þannig kunni hann að leika með hljómsveit í einhverjum tónleikasal eitt árið en árið eftir koma aftur til að leika kammertónlist eða sóló .
" Ég skilgreini mig alls ekki bara sem einleikara en fókusinn er þó á einleik , " segir hann .
" Þegar ég kom til fundar við yfirmenn Harrison Parrott ræddum við saman í tvo tíma , um listræna sýn og allt sem er áhugavert , fallegt og skemmtilegt .
Það kom mér þægilega á óvart að finna að listin er í forgrunni og gengið út frá henni en ekki hörðum bissness .
Stofnandi umboðsskrifstofunnar , Jasper Parrott , verður sjálfur með mín mál ásamt Tugce Tez , ungri og eldklárri konu sem er reyndar mjög góður píanóleikari sjálf , útskrifuð úr Parísarkonservatoríinu .
Ég get sem sagt ekki kvartað .
" – Þýðir þessi breyting á þínu vinnuumhverfi ekki að pressan eykst á þér ? " Að sjálfsögðu .
Það er erfiðast í upphafi þegar maður þarf að gera allt í fyrsta sinn , alltaf vera að læra ný verk , debútera , en ég þrífst ágætlega undir pressu .
Mér finnst oft skemmtilegast að vinna við þær aðstæður .
Nær alla konserta sem ég hef til dæmis spilað með Sinfóníuhljómsveit Íslands hef ég verið að leika í fyrsta sinn , en það eru oft rafmögnuðustu tónleikarnir .
En óvissan er mikil í hvert sinn sem maður leikur verk í fyrsta sinn .
" Heppni , úthald og kjarkur – Þú hefur verið duglegur við það á undanförnum árum að læra nýja konserta og takast á við fjölbreytileg verkefni .
" Já , það hefur ekki alltaf verið auðvelt .
Árið 2008 ákvað ég að færa mig frá Bandaríkjunum , þar sem ég hafði lært við Juillliard , og þær tengingar sem ég hafði á þeim tíma voru einkum þar í landi .
Ég vildi samt vera í Evrópu , hér finnst mér tónlistarlífið áhugaverðara , skemmtilegra – og frjórra .
Ég þurfti þá að byrja á núlli , þekkti engan en hef verið svo lánsamur að fá allt frá upphafi ferilsins að spila mikið heima á Íslandi .
Það hefur verið ómetanlegt .
Heima hef ég getað gert mín mistök og lært af þeim .
Svo fór boltinn að rúlla í kringum 2010 , 2011 , eftir að ég kynntist og kom fram með Martin Fröst sem hefur reynst mér einstakur vinur og samstarfsmaður .
Hann bauð mér að leika á hátíðunum sínum í Svíþjóð og Noregi , sem aftur opnaði mér margar dyr .
En ég hafði ekki neinn umboðsmann fyrr en seint á árinu 2013 , þegar ég gekk til liðs við Nordic Artists , skrifstofu sem ég hef nú sagt skilið við .
Þá var ég orðinn 29 ára .
Og það var ekki eins og ég hefði ekki áhuga á að starfa með umboðsmanni ! Ég lærði mjög mikið af því að þurfa að gera allt sjálfur , þurfa að skapa eigin verkefni og framkvæma .
Mér fannst á tímabili að sama hvað ég ynni mikið og gerði margt , þá virtist ekkert gerast í umboðsmálum .
Ég held að í fáum atvinnugreinum sé jafnsláandi ójafnvægi á framboði og eftirspurn og í klassíska tónlistarheiminum ; það er með ólíkindum hve mikið af andans fólki og stórkostlegu tónlistarfólki fær aldrei sviðið sem list þeirra verðskuldar .
Eftir því sem ég fer víðar finnst mér ég hitta fleiri og fleiri virkilega áhugaverða listamenn sem þó eru nær algjörlega óþekktir .
Og auðvitað er þetta spurning um heppni , en líka úthald og kjark .
Alfred Brendel , sem varð ekki almennilega þekktur fyrr en á fimmtugsaldri , sagði mér að það hefði tekið sig 15 ár að verða stjarna á einu kvöldi .
Skemmtilega þversagnakennt en satt .
" Langskemmtilegasti veturinn – En þú hefur fengið mörg verkefni síðustu ár , eins og þú segir , og hefur ferðast mikið undanfarið ? " Já , þetta hefur verið annasamur vetur .
Og langskemmtilegasti veturinn minn til þessa .
Verkefnin hafa hingað til mest borist mér vegna afspurnar , ég hef ekki verið kynntur af skrifstofu eins og nú mun verða gert , en ég hef verið að leika talsvert í smærri borgum Norðurlanda og það hefur verið góður andi í því .
Í vetur hef ég svo verið á þeytingi og verð það áfram .
Ég er að koma úr tveggja vikna stífum en skemmtilegum túr um Kanada .
Upphaflega fékk ég boð um að spila píanókonsert Griegs með Winnipeg-hljómsveitinni á norrænni hátíð en svo bætti ég við það fimm einleikstónleikum í borgum frá vesturströndinni til austurstrandarinnar , í Winnipeg , Toronto , Ottawa , Calgary og Vancouver .
Ég spilaði Goldberg-tilbrigðin eftir Bach , sem hljómar kannski eins og kjánaleg hugmynd í Goldberg-landi .
" Þar vísar Víkingur hlæjandi í að Glenn Gould , einn þekktasti flytjandi þessa dáða tónverks , var Kanadamaður .
" Það vakti greinilega athygli að ég dirfðist að takast á við þetta verk , og það var stórskemmtilegt .
Ég spilaði líka íslensk tónverk fyrir tilbrigðin , svona til að gera mér lífið ómögulegt ; tilbrigðin eru um 70 mínútur og heilir tónleikar í sjálfu sér en ég var líka með 25 mínútur af nýrri og eldri íslenskri tónlist , því ég vildi leyfa fólki að heyra eitthvað sem það þekkti ekki .
Þetta var stíft ferðalag , tónleikar nær hvern dag og á milli masterklassar og fyrirlestrar .
Áður en ég fór í þessa ferð lærði ég og lék í fyrsta skipti konserta eftir Schumann og Beethoven .
Þetta mætti ekki vera þéttara .
Á mánudaginn lék ég svo prógramm með " fuglamúsík " eftir Messiaen í Mílanó .
Það er abstrakt músík , alveg geggjuð , ólík öllu sem ég hef leikið en hræðileg að læra .
Þetta er allt í átta nótu hljómum með átta hækkunar- eða lækkunarmerkjum ! Það voru síðustu stóru tónleikarnir mínir á árinu .
" Áhersla á Goldberg-tilbrigðin Víkingur segir að nýja skrifstofan sé farin að bóka sig á tónleika tímabilið 2016-17 .
" Nú eftir áramótin leik ég í Turku í Finnlandi enn einn nýja konsertinn sem ég þarf að læra , Píanókonsert nr. 2 eftir Liszt sem er mjög flottur og skemmtilegur .
Tæknilega finnst mér hann vera erfiðari en sá fyrsti , hann er dulúðugur og dimmari .
Stjórnandinn er líka mjög spennandi , Rafael Payare , ein skærasta stjarnan í dag .
Ég hlakka til .
" – Varla þarf að spyrja um framhaldið þar á eftir , það er greinilega þaulskipulagt .
" Það er áframhaldandi vinna og ég legg áfram áherslu á Goldberg-tilbrigðin , sem ég flutti í Hörpu í fyrrasumar og nú aftur í Kanada .
Ég er að fara að vinna að frekar stóru verkefni ; bæði að flytja þau sem víðast , ég vil spila þau sem oftast því þetta verk bætir svo miklu við í hvert sinn sem ég flyt það .
Mér finnst ég læra eitthvað nýtt á hverjum tónleikum ; maður getur ekki bara æft þessa 70 mínútna fantasíu heima í stofu , það þarf að gerast með áheyrendum , en mig langar síðan að taka verkið lengra og finna nýjar leiðir í útgáfumálum , finna nýjar leiðir fyrir áheyrendur til að nálgast verkið með aðstoð tækninnar .
Ég er að skoða alls konar möguleika í því samhengi .
Ég er svo heppinn að ég mun geta einbeitt mér nokkuð að þessu undir vorið og ég hlakka mikið til .
Þá mun ég líka geta æft verk sem ég er ekki að fara að flytja alveg strax , ég hef saknað þess að undanförnu að hafa ekki tíma fyrir það .
Mig langar til dæmis mjög að spila Mozart , það hef ég ekki gert allt of lengi .
" Tónlistarskólum blæðir út Talið berst að Íslandi þar sem Víkingur hefur áhyggjur af verkfalli tónlistarkennara og hefur auk þess gagnrýnt borgaryfirvöld í Reykjavík fyrir framgang þeirra í málum tónlistarskólanna .
" Ég skil ekki viðhorf borgarstjórnarmeirihlutans í Reykjavík til tónlistarskólanna , svo ég segi það nú bara beint út .
Ég veit að í borgarstjórn er margt gott fólk og tónelskt , en það virðist samt hafa lítinn sem engan áhuga á að byggja upp og sinna tónlistarskólum í höfuðborginni .
Árið 2011 gerðu borg og ríki samkomulag sem hét því fagra nafni Samkomulag um eflingu tónlistarnáms .
Það fól í sér að ríkið greiddi árlega fasta fjárhæð til að gera lengra komnum nemendum kleift að stunda nám utan síns sveitarfélags , yfirleitt í Reykjavík .
Og í framhaldinu stóð til að leggja fram nýtt frumvarp á Alþingi um tónlistarnám .
Það var aldrei gert , sem hefur reynst dýrkeypt .
Reykjavík hefur síðan verið eina sveitarfélagið sem neitar að greiða krónu í kennslukostnað nemenda á framhaldsstigi í hljóðfæraleik , og mið- og framhaldsstigi í söng .
Borgin túlkar samkomulagið einhliða sem svo að ríkið eigi að sjá um þennan kostnað þótt landslög kveði skýrt á um annað .
Þeim tónlistarskólum borgarinnar sem sinna lengra komnum nemendum blæðir því út , þeir eru margir tæknilega gjaldþrota í dag og um hver mánaðamót ríkir óvissa um hvort hægt verði að greiða laun kennara .
Skólarnir hafa neyðst til að nota hluta skólagjalda til að borga laun , en skólagjöld eiga samkvæmt lögum að fara í rekstrarkostnað og hljóðfærakost .
Skólagjöldin eru auk þess himinhá , tæpar þrjú hundruð þúsund krónur fyrir lengst komna nemendur Tónlistarskólans í Reykjavík svo dæmi sé tekið .
" Vonandi sjá borgaryfirvöld ljósið " Ég hef áhyggjur af því að tónlistarnám sé í auknum mæli að verða nám fyrir börn ríkra , að börn úr efnaminni fjölskyldum eigi ekki kost á að stunda tónlistarnám .
Þetta hefur reyndar verið sýnt fram á og er sorgleg þróun .
Eins hefur Reykjavíkurborg lítið sem ekkert byggt upp aðstöðu fyrir tónlistarskólana undanfarna áratugi , enn er til dæmis kennt á hljóðfæri í Tónlistarskólanum í Reykjavík sem hugsuð voru til bráðabirgða á 7. áratug síðustu aldar , kennslustofurnar eru of fáar og ekki nógu vel hljóðeinangraðar .
Mér verður stundum hugsað til nýtilkominnar velgengni íslenska landsliðsins í fótbolta , sem réttilega er tengd við góða og markvissa uppbyggingu á æfingaaðstöðu undanfarin 25 ár .
Við verðum að byggja upp tónlistarskólana í Reykjavík á sama hátt og skólagjöld verða hreinlega að lækka .
Vonandi sjá borgaryfirvöld brátt ljósið .
Og vonandi sjá viðsemjendur tónlistarkennara í verkfalli það einnig og samþykkja að greiða þeim sambærileg laun og aðrir kennarar fá , og krefjast ekki á móti að skólaárið verði stytt enn meir en þegar er og að hljóðfærakennsla fari í auknum mæli fram í hóptímum .
Það væri stórt skref aftur á bak , " segir Víkingur Heiðar .
Útúrdúr aftur á skjáinn um jólin Útúrdúr , fræðandi og bráðskemmtilegir sjónvarpsþættir Víkings Heiðars og Höllu Oddnýjar Magnúsdóttur mannfræðings , slógu í gegn þegar þeir voru sýndir í ríkissjónvarpinu í fyrravetur .
Fimm þættir voru sýndir og segir Víkingur að aðrir fimm verði sýndir í vetur , sá fyrsti sunnudagskvöldið 28. desember .
" Efnistökin eru svipuð og í fyrri þáttaröðinni en við þurftum að taka aftur upp hluta af efninu í sumar og haust , því það var orðið of langt síðan við tókum sumt af þessu upp .
Svo margt hafði gerst í millitíðinni , " segir hann .
" En ég er mjög spenntur fyrir þessum þáttum og ánægðari með þessa seinni röð en þá fyrri .
Nú erum við komin með meiri reynslu en þegar við byrjuðum .
Hver þáttur hefur sitt þema .
Einn fjallar um " gesamtkunstverk " , samruna listforma , og margir skemmtilegir listamenn koma fram í honum .
Í öðrum er Vetrarferð Schuberts tekin fyrir , við Kristinn Sigmundsson erum þar á opinni æfingu að fjalla um verkið .
Í enn einum þætti fjöllum við um skapandi hlutverk flytjandans í klassískri tónlist og hvað þeir geta verið ólíkir .
Sá þáttur er í raun um túlkanir .
Þetta hefur verið langt ferli og það tekur fáránlega mikinn tíma að gera hvern þátt .
Ég veit ekki hvort ég hefði fallist á að gera tíu þætti hefði ég vitað hvað þetta er mikil vinna en ég er ánægður með útkomuna , " segir Víkingur Heiðar .
