Hver hefur ekki heyrt sögur af leiðtogum og snillingum sem þurfa sáralítinn svefn ? Þær eru ófáar frásagnir af stjórnmálamönnum , vísindamönnum og listamönnum sem leggjast seint til hvílu , rísa árla á fætur og afkasta margfalt á við venjulegt fólk .
Þeir sem halda að lítill svefn sé lykillinn að árangri ættu samt að hugsa sig tvisvar um .
Þó að það geti hentað sumum að sofa sáralítið þá gildir ekki endilega það sama um meðaljóninn , og að því er Wall Street Journal greinir frá getur of lítill svefn leitt til lægri launa og lélegri ákvarðanatöku þegar kemur að fjárfestingum .
Meiri svefn , hærri laun WSJ greinir frá nýlegri rannsókn vísindamanna við San Diego-útibú Kaliforníuháskóla þar sem rýnt var í svefnvenjur fólks og velgengni á vinnumarkaði , byggt á tölum bandarísku manntalsstofnunarinnar .
Niðurstöðurnar eru heldur betur sláandi : Þeir sem sofa of lítið gætu átt von á um 16% hærri launum ef þeir bara bættu við sig einni klukkustund af svefni .
Er þetta álíka hækkun launa og reikna má með fyrir eitt viðbótarár af skólagöngu .
Dæmigerð manneskja þarf átta klukkustundir af svefni hverja nótt til að vera upp á sitt besta .
Svefnþörfin er breytileg eftir einstaklingum en fæst okkar eru mjög langt frá meðaltalinu .
Fyrir nær alla er alveg galið að ætla að sofa t.d. aðeins fimm klukkustundir á sólarhring .
Rannsakendurnir benda á að áhrif svefnleysisins sjáist ekki endilega svo vel .
Þeir sem sofi of lítið geti í sjálfu sér komist í gegnum daginn áfallalaust , setið fundi , lesið sig í gegnum skýrslur og höndlað hina daglegu rútínu .
En svefnleysið hefur áhrif á starfsemi heilans að því marki að fólk á erfitt með að hugsa á frumlegan hátt , koma auga á möguleika fyrir utan rammann , læra af reynslunni og laga sig að breyttum aðstæðum .
Erfiðara verður að beita góðri dómgreind á erfiðar ákvarðanir ef svefninn er af skornum skammti og þeir sem sofa lítið eru líklegri til að vera ergilegri , upplifa sveiflur í skapi og þurfa að hafa meira fyrir að láta sér lynda við aðra .
Að þessu sögðu ætti engan að furða að rannsóknir sýna að fjárfestar sem hafa fengið litinn svefn taka verri fjárfestingarákvarðanir .
Betri afköst með hollari mat Fleira en svefnvenjur hefur áhrif á frammistöðu í starfi .
Rannsókn sem birt var á síðasta ári í fræðiritinu Journal of Occupational and Environmental Medicine sýndi fram á töluvert betri frammistöðu starfsmanna sem borðuðu hollan mat .
Er hægt að reikna með að ef bætt frammistaða vegna nægs svefns hækki laun fólks þá séu áhrifin þau sömu þegar gott mataræði eykur afköst .
Rannsakendur komust m.a. að því að þeir starfsmenn sem stunduðu reglulega líkamsrækt og borðuðu hollan mat voru með 27% færri fjarvistardaga en hinir .
Ef mataræðið var hollt allan daginn voru starfsmenn 25% líklegri til að hafa meiri afköst í starfi .
Ef starfsmenn tömdu sér að stunda líkamsrækt í 30 mínútur , þrisvar í viku eða oftar , þá voru þeir 15% líklegri til að vera afkastameiri en venjulega .
Starfsmenn undir offitumörkum reyndust sýna 11% meiri afköst í starfi en þeir sem eru yfir mörkunum .
Er því hætt við að ef aukakílóin verða of mörg geti þau farið að verða að hindrun fyrir þá sem vilja ná lengra í starfi .
