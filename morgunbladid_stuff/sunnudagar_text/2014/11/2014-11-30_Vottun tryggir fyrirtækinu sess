TRS ehf. á Selfossi hefur fengið vottað og staðfest að öryggisstjórnkerfi fyrirtækisins samræmist ISO / IEC 27001:2013 , alþjóðlega upplýsingaöryggisstaðlinum .
Vottun þessi felur í sér formlega viðurkenningu á því að öryggismálum TRS sé stjórnað samkvæmt ákveðnum ferlum og fagleg vinnubrögð séu viðhöfð í hvívetna .
Vottunin tryggir ennfremur stöðugar umbætur í þeirri starfsemi fyrirtækisins sem snýr að öryggi upplýsinga .
Vottunin nær til stjórnkerfis upplýsingaöryggis , kerfa , hug- og vélbúnaðar , hýsingar- og rekstrarþjónustu sem rekin er á búnaði í eigu TRS og er í starfsstöðvum félagsins .
Úttekt á öryggismálum TRS var og í höndum BSI – British Standards Institution .
Starfsemin var tekin út og rýnt í vinnubrögð , ferla og virkni kerfa .
BSI mun síðan minnst árlega yfirfara stjórnun öryggiskerfa fyrirtækisins .
Aðdragandi að vottun TRS ehf. hefur verið nokkur , en undanfarin misseri hefur verið unnið ötullega að rýni , endurskoðun og uppsetningu ferla , rýma og kerfa .
Þessi vinna hefur verið unnin af starfsmönnum TRS ásamt ráðgjöfum .
Sérstaða í öryggi gagna " Með ISO 27001 vottun er TRS að tryggja sess sinn á meðal helstu upplýsingatæknifyrirtækja landsins .
Viðskiptavinir sem nýta sér þjónustu TRS , skapa sér því sérstöðu hvað varðar öryggi sinna gagna , kerfis- og skýjaþjónustu .
Hýsingarsalur TRS er mjög tæknilega fullkominn og uppfyllir ströngustu öryggisstaðla og kröfur um uppitíma .
Fjöldi fyrirtækja , stofnana og sveitarfélaga hýsir gögn sín hjá TRS , hvort sem um er að ræða miðlæg kerfi , vefsíður eða skjöl af margvíslegu tagi .
TRS rekur jafnfram umfangsmikla kerfis- og skýjaþjónustu sem m.a. samanstendur af því að þjónusta aðila í upplýsinga- og tæknimálum í víðu samhengi , " segir í frétt frá fyrirtækinu .
sbs@mbl.is 