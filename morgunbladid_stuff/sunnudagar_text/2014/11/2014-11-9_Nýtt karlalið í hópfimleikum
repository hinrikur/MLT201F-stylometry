Bjarni Gíslason , fyrrverandi þjálfari íslenska kvennalandsliðsins í hópfimleikum , leiðir glænýtt karlalið í hópfimleikum sem stefnir hátt .
Íslenskt karlalið tók ekki þátt í EM í Laugardalshöllinni en þetta lið stefnir á að láta til sín taka á komandi mótum .
Texti : Inga Rún Sigurðardóttir ingarun@mbl.is Ljósmyndir : Kjartan Þorbjörnsson golli@mbl.is Hópfimleikar voru í sviðsljósinu á Evrópumótinu sem haldið var í Laugardalshöll um miðjan síðasta mánuð .
Íslenska kvennaliðið sem hefur verið sigursælt síðustu ár náði þar silfrinu en Svíar sigruðu naumlega .
Athygli vakti að ekkert íslenskt karlalið var mætt til leiks en blandað lið tók þátt .
Nú verður breyting á þessu en Bjarni Gíslason er einn fjögurra þjálfara nýs karlaliðs í hópfimleikum sem stefnir hátt .
" Eftir Evrópumótið nálguðust nokkrir strákar mig og spurðu hvað ég ætlaði að gera , " segir Bjarni , sem hætti með kvennaliðið eftir keppnina .
Hann varð var við mjög mikinn áhuga .
" Þessi orka sem ég er búinn að vera að eyða síðustu ár í svona stór verkefni er ennþá til staðar , mig langaði bara til að breyta til .
Ég talaði við fleiri stráka og spurði hvernig þeim litist á að við reyndum að starta einhverju og það var aldeilis áhugi fyrir því , " segir Bjarni en í liðinu eru meðal annars strákar sem voru hættir en vildu byrja aftur til að taka þátt í þessu verkefni .
Liðið æfir í Gerplu og er að megni til skipað fimleikamönnum úr félaginu .
Hann segir að nokkrir strákar úr Ármanni séu búnir að nálgast hann og einn sé byrjaður .
Markmiðið er að safna saman bestu strákum landsins í einu liði .
Stefna á Norðurlanda- og Evrópumót Þarna er ekki tjaldað til einnar nætur .
Stefnan er tekin á Norðurlandamótið 2015 og Evrópumótið 2016 .
Bjarni hefur sjálfur víðtæka reynslu bæði af keppnum á stórmótum og þjálfun en hann hefur raðað að sér titlum með kvennaliðinu .
Þegar blaðamaður ræddi við hann í vikunni var liðið aðeins búið að æfa í viku .
Æft er fimm sinnum í viku í þrjá klukkutíma í senn .
Æfingarnar eru annars vegar stökkæfingar og hins vegar blandaðar æfingar af gólfæfingum og stökki .
Það eru þrír stökkþjálfarar að þjálfa liðið en auk Bjarna eru það eru Þórarinn Reynir Valgeirsson og Kristinn Guðlaugsson en Yrsa Ívarsdóttir er dansþjálfari .
Til viðbótar er ein af þessum fimm æfingum svokölluð " power tumbling " -stökkæfing en Daninn Daniel Bay Jensen sér um hana .
Það er í raun sérstök íþrótt , sem hann stefnir á að innleiða hérlendis og hefur verið vinsæl í Danmörku .
Hugmyndin er síðan að bæta inn ólympískum lyftingum þegar líður á og mun Lárus Páll Pálsson formaður Lyftingasambands Íslands sjá um þjálfunina .
Hópfimleikarnir hafa verið sterkastir í Gerplu og þá aðallega hjá stelpunum , karlalið hafa þó keppt nokkrum sinnum á síðustu árum en ekki með sama undirbúningi , framtíðarsýn og liðsstyrk og nú .
" Markmiðið okkar núna er að byggja upp flott umhverfi til að æfa í og við erum að leggja mikinn metnað í þennan ramma , " segir hann en liðið bjó til myndband og setti á YouTube af fyrstu æfingunni .
Það var á ensku til þess að láta erlend lið vita af því að þeir væru á leiðinni og ætli sér stóra hluti .
" Fyrir mér er þetta tveggja ára prógramm .
Við ætlum að reyna að fá sem flesta af þessum strákum til að fara á Evrópumótið 2016 .
Fyrst þarf áhuginn að koma og svo þurfa þeir að finna að þeim sé að fara fram .
Það eru ótrúlegir hlutir búnir að gerast á einni viku .
" Á fyrstu æfingunni voru 16 strákar .
" Það hafa aldrei mætt svona margir .
Núna eru þeir orðnir 20 talsins , " segir Bjarni en þeir hafa þó ekki enn allir mætt í einu .
" Þetta eru þeir sem eru búnir að segjast fara alla leið inn í verkefnið .
" Fimleikafólk getur jafnan stundað hópfimleika lengur en áhaldafimleika en í síðasta landsliði kvenna voru tvær af stelpunum 27 ára gamlar .
Strákarnir í hópnum eru á breiðu aldursbili , 16 ára til 36 ára .
" Sá elsti Guðjón Kristinn Ólafsson er úr frjálsum íþróttum , fór þaðan inn í fullorðinsfimleika og byrjaði fyrir tveimur árum að æfa .
Hann gerði núna á æfingu í fyrsta skipti þrefalt heljarstökk með hálfri skrúfu sem er mjög erfitt stökk .
" Margir koma hinsvegar úr áhaldafimleikum .
" Í áhaldafimleikum ert þú að vinna sem einstaklingur að markmiði og í keppnum er öll ábyrgðin hjá þér .
Í hópíþróttinni eru allir að stefna að sama markmiðinu og þá má enginn slaka á , því það á til að smita út frá sér .
Ef þú gefur ekki allt þitt þá er hópurinn að tapa á því .
" Hann segir þurfa að vinna í þessu hugarfari strax og krakkarnir skipti yfir í hópfimleika .
" Núna er orðið meira um það að krakkar velji hópfimleika um leið og þeir eru búnir að fara í gegnum ákveðið grunnstig .
Það er þróunin í Gerplu , " segir Bjarni .
" Það er ennþá ekki nógu sterkur grunnur og ekki til nógu mörg unglingaklúbblið hjá strákunum .
Það er líka markmiðið með að starta þessu núna og að hafa þetta stórt að eftir þessi tvö ár fari að koma upp fjórða og þriðja flokks lið hjá strákunum .
Það myndi mér þykja mjög vænt um .
" Hann segir það hafa gert " allt fyrir íþróttina " að halda Evrópumótið hérlendis .
Hann segir líka að þetta mót hafi verið miklu flottara en mótin sem hann hafi tekið þátt í .
" Ég er búinn að keppa sjálfur á tveimur mótum og fara á þrjú mót með keppendur og þetta er langflottasta mótið .
" Auk þess að þjálfa fimleika er Bjarni á öðru ári í BS-námi í íþróttafræði við Háskólann í Reykjavík .
Hann var í fimleikum í eitt ár sem barn um 10-11 ára .
" Ég var einn af þessum krökkum sem voru úti um allt .
" Hann endaði í frjálsum íþróttum og var að lyfta og fór þaðan í Gerplu í fullorðinsfimleika og varð ofurseldur íþróttinni .
Hann fór síðan að þjálfa fyrir hálfgerða tilviljun eftir að hafa fótbrotnað og þá varð ekki aftur snúið .
Vill að þjálfunin verði ókeypis Bjarni stefnir hátt með nýja karlaliðið og leitar nú að styrktaraðilum .
" Eins og í sumum íþróttum , aðallega boltaíþróttum , þegar þú ert kominn upp í meistaraflokk og jafnvel fyrr , þarftu ekki að borga til að æfa .
Hjá okkur þurfa allir meistaraflokkar og þar með þetta lið að borga fyrir æfingar .
Markmiðið hjá okkur er að útiloka þennan kostnaðarhluta til að skapa ennþá betra æfingaumhverfi og hvetja til þátttöku .
" Þeir sem vilja sjá meira af liðinu er bent á á Instagram þar sem liðið er skráð undir @ gerplamensteam og ennfremur er myndband og fleira á fésbókarsíðu Fimleikasambands Íslands .
