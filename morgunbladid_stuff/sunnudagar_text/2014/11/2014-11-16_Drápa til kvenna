Drápa er heitið á nýrri ljóðabók eftir Gerði Kristnýju , en þar er sögð örlagasaga ungrar konu .
Þessi magnaði ljóðabálkur hefst nóttina þegar myrkusinn kemur til borgarinnar og trúðarnir birtast og eru ekki í hlutverki gleðigjafa .
" Drápa er Reykjavíkurbálkur , " segir Gerður Kristný .
" Mig langaði til að yrkja bálk um Reykjavík að vetri til og segja sögu konu sem verður undir í lífinu .
Þegar ég var blaðamaður skrifaði ég stundum greinar um ógæfufólk og fjallaði um glæpi .
Sumt af því fólki sem ég kynntist þá hefur ekki liðið mér úr minni síðan .
Það tók mig langan tíma að átta mig á því hvernig væri hægt að segja þessa sögu .
Ég byrjaði á henni sem skáldsögu en fannst útkoman ekki nógu góð .
Ég fann ekki rétta tóninn fyrr en ég ákvað að segja söguna í ljóðformi .
Ég gaf mér góðan tíma í undirbúninginn og las meðal annars hæstaréttardóma og Opinberunarbókina .
Síðan greip ég líka í uppáhaldsljóðabækur mínar til að verða mér úti um innblástur .
Ég vildi flytja konunum , sem ég skrifaði um á sínum tíma , drápu eins og skáld gerðu fyrir höfðingja hér áður fyrr og þetta er útkoman .
" Er konan sem þú fjallar um í bálknum ein manneskja eða samsett úr nokkrum persónum ? " Ég setti nokkrar sögur saman en ein varð frekust .
Mér finnst merkilegt að í Reykjavík , sem er ekki fjölmenn borg , skuli vera til hliðarheimur þar sem ógæfufólk þrífst .
Okkur hættir til að láta eins og við verðum ekki vör við þennan hliðarheim en ættum vitaskuld að láta okkur hann meira varða .
" Karlmaðurinn í sögunni , Boxarinn , hvað viltu segja um hann ? " Boxarinn , myrkusstjórinn sjálfur , er maður sem fær sínu framgengt og engin leið er að stöðva fyrr en hann verður sjálfur fyrir svipuðu ofbeldi og hann hefur beitt áður .
Maður hefur séð til nokkurra slíkra manna .
" Hvernig var að endurskapa þennan hliðarheim ógæfufólks í ljóði ? " Mér fannst flókið að lýsa honum þannig að það hæfði ljóðheiminum mínum en einhverju sinni þegar ég var að lesa drungalega sögu fyrir strákinn minn datt mér þessi myrkus í hug , sem er sambland af orðinu myrkur og sirkus .
Þar birtast hryllingstrúðar um nætur og fá að sprella óáreittir .
Þá fer af stað atburðarás sem enginn getur stöðvað og þar vafrar djöfullinn um , aleinn í einsemd sinni , og fær að hafa sína hentisemi .
" Af hverju djöfullinn ? " Djöfullinn er líklega sá eini sem veit hvers vegna atburðir eins og þeir sem lýst er í Drápu gerast .
Þess vegna leyfði ég honum að vera ljóðmælandi og útskýra fyrir okkur hvað hendir og hvers vegna .
Ég fór á Samaslóðir í Norður-Noregi í fyrra .
Á 17. öld fóru þar fram mestu nornabrennur á Norðurlöndum og hefur mikið minnismerki verið reist um fórnarlömbin sem flest voru konur .
Þar er sögð saga hvers og eins og las ég mér rækilega til um afdrif þessa fólks .
Það var merkilegt að sjá hvað varð til þess að það var grunað um galdra en ástæðan var vitaskuld oft býsna langsótt .
Þarna sást líka hvaða hugmyndir spunnust um djöfulinn – útlit hans og jafnvel mataræði – í samskiptum yfirvalda og hinna grunuðu .
Þar kemur meðal annars í ljós að djöfullinn á að geta breytt sér í hund eða svartklæddan mann með hatt .
Stundum þurfti ekki meira en brauðsneið með smjöri til að djöfulskapurinn brytist út í fólki .
Ferðin til Norður-Noregs gaf mér meiri innblástur en mig hefði getað grunað .
" Nú þegar þessi ljóðabálkur er kominn út ertu þá farin að huga að nýju verki ? " Já , ég er nýkomin af 10 vikna löngu rithöfundaþingi í Iowa City í Bandaríkjunum .
Þar sat ég við skáldsagnaskrif auk þess sem ég las upp um víðan völl og kynntist góðu fólki hvaðanæva úr heiminum .
Ég hef verið að skrifa þessa skáldsögu með hléum í fáein ár .
Vonandi lýk ég henni innan tíðar .
" 