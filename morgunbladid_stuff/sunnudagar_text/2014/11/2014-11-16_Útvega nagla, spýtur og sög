Húsasmiðjan og Vesturport hafa gert með sér samstarfssamning sem felur í sér að fyrirtækið verður bakhjarl leikhússhópsins næstu tvö árin .
Mun Húsasmiðjan útvega efni í sviðsmyndir , bæði leikin verk á sviði , í sjónvarpi og kvikmyndaverkefni .
Fjölmörg verkefni eru framundan hjá leikhópnum .
Vesturport hefur frá stofnun vakið athygli fyrir nýstárlegar og framsæknar leikmyndir og hlaut m.a. Elliot Norton-verðlaunin í Boston árið 2013 fyrir sviðsmyndina í Hamskiptunum .
Vesturport var stofnað 2001 og vakti fljótt athygli landsmanna , segir í tilkynningu .
Leikhópurinn sló í gegn eftir að hann setti á fjalirnar nýstárlega uppfærslu á leikriti Shakespeares , Rómeó og Júlíu .
Hefur síðan þá flutt hvert stórverkið á fætur öðru jafnt á Íslandi sem erlendis .
Í vor hlaut uppsetning Vesturports á Hróa hetti , The Heart of Robin Hood , tvenn verðlaun vestanhafs .
Áhugi á skapandi listum " Vesturport hefur gert frábæra hluti með leikhúsformið og við teljum að fyrirtæki eins og okkar eigi að leggja sitt af mörkum til menningar og lista – í þessu tilfelli með því að útvega nagla , spýtur og sög og sitthvað fleira .
Allt þarf þetta að vera til staðar til að færa leikverk á svið fyrir áhorfendur og við erum stolt af því að eiga þátt í því , " segir Árni Stefánsson , forstjóri Húsasmiðjunnar , í tilkynningu .
Þar segir ennfremur , haft eftir Gísla Erni Garðarssyni hjá Vesturporti , að gaman sé að finna áhuga Húsasmiðjumanna á skapandi listum .
Komi sér vel að geta leitað til þeirra um efni og ráðleggingar þegar kemur að því að smíða næstu verkefnum umgjörð .
sbs@mbl.is 