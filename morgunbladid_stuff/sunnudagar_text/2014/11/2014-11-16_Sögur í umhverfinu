Svona bækur skrifa menn tæplega nema þeir hafi ofurlítinn húmor fyrir sjálfum sér og skynji líka sögurnar í umhverfi sínu , " segir Jóhannes Sigmundsson , bóndi og fyrrverandi kennari í Syðra-Langholti í Hrunamannahreppi .
Á dögunum kom út hjá forlaginu Sæmundi á Selfossi bókin Gamansögur úr Árnesþingi .
Titillinn skýrir efnið að nokkru leyti , það er skemmtilegar sögur af fólki á Suðurlandi .
Taktar , tilsvör og óheppni í dagsins brasi geta alltaf leitt af sér sögur og þær hefur Jóhannes skráð .
" Þetta er nokkuð sem hefur safnast upp á löngum tíma .
Ég hef punktað þetta niður á laus blöð og átt í handraðanum .
Fyrir þremur til fjórum árum byrjaði ég að slá þetta inn á tölvu og sá þá að þetta væri efniviður í bók sem Bjarni Harðarson á Selfossi var fús til að gefa út .
Áður en ég skilaði honum handritinu var ég þó búinn að liggja mikið yfir þessu , lagfæra og fínpússa .
Ég vona að útkoman sé góð , " segir Jóhannes .
Þótt Árnesþing allt sé undir í titli bókarinnar segir Jóhannes sögurnar einkum og helst úr uppsveitum Árnessýslu , svo sem Hrunamannahreppi , Biskupstungum og Laugardalnum .
" Ég var sex vetur í skóla að Laugarvatni og kynntist þar skemmtilegu fólki , samnemendum og kennurum .
Þarna segir til dæmis frá skólamönnunum Þórði Kristleifssyni , Guðmundi Ólafssyni og Ólafi Briem .
Og Ólafi Ketilssyni , þeim eftirminnilega rútubílstjóra , " segir Jóhannes sem í bók sinni segir af því þegar Ólafur var á leiðinni frá Laugarvatni til Reykjavíkur og tók ungt par upp í rútu sína í Grímsnesinu og ók með þau til Reykjavíkur .
Á leiðinni þangað undu þau sér vel í ástarleik í öfustu sætaröð – og þegar í borgina kom sagði bílstjórinn að ekkert væri fargjaldið , enda hefði þau skötuhjúin komið ríðandi í bæinn .
Ráðherra sprautaði bónda Þá segir af einum ráðherra ríkisstjórnarinnar , Sigurði Ingi Jóhannssyni , ráðherra og dýralækni sem býr í Syðra-Langholti og er þar næsti nágranni Jóhannesar .
Af Sigurði Inga er til sú saga að hann heimsótti bónda í Hrunamannahreppi og fór með honum í fjárhús að sprauta lömb við garnaveiki .
Læknisverkin gengu svona og svona , að minnsta kosti lenti sprautunálin ekki í kind , heldur í bóndanum .
Og af því spratt vísa – og hér eru birtar upphafslínur hennar : " Við garnaveiki í sauðfé menn gjarnan sprauta lömb / og gefa skammt í læri en alls ekki í vömb .
" 