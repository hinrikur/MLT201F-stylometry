Jólamarkaður við Elliðavatn ofan við Reykjavík verður opnaður í dag , laugardaginn 29. nóvember , og verður opinn allar helgar fram að jólum frá klukkan 11-16 .
Þar býðst úrval af íslensku handverki og hönnun .
Dagskráin í dag hefst kl. 11:30 við hátíðlega athöfn þar sem kór Norðlingaskóla syngur og í framhaldinu verða ljós á jólatré á bæjarhlaðinu tendruð , en tréð í ár er skreytt af Gerði Jónsdóttur listakonu .
Á hlaðinu við Elliðavatn verða til sölu nýhöggvin íslensk jólatré og þar að auki mikið úrval af tröpputrjám svo og eldiviður .
Þá verður á svæðinu fjölbreyttur hópur handverksfólks sem kynnir vörur sínar og selur .
Kaffistofa verður niðri í Elliðavatnsbænum þar sem fjölskyldan getur fengið sér hressingu í anda jólanna , átt notalega stund og hlustað á rithöfunda lesa og tónlistarfólk flytja falleg lög .
Varðeldur í Rjóðri Rjóðrið er trjálundur rétt við Elliðavatnsbæinn þar sem hægt er að setjast á bekki kringum logandi varðeld .
Barnastundin verður þar klukkan 14 og þá kemur barnabókahöfundur og les upp fyrir börnin .
Jólasveinar koma í heimsókn á markaðinn og kíkja líka á börnin í rjóðrinu eftir upplesturinn .
Þeir syngja og tralla frá 13.30-15.30 .
Hægt verður að fylgjast nánar með daskrá jólamarkaðarins á fésbókarsíðunni Jólamarkaðurinn Elliðavatni þegar nær dregur .
Einnig verða upplýsingar um verð og fleira tengt jólatrjáasölu og jólamarkaðnum á vefsetinu heidmork.is .
sbs@mbl.is 