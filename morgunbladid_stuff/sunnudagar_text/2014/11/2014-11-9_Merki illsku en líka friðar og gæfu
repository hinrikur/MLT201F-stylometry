Róttæklingar og valdasjúkir ofstækismenn hafa í gegnum söguna notað veifur og fána með merki eða áletrun sem á að sameina og hvetja til baráttu .
Markaðsfræðingar nútímans myndu líklega nota enska orðið " brand " yfir fyrirbærið fremur en vörumerki , í viðskiptaheiminum mun brandið Coca Cola vera frægast .
Bæði kommúnistar og síðar nasistar komu sér upp þekktum vörumerkjum .
Og IS-menn í Sýrlandi og Írak sveifla svörtum fána með hvítri áletrun : " Enginn er Guð nema Allah " .
Svartur fáni íslams á sér rætur í tíð Múhameðs spámanns , með hann í fararbroddi lögðu arabar undir sig stóran hluta heimsins þegar á miðöldum .
Blóði stokknir liðsmenn IS telja sig vera réttkjörna arftaka en hafa aðallega sýnt hetjuskap sinn við að murka lífið úr saklausu fólki .
Kommúnistar í Sovétríkjunum gerðu hamar með áfestri sigð að merki sínu 1923 , merkið skreytti fána landsins .
Hamarinn táknaði verkamenn en sigðin smábændur .
Merkið , í ýmsum gerðum , varð að sjálfsögðu geysilega útbreitt og er enn á mörgum opinberum byggingum , þótt Sovétríkin hafi hrunið 1991 .
Sum héruð og borgir í Rússlandi nota það enn og einnig er það ennþá í merki rússneska flugfélagsins Aeroflot .
Nokkur fyrrverandi kommúnistaríki A-Evrópu hafa bannað notkun þessa tákns og reynt að fá Evrópusambandið til að gera slíkt hið sama .
Þau segja að með því að leyfa kommúnistatáknið sé verið að " gera lítið úr glæpaverkum kommúnista " sem sé ekkert skárra en að leyfa fólki að afneita Helförinni .
En líklega er hakakrossinn ( í útgáfu nasista ) þekktasta vörumerki óþjóðalýðs og hroðaverka sem um getur á Vesturlöndum .
Þótt langt sé síðan Hitler skaut sig í byrginu í Berlín 1945 vekur merkið enn óhug okkar .
Eimskip , Falun Gong og hásæti Dalai Lama Fyrir nokkrum árum hætti Eimskip að nota gamla merkið sitt á stefni skipanna en það var blár hakakross með stuttum örmum .
Það var einfaldlega allt of flókið að útskýra fyrir öðrum þjóðum að merkið hefði verið tekið í notkun 1914 , þegar Hitler reyndi enn að skrimta sem póstkortamálari í München .
Og ekki dugar heldur að minna á að finnski flugherinn málaði bláan hakakross á vélar sínar löngu fyrir tíma nasista .
Kínverska þjálfunar- og íhugunarhreyfingin Falun Gong notar hakakross í sínu merki , hann barst fyrir um 2000 árum til Kína frá Indlandi með búddismanum .
Og hvarvetna um sunnanverða Asíu má sjá þetta merki á búddahofum og veraldlegri fyrirbærum eins og rútum og verslunum .
Skátahreyfingin notaði táknið til 1935 , sama gerði bandaríska guðspekifélagið lengi .
Og í Tíbet skreytir það hásæti hins útlæga Dalai Lama .
Hakakrossinn , sem á fornmáli Indverja , sanskrít , heitir swastica , er miklu eldri en nasisminn .
Fundist hafa 10.000 ára gömul hellamálverk með hakakrossum og táknið mun hafa fundist á leifum af 2000 ára gömlu gyðingamusteri í Palestínu .
Stjörnufræðingurinn Carl Sagan benti á að merkið gæti táknað halastjörnu sem gæti útskýrt hve víða það finnst .
Á Norðurlöndum var hakakrossinn nefndur Þórshamar og táknið barst með víkingum til Englands á miðöldum .
Hakakrossinn finnst í fjölmörgum litum og útfærslum og hefur sennilega verið stílfært sólartákn , hann er heilagur í hindúisma og búddisma .
Einnig getur hann táknað gæfu en þá álíta sumir að menn megi ekki snúa merkinu eins og þeim hentar .
Uppruninn er álitinn vera í Indlandi þótt hakakrossinn hafi fundist um allan heim , þ. á m. hjá indjánum í Norður-Ameríku .
Á gamalli ljósmynd sést að indverskt skip , Jaladhanya , var með samskonar mynd og Eimskip á stefninu 1974 , krossinn á skipinu var þó rauður en ekki blár .
Einn sérkennilegasti fáni ofstækissamtaka í Miðausturlöndum er líklega sá sem Hizbollah í Líbanon , samtök heittrúaðra sjía-múslíma , nota .
Til eru nokkur afbrigði en algengastur er sá guli með græna mynd af Kalasníkov-hríðskotabyssu ! Samtökin hafa lengi haft mikil áhrif í landinu , ekki síst vegna þess að þau reka eigin herafla .
Fyrir nokkrum árum reyndi Ísraelsher með litlum árangri að ganga á milli bols og höfuðs á Hizbollah vegna endurtekinna flugskeytaárása samtakanna yfir landamærin á Ísrael .
Alþjóðamál Kristján Jónsson kjon@mbl.is Enginn fáni er svo stór að hann dugi til að breiða yfir það smánarlega athæfi að drepa saklaust fólk .
Howard Zinn , bandarískur sagnfræðingur .
