Niðurstöður nýrrar og umfangsmikillar rannsóknar hafa leitt í ljós að ofbeldi í tölvuleikjum og kvikmyndum leiðir ekki til aukins ofbeldis í raunveruleikanum .
Þá hafa aðstandendur rannsóknarinnar jafnframt dregið í efa þá aðferðafræði sem beitt hefur verið í fyrri rannsóknum enda hafa þær iðulega einblínt á að finna orsakasamhengi milli skammtímasveiflna í tölfræði yfir ofbeldi og þeirrar árásarkenndu hegðunar sem oft blasir við á skjám .
Niðurstöðurnar voru birtar í The Journal of Communication og fjallað er um þær í dagblaðinu The Guardian .
Fyrri rannsóknir hæpnar Christopher Ferguson , sálfræðingur við Setson-háskóla í Flórída , leiddi tvær rannsóknir á áhrifum og birtingarmyndum ofbeldis í ýmsum miðlum .
Í þeirri fyrri rannsakaði teymi Fergusons samband morðtíðni í Bandaríkjunum á árunum 1920-2005 og þess ofbeldis sem birtist almenningi í kvikmyndum á sama tímabili .
Þótt vísbendingar væru um að kvikmyndaofbeldi hefði leitt til meira ofbeldis á 6. áratugnum , snerist þessi þróun við á síðari áratugum 20. aldar .
Á 10. áratugnum var ofbeldi á skjá í öfugu hlutfalli við raunverulegt ofbeldi , svo dæmi sé tekið .
Í seinni rannsókninni var tölvuleikjaspilun borin saman við tíðni ofbeldis meðal ungmenna á undanförnum 20 árum .
Niðurstaðan var sú að spilun tölvuleikja samræmdist færri ofbeldisglæpum í aldurshópnum 12-17 ára .
Í rannsókninni var jafnframt hnykkt á því að ástæða væri til að draga niðurstöður fyrri rannsókna í efa , enda hefði í þeim nær eingöngu verið stuðst við athuganir sem gerðar voru inni á rannsóknarstofum .
" Sú aðferð , sem beitt hefur verið í áranna rás , að kanna ofbeldishegðun með því að láta fólk horfa á stutt myndskeið af ofbeldi og fela því svo að inna af hendi tiltekin verkefni , kann vel að hafa leitt af sér niðurstöður sem eiga sér enga eða litla stoð í raunveruleikanum utan við rannsóknarstofur .
" Ofbeldi á rannsóknarstofum Ferguson skrifar jafnframt að umdeilanlegt sé hversu vel sé hægt að herma eftir þeirri upplifun að horfa á ofbeldisefni á rannsóknarstofu .
" Margar slíkar rannsóknir fela einungis í sér að fólki eru sýnd stutt myndskeið þar sem það greinir ofbeldi án nokkurs samhengis í frásögn , í stað þess að þau séu látin meðtaka heildstæða frásögn þar sem ofbeldi kemur fyrir .
Þá er það ofbeldi eða sú árásarhneigð sem fylgir í kjölfarið jafnframt ekki eitthvað sem er hluti af raunverulegum aðstæðum heldur fer það fram á rannsóknarstofu og ber jafnframt þess merki að vera samþykkt af þeim sem að rannsókninni standa , enda veita þeir bæði tækifæri og vettvang þar sem hægt er að beita ofbeldi .
" Tengsl raunverulegs ofbeldis og þess sem fram kemur á skjám í kvikmyndum og tölvuleikjum hafa verið afar umdeild síðan á 8. áratug síðustu aldar .
Árið 1984 samþykkti breska þingið til að mynda löggjöf þess efnis að myndbönd þyrftu að hljóta opinbert samþykki áður en þau yrðu gefin út .
Þetta leiddi til þess að fjöldi hryllingsmynda fékk ekki leyfi enda var þá óttast að slíkar myndir hefðu skaðleg áhrif á ungviði landsins .
Síðan þá hafa fjöldamorð í Bandaríkjunum löngum verið tengd við tölvuleikjaspilun og ofbeldiskvikmyndir .
Því var haldið fram að Columbine-morðingjarnir , Eric Harris og Dylan Klebold , hefðu verið tölvuleikjafíklar og spilað leiki á borð við Doom .
Þá er sagt að Anders Behring Breivik hafi undirbúið fjöldamorð sín með því að spila hernaðarleikinn Call of Duty .
Í janúar 2013 fór Obama , Bandaríkjaforseti , fram á að áhrif ofbeldistölvuleikja yrðu rannsökuð í kjölfar þess að gerð var skotárás í skóla í Connecticut í desember 2012 .
Rangt vandamál til skoðunar " Samfélög búa yfir takmörkuðum auðlindum til þess að helga þeim málstað að draga úr glæpum , " sagði Ferguson í tilkynningu til fjölmiðla .
" Hættan er að rangt vandamál , ofbeldi í afþreyingu , verði haft að leiðarljósi og beini athygli almennings frá því sem er raunverulegi vandinn , fátækt , menntun og geðheilsa og svo framvegis .
Þessi rannsókn getur aðstoðað samfélagið við að einblína á þau málefni sem raunverulegu máli skipta og forðast siðferðileg baráttumál með lítið praktískt gildi .
" 