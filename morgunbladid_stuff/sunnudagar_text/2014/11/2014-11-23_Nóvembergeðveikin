Eftir tiltektir síðustu vikna var ég alveg komin á þann stað í lífinu að nú yrðu fatabreytingar hinn nýi svarti .
Ég myndi algerlega láta af fatakaupum í bili ( vegna plássleysis ) og hin nýja ég væri nægjusemin uppmáluð .
Já , nú yrði sko sparað ! Á meðan á þessari tiltekt stóð sá ég mig fyrir mér á Hrafnistu þar sem ég gengi ennþá í gömlu kjólunum mínum og myndi dásama það við vinkonur mínar yfir sérrístaupi hvað það hefði nú alltaf verið gott í henni Furstenberg .
En þegar ég var búin að fara yfir allt og setja til hliðar það sem ekki var lengur í notkun hófst glundroðinn á ný ...
En tilhugsunin var ljúf á meðan hún varði ...
Eins mikið og mann langar að vera í ljósinu á þessum árstíma , vera nægjusamur og gleðjast yfir litlu þá eru freistingar á hverju strái .
Það eru meira að segja komin eiguleg kerti í lágvöruverslanir sem maður þarf nauðsynlega að eignast á meðan maður raðar mandarínum í gula innkaupakörfu .
Og ekki skánar nú ástandið þegar konan kemst í tæri við allan tryllinginn sem er að finna í okkar annars dásamlegu verslunarmiðstöðvum .
Og þótt maður ætli ekki neitt þá stundum er bíllinn bara kominn á planið fyrir utan Kringluna eða Smáralind og þá neyðist maður náttúrlega til að fara einn hring ...
Ég meina , ekki getur maður snúið við ? Á þessum árstíma kemur löngun í glimmer og glansefni , alveg sama hvort zenið er á sínum rétta stað eða ekki .
Og svo er alltaf fallegt að setja á sig vínrautt naglalakk og klæða sig í rauðan kjól og kannski háhælaða lakksó og setja í sig áberandi eyrnalokka og kannski armband líka og jafnvel rauðan varalit .
Ég er örlítið að átta mig á því núna að líklega hefur þessi árátta alltaf verið til staðar .
Áður en maður veit af er maður kominn í heilgalla úr pallíettum og búinn að kaupa sér hatt eða glimmerkórónu ...
alveg óvart .
Í fatatiltektinni ógurlegu fundust að minnsta kosti tveir pallíettujakkar sem keyptir höfðu verið í nóvember-maníu og þar er líka hvítur smókingjakki , sem tvisvar hefur verið farið í , og síðast en ekki síst samfestingurinn góði úr Madonnu-línunni úr H & M. Ég ákvað að pakka þessum æðislegu fötum ekki niður í kassa þótt fyrrnefndar flíkur séu aldrei notaðar .
Hvers vegna ? Jú , vegna þess að þessar flíkur minna mig á að ég get stundum verið aðeins of hrifnæm þegar kemur að fatakaupum .
Með því að gefa fötin væri ég að leyfa þessu ástandi að viðhaldast en með því að horfast í augu við vandamálið , á hverjum einasta morgni þegar ég klæði mig , er veik von einhvers staðar í fjarska um að þessu stjórnleysi fari að linna ...
