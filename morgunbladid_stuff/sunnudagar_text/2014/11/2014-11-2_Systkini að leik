Það er allur gangur á því hversu mörg ár eru á milli systkina og stundum virðist sem lítið sé hægt að láta yngri börnin og unglingana gera saman .
Það er hins vegar ótal margt og mikils virði að þau eigi minningar þar sem þau eru með systkinum sínum í öðru en að horfa á sjónvarpið eða spila tölvuleiki .
Slíka samveru má meðal annars binda í einhverja listsköpun þar sem hver vinnur sitt listaverk á sínum forsendum og eftir sinni getu en samt hlið við hlið við eldhúsborðið til dæmis .
Þá er um að gera að nýta útivist nú þegar það fer að kólna og snjóa , svo sem að renna sér á sleða sem fáir þreytast á þótt þeir eldist , búa til snjókarla og snjóhús .
Hér til hliðar má sjá nokkrar uppástungur að samveru .
Dægradvöl sem sameinar ólíkan aldur Mörgum unglingum og börnum finnst gaman að aðhafast eitthvað í eldhúsinu þótt á ólíkum aldri og getustigi séu .
Hægt er að leyfa öllum að spila með í eldhúsinu , í bakstri og eldamennsku með því að skipuleggja máltíðina .
Sé til dæmis um stórmáltíð að ræða má leyfa þeim eldri að spreyta sig á að steikja , sjóða , gera sósur og útbúa flóknara meðlæti .
Yngri börnum er hægt að fela það verkefni að skera niður grænmeti í salat .
Útbúa ávaxtaeftirrétti með því að skera niður ávexti og hræra saman hráefni í til dæmis kaldar sósur .
Allir geta þá raðað saman á pítsur en mest um vert er að þarna er engum þröngvað til að leika saman heldur skapast oft góð stemning og skemmtilegar umræður yfir eldamennskunni .
Það merkilega með fjöruferðir er að fólk á öllum aldri getur gleymt sér við að finna þar " fjársjóði " – skeljar , kuðunga , slípuð glerbrot og eitthvað spennandi sem rekur á land .
Fáið yngri börnum og unglingum sameiginlegan poka og felið þeim það verkefni að finna eitthvað spennandi í fjörunni .
Áður en lagt er af stað í fjöruferðina geta allir fengið sína flöskuna hver , blaðið og blýantinn til að skrifa og teikna og útbúa sitt persónulega flöskuskeyti .
Margir leikir eru alls ekki heppilegir til að sameina yngri og eldri börn þar sem leikurinn er ójafn ; eins og eltingaleikur og boltaleikir þar sem unglingarnir þurfa að halda aftur af sér og sinni getu til að yngri börnin geti einnig fengið að njóta .
Þannig eru leikir þar sem útkoman snýst frekar um heppni en getu skemmtilegri fyrir alla .
Má þar nefna borðspil svo sem uno , lönguvitleysu , olsen olsen , veiðimann og yatzy en einnig eru feluleikur og falinn hlutur heppilegir .
Flestum þykir gaman að teikna og mála og að ná í góða vatnsliti , pensla , vatn og blöð getur sameinað alla aldurshópa í dágóða stund .
Listsköpun er enda einkar róandi svo að ef krakkaskarinn þarf að ná sér niður er þetta fyrirtaks ráð .
Það sama gildir um leir þar sem allir gleyma sér .
Mörg söfn höfða til yngri og eldri aldurshópa og um helgar er hægt að fara með 5 ára og 15 ára börn í einni og sömu ferðinni á til dæmis Þjóðminjasafnið , Landnámssýninguna í Aðalstræti auk þess sem það er gaman að fara á útsýnisstaði svo sem Perluna og upp í Hallgrímskirkjuturn .
Að upplifa eitthvað slíkt saman er því góður kostur fyrir fjölskyldur með börn á ólíkum aldri .
