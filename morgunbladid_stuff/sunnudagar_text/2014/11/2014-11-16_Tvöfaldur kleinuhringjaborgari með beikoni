Þó að heilsuveitingastaðir virðist njóta sívaxandi vinsælda gera aðrir staðir út á óhollustuna .
Stundum virðist útgangspunkturinn vera að hneyksla sem mest .
Eins og hjá Hungry Horse í Bretlandi sem býður upp á tvöfaldan kleinuhringjaborgara en á borgurunum eru ennfremur grillsósa , beikon og ostur .
Kaloríurnar eru tæplega tvö þúsund , sem slagar upp í dagsþörfina hjá meðalmanneskju .
Söluslagorð borgarans er : " Svo rangt að það verður rétt " og hefur breskur næringarfræðingur gagnrýnt þetta .
" Þetta er ótrúlegt og óábyrgt .
Ég vil ekki spilla gamninu en af hverju er svona í boði ? Þessi borgari er hjartaáfall á diski , " sagði Mel Wakeman hjá Háskólanum í Birmingham .
Það eru 125 g af fitu í borgaranum og þar af eru 53 g mettuð fita sem er 267% af ráðlögðum dagskammti í Bretlandi .
Ennfremur eru í honum 8,2 g af salti og 53 g af sykri .
" Allar næringarupplýsingar fyrir matseðilinn okkar eru á vefsíðunni og á veitingastöðunum svo viðskiptavinir okkar geta tekið upplýsta ákvörðum um hvað þeir láti ofan í sig , " sagði Steve Jebson , talsmaður Hungry Horse , í viðtali við Mashable .
Fólk ætti að hugsa málið vel áður en það pantar þennan .
