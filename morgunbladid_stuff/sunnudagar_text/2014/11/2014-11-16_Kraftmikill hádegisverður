Það má segja að þetta hafi verið kraftmikill og næringarríkur hádegisverður með ýmsu á boðstólum , " segir Hanna Hlíf myndlistarkona sem bauð samstarfskonum sínum í galleríinu Skúmaskoti heim í ljúffengan hádegisverð .
Auk þess sem Hanna Hlíf lét til sín taka í matargerðinni lögðu fleiri í púkk svo að útkoman var réttir með fjölbreyttu ívafi .
Vinkonuhópurinn stofnaði í sumar galleríið , sem stendur við Laugaveg .
Þar er íslensk hönnun á boðstólum en allar hanna þær og skapa á ólíkum sviðum ; textíl , myndlist , leirlist , fatahönnun og fleiru , og borðhald dagsins bar listrænum taugum kvennanna vitni og var einkar fagurt fyrir augað .
Þær komust þó ekki allar í hádegisverðinn en alls eru þær níu .
" Við þekktumst ekki allar fyrir en smullum saman og úr varð dásamlegur hópur , það var því líka óvæntur bónus að eignast þessar vinkonur , " segir Hanna Hlíf en þótt þær hafi ekki allar áhuga á matargerð finnst þeim mjög gaman að koma saman og borða .
Hanna Hlíf er mjög dugleg að bjóða heim í mat og ræktar áhuga sinn á matargerð á öllum sviðum .
Hún heldur meðal annars indversk matreiðslunámskeið reglulega heima hjá sér en sjálf er hún búin að vera grænmetisæta í ein þrjátíu ár .
" Ég er að auki mikil áhugamanneskja um að hamla gegn sóun matar og vil nýta allt sem hægt er að nýta – það er oft lítið að marka dagsetningar matvæla , þær eru ofmetnar , " segir Hanna Hlíf en eins og sjá má á uppskriftunum hennar passar hún að tína til ýmislegt úr skápunum , svo sem nokkurra daga gamalt brauð .
Hvað finnst Hönnu Hlíf mikilvægt að hafa í huga þegar hún býður heim í mat ? " Að hafa nóg af öllu , það er glatað að vera ekki með nóg ofan í gesti sína .
Þá reyni ég að vinna aðeins fram í tímann svo að ég geti notið þess að vera með gestunum , það er langskemmtilegast svo maður sé hluti af boðinu og missi ekki af neinum samræðum .
" Blómkálssúpa með grænkálstoppi 1 lítill eða ½ meðalstór blómkálshaus , saxaður 1 laukur , saxaður 1 dós fiturík kókosmjólk 1 grænmetisteningur 1 til 1 og ½ tsk .
tazza mazala frá Pottagöldrum 1 og ½ tsk .
turmerik 1 tsk .
tarragon 1 hvítlauksgeiri 2 msk .
gráðostur 500 ml rjómi eða matreiðslurjómi 100-200 ml mjólk Steikið laukinn þar til hann er glær , bætið blómkáli saman við og léttsteikið í um 5 mínútur .
Bætið kókosmjólk saman við og öllu kryddinu og að endingu rjómanum og mjólkinni og látið sjóða við vægan hita í um 15-20 mínútur .
Grænkálstoppur 1 búnt grænkál 3 msk .
góð olía 1 msk .
liquid smoke , fæst í Hagkaup 1 msk .
sojasósa Blandið olíu og liquid smoke saman , rífið grænkál af stilkum og makið upp úr olíu , best að nota hendur , dreypið sojasósu yfir og bakið í ofni í u.þ.b. 15 mín .
við 200°C eða þar til kálið er nokkuð stökkt .
Dreifið því yfir súpuna þegar hún er tilbúin og berið fram .
Steikt brauð með sultutaui Hanna Hlíf bendir fólki á að henda ekki brauði sem er orðið pínu hart heldur nota það til dæmis í svona uppskrift .
nokkrar sneiðar af 3-4 daga gömlu brauði ( eða eldra ) 1 bolli heilhveiti eða spelt 1 bolli mjólk 2 egg 1 tsk .
lyftiduft 2 msk .
vanillusykur eða 1 tsk .
vanilludropar og 2 msk .
sykur Setjið hveitið í skál og sláið mjólk saman við , bætið eggjum út í og afganginum af þurrefnum .
Dýfið brauði í soppuna og komið fyrir á diski og látið liggja í 2 klst. eða yfir nótt .
Steikið brauðið þá á pönnu og sáldrið að lokum flórsykri yfir .
Sultutau 1 poki af frosnum berjum að eigin vali , gott er að blanda tegundum saman sykur – jafn mikið magn og berin eru þung rifið hýði af 1 appelsínu Sjóðið berin og sykur saman í u.þ.b. 30 mínútur .
Slökkvið á hitanum og rífið appelsínubörk út í og hrærið saman .
Setjið allt í góða glerkrukku .
Kúskús 1 poki af kúskús , matreitt eftir leiðbeiningum og veljið krydd eftir smekk 10 stk. rósakál 2 msk .
sojasósa 5 msk .
grænt pestó 5 msk .
ristuð sesamfræ 5 msk .
ristuð sólblómafræ 5 msk .
rúsínur , steiktar á pönnu upp úr hvítlauksolíu smávegis af hvítlauksolíu 10 sólþurrkaðir tómatar í olíu , smátt skornir 6 msk .
hvítlauksolía , heimagerð eða Pottagaldrar 2 lófafylli af fersku spínati Hitið bakarofn í 200°C .
Setjið rósakál í pott og vatn sem fer rétt yfir , þegar vatnið fer að sjóða takið þá rósakálið úr því og notið vatnið til að sjóða kúskúsið en passið að magnið sé rétt , takið af vatninu eftir því sem við á .
Skerið rósakál í tvennt og makið það upp úr olíu .
Hellið sojasósu yfir það og setjið inn í ofn og bakið það í u.þ.b. 20 mínútur .
Ristið fræin stutt á heitri pönnu og bætið 1 msk .
af sojasósu saman við .
Þegar fræin fara að ristast ; steikið þá rúsínur á þurri heitri pönnu í 5 mín .
og bætið svo hvítlauksolíu saman við í lokin .
Blandið öllu hráefni saman við kúskúsið með gaffli og borðið með kotasælukurli .
Kotasælukurl 1 dós kotasæla 1 hvítlauksgeiri , rifinn graslaukur eftir smekk , saxaður gúrka eftir smekk , smátt skorin Blandið öllu saman í skál og geymið í kæli þar til blandan er borin fram með brauðinu og sultutauinu sem og kúskúsinu .
Bollakökur með límónu og bláberjum 6 egg 2 límónur 100 g 70% súkkulaði 100 g heslihnetuflögur 2,5 dl rjómi 1 tsk .
kókóspálmasykur 1 tsk .
sykur 1 msk .
spelt 2 tsk .
vínsteinslyftiduft 1 bolli bláber , ný eða frosin Aðskiljið rauður og eggjahvítur , raspið börkinn af límónunum og kreistið safann úr þeim .
Geymið 1 msk .
af berkinum til skreytingar .
Skerið súkkulaðið smátt .
Þeytið rjómann í sér skál og stífþeytið svo eggjahvíturnar í annarri skál .
Blandið kókospálmasykrinum saman við eggjahvítuþeytinginn í lokin .
Í eggjahvítuþeytinginn setjið þið súkkulaði , 75 g heslihnetuflögur , msk .
af spelti og bætið lyftidufti saman við og setjið í bollakökuform .
Bakið í ofni í 60 mínútur við 200°C .
Látið kökurnar kólna í ofninum .
Hitið þá eggjarauður , límónusafa , raspaðan límónubörkinn og sykur í potti þar til kremið þykknar .
Hrærið stöðugt í á meðan og kælið svo kremið .
Setjið að lokum ofan á kökurnar í þessari röð ; þeyttan rjóma , límónukremið , bláber , 1 msk .
heslihnetukurl og afganginn af límónuberkinum .
Tvær gerðir af bollum Kjötbollur 1 bakki nautahakk ½ krukka fetaostur 1 lúka basilíka , fersk 1-2 egg salt og pipar eftir smekk , meira þó en minna ¼ - ½ chilipipar , fræhreinsaður , má sleppa 1 lúka hnetur eða salthnetur parmesanostur eftir smekk Blandið öllu nemi kjöti og parmesanosti saman í matvinnsluvél .
Setjið kjötið síðast saman við .
Ef bollurnar eru of þurrar , bætið þá við einu eggi , ef þær eru of klístraðar , bætið ristuðu brauði saman við .
Mótið litlar bollur með skeið og steikið á pönnu .
Setjið bollurnar í eldfast móti , rífið parmesanostinn yfir og hitið í ofni í 175° í 10 mínútur .
Grænmetisbollur 1 ½ bolli soðin grjón , má nota kúskús 3 gulrætur ½ lítill haus hnúðkál 1-2 egg 1 bolli rósakál , má nota frosið ½ krukka fetaostur 1 lúka basilíka , fersk ¼ - ½ chilipipar , má sleppa 1 lúka hnetur eða salthnetur kókosolía til steikingar Skerið grænmetið niður og steikið á pönnu .
Blandið saman hnetum , eggjum , chilipipar , basilíku og fetaosti í matvinnsluvél .
Bætið soðnu grjónunum og grænmetinu saman við .
Ef blandan er of klístruð , bætið ristuðu brauði saman við eða eggi ef hún er of þurr .
Mótið litlar bollur með skeið og setjið á plötu með bökunarpappír .
Bakið við 180°C í 20 mín .
Setjið bollurnar þá á pönnu og steikið við vægan hita upp úr kókosolíu .
Berið fram með gráðostsósu sem er útbúin úr 1 dós af sýrðum rjóma með graslauk , 1 lítilli dós af majónesi , gráðosti eftir smekk og salti og pipar eftir smekk .
