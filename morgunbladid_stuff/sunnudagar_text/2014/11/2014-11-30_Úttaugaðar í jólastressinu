Á þessum árstíma , þar sem yfirsnúningurinn á það til að fara yfir hættumörk , er ágætt að gefa sér tíu mínútur eða korter og spyrja sig nokkurra spurninga .
Ágætt er að vera með blað og penna við höndina , svo maður gleymi ekki aðalatriðunum í mesta glundroðanum , og skrifa svarið samviskusamlega niður á blað .
Spurningin er eitthvað á þá leið hvað desember og jólaundirbúningurinn geri raunverulega fyrir okkur og svo má spyrja sig hvort jólastússið geri okkur hamingjusamari .
Hjá mestu jólabörnunum eru hæg heimatökin en hjá þeim sem hafa " engan tíma " getur desember breyst í lifandi helvíti .
Og afsakanir eins og fólk þurfi að forgangsraða og gefa sér tíma eiga sér bara því miður enga stoð í raunveruleikanum .
Ég veit ekki um neinn sem getur labbað út úr vinnunni á miðjum degi til að fara heim til sín að baka smákökur og föndra með börnunum eða fara í Smáralind að kaupa jólagjafir .
Desember er svolítið skrautlegur mánuður því innst inni viljum við held ég allar hafa allt ógurlega fínt og lekkert í kringum okkur , að börnin upplifi eitthvað stórkostlegt og jólaskapið hreinlega drjúpi af okkur .
Og innri friður , ekki gleyma honum , hann þarf að vera í hámarki .
Þegar lífið er þannig í grunninn að það leyfir engin meiriháttar frávik getur þessi blessaði jólaundirbúningur farið með okkur kvenpeninginn .
Ég segi kvenpeninginn því ég veit ekki um marga karla sem taka jólaundirbúninginn með eins miklu trompi og við konurnar .
Það eru mömmurnar sem jóla og búa til stemningu .
Þetta er að hluta til okkur að kenna því við ölum börnin okkar þannig upp að hitt og þetta sé ómissandi og heilaþvoum þau um að mamma geri allt best .
Úttaugaðar mætum við svo í jólaföndrið eða á danssýningar eftir vinnu því ekki getum við skrópað – þá yrðum við stimplaðar vanhæfar .
Svo þarf að sýna foreldrum afrakstur lífeyrissjóðsins á hinum ýmsu sviðum og ekki gleyma vinnustaðagleðinni , jólahlaðborðunum , vinkonukvöldunum og svo skaltu hafa það bak við eyrað að þú kemst á dauðalistann ef þú skrópar í fjölskylduboðum .
Í yfirkeyrslunni sem tilheyrir jólaundirbúningnum þyrftu mömmurnar yfirleitt miklu meira á því að halda að fá að sofa út eða vera heima hjá sér á sloppnum og slaka á í stað þess að taka jólaundirbúninginn með trompi .
Nú eru mögulega einhverjir farnir að blóta þessari djö ...
sjálfselsku í mér .
En álag á konur á vinnumarkaði er dauðans alvara .
Þar sem heilbrigðiskerfið er líklega ekki að fara að grípa okkur þegar við klárum batteríin þurfum við að vera meðvitaðar sjálfar og setja sjálfar mörk .
Það gerir það enginn fyrir okkur – nema náttúrlega við séum í þeim mun betri ástarsamböndum .
Svona rétt í lokin má líka velta fyrir sér hvers vegna áfengisdrykkja eykst í desember .
Er það vegna þess að okkur finnst vín svona ógurlega gott eða er það kannski vegna þess að álagið er svo mikið að við komumst hreinlega ekki edrú í gegnum þetta ? Þá má aftur spyrja sig hvort það sé ekki eitthvað pínulítið að í samfélaginu ef það telst eðlilegt að við þurfum deyfingu í vökvaformi til að geta dregið andann án þess að snappa ...
martamaria@mbl.is 