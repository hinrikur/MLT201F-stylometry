Störf dýralækna felast ekki aðeins í því að sinna veikum dýrum , hafa eftirlit með heilbrigði búfjár og sinna forvörnum .
Þeir gera ótalmargt fleira .
Gegna til dæmis mikilvægu hlutverki við neytendavernd og heilsugæslu almennings , taka þátt í verndun umhverfis og eflingu þjóðarhags .
Konum hefur fjölgað gríðarlega í stéttinni .
Orri Páll Ormarsson orri@mbl.is Dýralæknafélag Íslands ( DÍ ) fagnar áttatíu ára afmæli sínu á þessu ári og af því tilefni fór stjórn félagsins að velta fyrir sér stöðu dýralækninga í samtímanum .
Fyrir hvað stendur starfið og hvernig upplifir almenningur það ? Niðurstaðan varð sú að auka þyrfti sýnileika dýralækna og á komandi mánuðum mun DÍ standa fyrir veglegri kynningu á störfum dýralækna , meðal annars með útgáfu bæklings , undir yfirskriftinni Dýralæknar bæta líf og líðan , þar sem lögð er áhersla á fjölbreytileika starfsins og mikilvægi þess fyrir þjóðarhag .
Guðbjörg Þorvarðardóttir , formaður DÍ , og Charlotta Oddsdóttir stjórnarmaður , segja ímynd dýralækna einsleita og þröngt markaða í hugum fólks og fyrir vikið sé brýn þörf á að kynna störf þeirra á breiðum grundvelli .
" Það hefur orðið mikil breyting á þjóðfélagsgerðinni , " segir Guðbjörg .
" Hér áður fóru flest börn í sveit á sumrin , þar sem þau kynntust dýrum og dýralæknum þar með .
Í dag er til fullt af börnum sem aldrei hafa séð lifandi hænu .
" Hún brosir .
Þetta er í fyrsta skipti sem Dýralæknafélagið ræðst í markvisst kynningarátak .
Guðbjörg segir það hafa verið á dagskrá í tvo áratugi eða svo en aldrei komist í framkvæmd fyrr en nú á þessum tímamótum .
Stofnfélagar voru sex Sex dýralæknar stofnuðu félagið fyrir áttatíu árum .
" Dýralæknar höfðu starfað hér áður en þegar þeir voru orðnir sex þótti fyrst messufært , " segir Guðbjörg .
Þetta mun hafa verið einsleitur hópur karla sem gengu í sömu störfin .
Hver hafði sitt hérað , þar sem þeir önnuðust heilbrigði skepna , almennt eftirlit , gæðaeftirlit með kjöti og þar fram eftir götunum .
Í dag eru félagsmenn 131 og störfin orðin mun sérhæfðari .
Nýi kynningarbæklingurinn ber því glöggt vitni .
Þar er rætt við dýralækna á mismunandi starfssviðum , svo sem hestadýralækni , gæludýralækni , héraðsdýralækni , nautgripadýralækni , sóttvarnadýralækni , yfirdýralækni , fiskeldisdýralækni og dýralækni sem jafnframt er meinafræðingur .
Eftirlit og þjónusta við dýraeigendur voru endanlega aðskilin hér á landi árið 2011 þegar evrópska matvælalöggjöfin var tekin upp á Íslandi .
Enginn dýralæknir gegnir sumsé hvoru tveggja lengur sem leiðir eðli málsins samkvæmt til enn frekari sérhæfingar .
Guðbjörg og Charlotta benda á að aðeins hluti dýralækna vinni hjá hinu opinbera , margir starfi í einkageiranum , hjá fyrirtækjum af ýmsu tagi og sinni fjölbreyttum verkefnum .
Flestir ef ekki allir hefja nám í dýralækningum vegna áhuga og umhyggju fyrir dýrum og algengt er að dýralæknar eigi til dæmis bakgrunn í hestamennsku .
Námið , sem tekur í það minnsta sex ár , er á hinn bóginn víðfeðmt og fjölbreytt og Guðbjörg og Charlotta segja áhuga margra beinast í nýjan farveg meðan á námi stendur og þeir fari síðan að vinna við eitthvað allt annað innan fagsins en stefnt var að í upphafi .
" Ekki vegna þess að þeir séu tilneyddir , heldur vegna þess að þeir hafa fengið áhuga á einhverju öðru , til dæmis matvælafræði eða sýklafræði , " segir Charlotta og bætir við að einungis hluti dýralækna vinni við lækningar veikra dýra .
Meirihlutinn konur Athygli vekur að megnið af viðmælendunum í bæklingnum er konur enda hefur þeim fjölgað hratt í stéttinni , ekki síst síðasta áratuginn .
Þær eru nú í meirihluta , af 131 félagsmanni í DÍ í dag eru 87 konur , það eru 66% .
Guðbjörg og Charlotta segja þetta ekkert einsdæmi , þessi þróun sé alþjóðleg og eigi raunar við um mun fleiri stéttir en dýralækna .
Erfitt sé að komast inn í námið og stúlkur séu gjarnan með hærri einkunnir en piltar á stúdentsprófi .
Þegar Charlotta hóf nám í dýralækningum í Danmörku fyrir sautján árum voru aðeins 20 af 120 nemendum piltar .
Sumir tengja dýralækningar við líkamlegan styrk og auðvitað getur hann komið sér vel , einkum þegar sinna þarf stærri skepnum .
Sá þáttur starfsins liggur þó ekkert endilega betur fyrir körlum en konum .
" Starf dýralæknisins snýst miklu frekar um lagni en styrk , " upplýsir Guðbjörg .
Auka þarf hið akademíska líf Fara þarf utan til að læra dýralækningar og fyrir vikið er ekkert stúdentalíf kringum fagið hér heima .
Charlotta segir vísindasamfélagið líka takmarkað .
" Það er aðallega Tilraunastöðin að Keldum og því miður er vegið að henni , " segir hún .
" Auka þarf þetta akademíska líf .
Ungt fólk , sem er að stíga sín fyrstu skref í faginu , þarf að geta leitað til þeirra sem eldri eru .
Þetta er eitt af þeim verkefnum sem félagið getur beitt sér fyrir .
" Dýralæknar vinna ekki bara að velferð dýra .
" Við erum einu læknarnir sem erum menntaðir til að sinna bæði heilbrigði manna og dýra , " segir Guðbjörg en dýralæknar sjá meðal annars til þess að matvæli séu örugg til neyslu og koma í veg fyrir að sjúkdómar í dýrum smitist yfir í menn .
Þetta má skilgreina sem eflingu þjóðarhags enda gætu áföll af þessu tagi kostað landbúnað og samfélagið allt gríðarlega fjármuni .
Guðbjörg og Charlotta benda á að heilsa manna og dýra sé svo nátengd að gjarnan sé talað um hana í einu lagi .
Þannig leggi heilbrigðisvísindi 21. aldar mikla áherslu á samspil lýðheilsu manna , hjarðheilsu dýra og umhverfis .
Þær nefna í þessu sambandi " One Health " , alþjóðlegt átak sem ætlað er að stuðla að bættri heilsu manna og dýra og betra umhverfi .
Ætlunin er að auka rannsóknir og samvinnu milli samtaka lækna og dýralækna um heim allan .
" Þegar verkefnið verður komið í gagnið mun það vernda og bjarga milljónum lífa í nútíð og framtíð , " segir á heimasíðu " One Health " .
Hér hugsa menn greinilega stórt .
Charlotta nefnir sýklalyfjaónæmi sem dæmi en það sé að verða stórt vandamál á heimsvísu .
" Menn þurfa að koma sér saman um stefnu , kröfur til matvæla og upplýsingagjöf til almennings .
Í þessu sambandi skipta matvælaeftirlit og fæðuöryggi mjög miklu máli og þar gegna dýralæknar lykilhlutverki , " segir hún .
Fjörutíu starfa í útlöndum Athygli vekur að yfir fjörutíu íslenskir dýralæknar starfa í útlöndum .
Spurðar hverju þetta sæti eru stöllurnar fljótar til svars .
" Að hluta til geta það verið launin .
Þau eru lægri hér en í samanburðarlöndunum .
Svo dregur öflugt akademískt umhverfi líka að .
Margir af þessum læknum vilja örugglega starfa hér heima en hafa það einfaldlega betra úti , " segir Guðbjörg .
Á móti kemur að fjölmargir erlendir dýralæknar starfa hér á landi , einkum tímabundið í sláturhúsum landsins .
" Þetta eru einkum Austur-Evrópubúar og Spánverjar sem búa við mikið atvinnuleysi heima fyrir og sætta sig þess vegna við lægri laun " segir Guðbjörg .
" Vinnan í sláturhúsunum er ekki sérlega vel borguð .
" Komin er upp sú staða að erfitt er að fá dýralækna til að sinna búfé einkum í dreifðari byggðum landsins .
Guðbjörg og Charlotta segja þá vinnu bæði líkamlega erfiðari en í þéttbýli og ekki eins fjölskylduvæna .
" Dýralæknar úti á landi starfa gjarnan einir .
Þeir geta verið kallaðir út á öllum tímum sólarhringsins og jafnvel þurft að taka börnin með í fjósið um miðja nótt .
Það er líklega engin tilviljun að börn dýralækna verða yfirleitt ekki dýralæknar sjálf .
Þau eru einfaldlega búin að fá nóg , " segir Charlotta brosandi .
Málsvarar málleysingjanna Dýralæknar hlúa ekki aðeins að heilsu og velferð dýra , þeir eru jafnframt málsvarar þeirra .
Hvort sem eiga í hlut villt dýr , gæludýr eða búfénaður .
Stutt er síðan ný lög um velferð dýra voru samþykkt á Íslandi og segja Guðbjörg og Charlotta þau með því besta sem þekkist í heiminum .
Nú má til dæmis ekki lengur gelda grísi án deyfingar , svo sem frægt varð að endemum á sinni tíð .
" Þetta eru sanngjörn og góð lög , " segir Guðbjörg , " en það var barningur að koma þeim í gegn " .
Dýrahald er síst á undanhaldi í þéttbýli , sérstaklega hefur hesta , hunda- og kattaeign færst í aukana , að kanínunum ógleymdum , en hundahald var sem kunnugt er bannað í þéttbýli um tíma .
Gæludýrum hefur fjölgað jafnt og þétt hér á landi á umliðnum árum og sama þróun á við um flest önnur lönd .
Skuldbinding að vera með dýr Tilfinning Guðbjargar og Charlottu er sú að Íslendingar séu upp til hópa dýravinir og fari vel með sínar skepnur .
Auðvitað verði alltaf til fólk sem ekki eigi að hafa dýr , en taki þau eigi að síður að sér .
" Svo er líka til fólk sem meinar vel þegar það tekur að sér dýr en gerir sér ekki grein fyrir því hvað það getur verið mikil vinna .
Það er skuldbinding að vera með dýr , yfirleitt til lengri tíma .
Þetta ættu allir að hafa í huga áður en þeir fá sér dýr , " segir Guðbjörg .
Þær eru sammála um að slæm meðferð dýra sé ekki stórt vandamál á Íslandi en Charlotta bendir eigi að síður á að öll ástæða sé til að hafa eftirlit með dýravelferð .
Kenna og leiðbeina fólki eftir þörfum hvernig annast á dýr og bera virðingu fyrir þeim .
" Samvistir við dýr gefa okkur svo mikið .
Dýrin veita okkur ekki bara gleði , heldur geta þau líka hæglega stuðlað að bættri líðan okkar og heilsu og þannig sparað heilbrigðiskerfinu peninga .
Ekki veitir víst af .
" 