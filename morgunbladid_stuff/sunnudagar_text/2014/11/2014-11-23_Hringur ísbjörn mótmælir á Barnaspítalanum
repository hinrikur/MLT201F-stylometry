Hringur ísbjörn vakti athygli gesta á Barnaspítalanum í vikunni en hann hefur gengið til liðs við lækna í baráttu þeirra fyrir betri kjörum og betri spítala , hrópaði slagorð og bar mótmælaspjöld .
Þegar blaðamaður hafði samband við Hring varð hann mjög glaður því hann hafði vonast eftir því að þetta framtak hans myndi vekja athygli .
Á öðru spjaldinu er skrifað " Upp með laun lækna " og á hinu sem sést á meðfylgjandi mynd stendur " Alla lækna heim " .
Á því skilti er ennfremur tilvitnun í börnin á sjúkrahúsinu : " Læknar komið aftur á spítalann því það eru mörg börn sem þurfa á ykkur að halda þar " .
Þetta er undirritað , " skólabörn Landspítalans " .
" Læknarnir og hjúkrunarfólkið leggja líf og sál og blóð og tár í allt sem þau gera .
Mér finnst að þau eigi að fá almennilega borgað , " segir Hringur um af hverju hann blandaði sér í baráttuna .
Hann segist líka hafa séð svo marga " stressaða læknanema sem eru að læra yfir sig og elta sérfræðinga " .
Honum finnst að þeir eigi að fá góð laun fyrir að vinna á spítalanum og þeir eigi allir að " koma heim " eftir langa námið .
Út með áhyggjur , inn með gleðina Óhætt er að segja að Hringur sé góðvinur spítalans .
Hann kemur í hverri viku í heimsókn á leikstofu Barnaspítalans , alltaf á miðvikudögum á veturna en á sumrin er hann uppi á jökli , því þá er alltof hlýtt fyrir hann í borginni .
Hann vill meina að eldgosið í Holuhrauni sé honum að kenna því hann hoppaði svo mikið á jöklinum í sumar ! Hringur lítur svolítið stórt á hlutverk sitt á spítalanum og það með réttu .
Hann vill hreyfa aðeins við orkunni sem er þar inni .
" Ég vil bara henda áhyggjunum út um gluggann og koma inn með gleðina , allavega í smástund , " segir hann .
Hann segist samt stundum vera leiður en hann er meira fyrir að reyna að gera það sem er skemmtilegt .
Sunnudagsblaðið hefur frétt að hann sé mikill Eurovision-aðdáandi og aðspurður segist hann semja mikið af Eurovision-lögum .
Laufblöð um allt gólf " Ég er oft að leika mér að því að gera það sem má ekki , " segir hann grallaralega .
Hann hefur gaman af því að færa heiminn utan spítalans inn .
" Um daginn kom ég með gul og rauð og brún og græn laufblöð og sturtaði þeim út um allt gólf .
Krökkunum fannst það mjög gaman og líka fullorðna fólkinu , " segir Hringur og nefnir að Gróa og Sibba á leikstofunni séu miklar vinkonur hans .
Sibba , Sigurbjörg Guttormsdóttir , staðfestir það .
" Hann er mikill gleðigjafi hérna á Barnaspítalanum og kemur reglulega í heimsókn til okkar , " segir hún ánægð með vin sinn .
