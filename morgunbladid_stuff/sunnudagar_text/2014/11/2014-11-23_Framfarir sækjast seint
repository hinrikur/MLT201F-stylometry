Flandur um framandi slóðir í Austurlöndum fjær hefur sannfært mig um að framfarir þar munu sækjast seint .
Iðnbyltingin sem hófst í Bretlandi undir lok 18. aldarinnar og olli þáttaskilum í Evrópu og víðar , náði aldrei í austrið .
Víða á þeim slóðum , svo sem í Nepal , gilda enn frumstæðar aðferðir við alla framleiðslu .
Á hásléttunni Úti í sveitunum , þar sem stærstur hluti nepölsku þjóðarinnar býr , tíðkast enn frumstæðar aðferðir eins og sú að bændur nota sigð þegar þeir fella korngrösin á akrinum .
Og í höfuðborginni Katmandhu voru handverksmenn á götum úti að móta leirskálar , braskarar að föndra í minjagripagerð og svo framvegis .
Nepalar eru alls um 27 milljónir og þar af búa um fjórar milljónir í höfuðborginni , sem er á hásléttu undir kinnum Himalajafjalla .
Frá flugvellinum niður í miðborgina var stuttur og fljótfarinn spölur .
Bílstjórinn þræddi sund og þröngar ómalbikaðar götur , sem rykið þyrlaðist upp af .
Til hvorrar handar voru lágreistar steyptar byggingar en hlaðin hús voru einnig áberandi .
Háreistari hús sem standa inn á milli voru gjarnan merkt vestrænum hótelkeðjum eða öðrum slíkum fyrirtækjum .
Ég kom til Nepals eftir að hafa verið tíu daga á Indlandi .
Löndunum tveimur og mannlífi þar svipar á margan hátt saman , nema hvað í Nepal er ringulreiðin ekki hin sama , mannmergðin ekki jafn yfirþyrmandi og líf fólksins ekki jafn fast í viðjum kreddna og kennisetninga .
En mörgu svipar þó saman .
Innviðir í báðum löndum eru veikir og í sumum tilvikum ekki til .
Skólar og heilbrigðisþjónusta er vanmáttug og velferðarþjónusta – í þeirri mynd sem við þekkjum hana – er ekki til .
Þeir sem eru fatlaðir , fátækir , fatalausir eða fá ekki mat hafa ekki um neitt velja .
Verða hreinlega að stóla á bónbjargir , eða skransölu á götum úti .
Neyðin er víða sláandi , þar sem fólk í kröm liggur á torgunum eða staulast áfram .
Fyrir fólk úr landi allsnægta er þetta skerandi , en lærdómsríkt þó og víkkar sjóndeildarhring þeirra sem vilja fræðast í ferðum .
