Í Vogum á Vatnsleysuströnd býr Tatiana Solovyeva verkfræðingur ásamt manni sínum Sigurði Ísleifssyni .
Tatiana er fyrsti bólstrarinn sem hefur útskrifast á Íslandi í mörg ár .
Hún á að baki mikið og fjölbreytilegt nám í Moskvu og víðar og er enn að bæta við sig .
Nú er hún að læra húsgagnasmíði við Tækniskóla Íslands .
Guðrún Guðlaugsdóttir gudrunsg@gmail.com Það leynir sér ekki að Tatiana Solovyeva er hugmikil manneskja og harðdugleg við það sem hún tekur sér fyrir hendur .
Heima hjá henni í einbýlishúsi í Vogum á Vatnsleysuströnd verður varla þverfótað fyrir stólum sem hún hefur af smekkvísi og einstakri vandvirkni gert upp , svo þeir eru eins og nýir .
Tatiana er fyrsti bólstrarinn sem útskrifast hefur á Íslandi um langt árabil og nú er hún að læra húsgagnasmíði í Tækniskóla Íslands .
Útskriftarskírteini hennar úr bólstruninni ber góðri ástundun hennar vitni , en það er bara brot af þeim útskriftarskírteinum sem hún hefur aflað sér á ævinni .
Og alls staðar hefur hún staðið sig frábærlega .
Hún sýnir mér skírteinin sín í húsgagnabólstrun stolt , þar sem ég stend í stofunni hennar , innan um stólana alla sem hún hefur gert við og eru hver öðrum fallegri , en þó mjög ólíkir .
Tatiana hefur ekki aðeins lært bólstrun á Íslandi , heldur hefur hún lært það fag í Bretlandi , þ.e. Traditional Upholstery of Antique Furniture .
En er húsgagnasmíði og bólstrunin erfið vinna ? " Já , hún er það líkamlega .
Ég hafði aldrei unnið erfiðisvinnu fyrr en ég byrjaði að vinna með húsgögn en ég hef fengið heilmikla vöðva og er orðin sterk vegna þessara starfa , " segir Tatiana og hlær .
Hún er glæsileg kona og öll hennar framganga ber með sér hve áhugasöm hún er og lifandi í anda .
Tatiana er fædd og uppalin í Moskvu en býr á Íslandi , gift íslenskum manni , Sigurði Ísleifssyni tæknifræðingi .
Hún á eina uppkomna dóttur .
Hún stundaði um tíma íslensk miðaldafræði hér við Háskóla Íslands , en er nú að vinna í Moskvu .
" Ég er verkfræðingur og fékk fyrir tæpu ári rétt til að nota það starfsheiti hér á Íslandi .
En fyrst fékk ég ekki vinnu hér strax og datt þá í hug að læra bólstrun , ég hef lengi haft áhuga á gömlum munum og húsgögnum , " segir Tatiana .
" Ég hefði ábyggilega haft bólstrun og húsgagnaviðgerðir sem áhugamál hefði ég fengið vinnu strax .
En þar sem ég fékk ekki vinnu hvatti maðurinn minn mig til þess að fara í nám í bólstrun og húsgagnasmíði : " Þig langar til að gera þetta , láttu það bara eftir þér , " sagði hann við mig , " bætir Tatiana við og brosir .
" Stuðningur og skilningur frá fjölskyldu er mjög nauðsynlegur þegar maður byrjar á einhverju nýju verkefni og ólíku því sem maður hefur fengist við áður .
Einkum þegar umhverfið er nýtt og maður sjálfur ekki barnungur .
Og auðvitað var mér mjög mikilvægt að hitta Elínborgu Jónsdóttur , meistara í bólstrun , sem ég var nemi hjá og vann hjá æfingarverkefni í húsgagnabólstrun .
Elínborg og maður hennar Hilmar , sem er meistari í húsasmíði , voru ekki aðeins mínir fyrstu kennarar í faginu heldur hafa orðið mér dýrmætir og traustir vinir .
" Samhent hjón Það sést á innanstokksmunum að húsráðendur hafa mikinn áhuga á antík og fallegum gripum .
Gömul og falleg húsgögn , bækur , gamlar ritvélar , saumavélar og ýmiskonar áhöld eru allrar athygli verð .
Húsbóndinn sker út mannamyndir og fleira .
Augljóslega eru hjónin samhent í sínum áhugamálum og hafa þar og í menntun sinni sameiginlegan bakgrunn .
Tatiana bendir mér á hvern stólinn á fætur öðrum .
Við göngum um og skoðum sérkenni hvers og eins og hvernig hún hefur endurnýjað gripina .
Einn er úr elmi með íslenskri gæru .
Sá stóll er einna líkastur kind á beit .
Tatiana sýnir mér myndir af þeim stól úti í náttúrunni , innan um kindahóp , sem augljóslega er ekki meira en svo um þennan undarlega hlut gefið .
Elmur er að sögn Tatiönu sjaldgæfur viður .
Hún bendir mér og á ruggustóll úr eik , sem hún hefur litað dökkleita og klætt með kýrskinni .
Þriðji stóllinn sem við stöldrum við er merktur henni .
Hann hefur hún teiknað upp , smíðað og þar með unnið alveg frá byrjun .
Hann er teiknaður eftir hönnun C.R .
Mackintoch frá 1918 .
Hann er úr amerískri eik en klæddur rauðu leðri .
Tatiana getur þess sérstaklega að hún noti ekta efnivið í öllum sínum viðgerðum .
" Sjáðu , hér er hrosshár , sem er fínt efni í uppstoppun í stólsessur .
Ég nota líka þræði úr kokos , sem Bretar nota mikið og er sterkt efni .
Ég hef líka verið að læra aðeins að skera út til þess að geta bætt inn í og fyllt upp í skemmdir á útskurði , " segir hún .
Það er ekki ónýtt að fá svo laghenta konu í okkar raðir hér á Íslandi .
Við höldum áfram að ganga um og skoða stóla .
Einn er gamall og glæsilegur , næstum eins og konungsstóll , hann er útskorinn og klæddur með kýrskinni , sem Tatiana heldur greinilega mikið upp á .
Hún sýnir mér myndir af öðrum stól sem var afar illa farinn þegar hún keypti hann .
" Ég þurfti að binda hann algjörlega upp á nýtt .
Gormarnir í sætinu voru alveg ónýtir .
Það þarf kunnáttu og krafta til að binda svona gorma upp , það þarf að gæta þess vel að þeir séu jafnir .
Annars verður sætið óþægilegt .
Svo setti ég fóður yfir og loks áklæði .
Ég kaupi stundum áklæði frá gamalli og fornfrægri áklæðaverksmiðju í Rússlandi .
Þaðan koma mjög góð efni .
" Tatiana sýnir mér í tölvunni sinni lið fyrir lið hvernig svona viðgerð fer fram , frá upphafi til enda .
Of langt mál er að lýsa því hér , en greinilega er þetta mikil og oft erfið vinna .
Einnig sýnir hún mér rókókóstól sem hún gerði upp og gaf tengdaforeldrum sínum .
Loks bendir hún mér á tvo stóla sem hún hefur nýlega keypt .
Þeir bíða viðgerðar , sem Tatiönu finnst mjög spennandi .
" Þetta er gamall hjúkrunarstóll frá Bretlandi .
Hann er svona lágur til þess að hjúkrunarkonan geti setið við rúmstokkinn .
Stundum er armur hægra megin á svona stólum , fyrir konur sem eru að gefa brjóst , " segir hún .
Hinn stóllinn sem hún sýnir mér er fagurlega útskorinn og með naglaförum þar sem áklæðið húsar frá .
" Sjáðu öll naglaförin .
Þau sýna hvað mörgum sinnum hefur verið sett nýtt áklæði .
Þessi stóll er mjög gamall , það verður gaman að gera hann upp , " segir Tatiana og setur stólinn niður .
Hún segir mér að til standi að hún fái verkstæði í bílskúrnum en ekki sé enn komið að því .
" Sennilega getur það orðið að veruleika í vetur .
Þangað til verð ég að hafa vinnuaðstöðu hér inni í stofu , " segir hún og sýnir mér inn í aðra stofu , þar sem úir og grúir af verkfærum .
Það þarf greinilega ýmislegt til , svo hægt sé að vinna bólstrun og viðgerðir á húsgögnum eftir kúnstarinnar reglum .
Glæsilegur námsferill En hver er Tatiana og hvað hefur hún gert annað en að bólstra og gera við húsgögn ? Tatiana brosir og vill lítið gera úr ferli sínum , en fer þó að segja mér í stuttu máli hvað á daga hennar dreif áður en hún kom til Íslands .
" Ég er einbirni og ólst upp í Moskvu .
Foreldrar mínir voru bæði verkfræðingar .
Pabbi var yfirmaður á rannsóknarstofu og mamma starfaði við rannsóknir .
Ég byrjaði að læra ensku þriggja ára gömul hjá einkakennara , svo var ég sett í sérskóla , þar sem lögð var áhersla á enska tungu .
Ég velti því fyrir mér hvers vegna foreldrar mínir lögðu svona mikla áherslu á enskunám , því í byrjun áttunda áratugarins voru tækifæri til að ferðast til útlanda frá Sovétríkjunum ekki mikil .
Mér þykir ólíklegt að foreldrar mínir hafi séð fyrir sér þær breytingar sem þar áttu eftir að verða .
En kannski hafa þau haft tilfinningu fyrir því að eitthvað væri að breytast og viljað opna fyrir mér möguleika í öðrum löndum , " segir Tatiana .
Hún getur þess að hún hafi frá æsku haft mikinn áhuga á saumaskap og stundað hann meðfram námi og einnig í starfsþjálfun .
" Í allt hef ég lært saumaskap í fjögur ár .
Ég missti föður minn úr lungnakrabba þegar ég var sautján ára .
Líklega hefur fráfall hans átt þátt í að ég valdi mér verkfræði sem háskólanám .
Ég stundaði það í fimm ár .
Lauk 1988 prófgráðu með hæstu einkunn í jarðganga- og neðanjarðarlestakerfum .
Sovétríkin voru þá enn við lýði og á þeim tíma þurfti fólk ekki að hafa áhyggjur af atvinnuleysi .
Lögum samkvæmt varð fólk að vinna minnst þrjú ár hjá stofnun sem tengdist menntun þess .
En þeir sem útskrifuðust með hæstu einkunn , eins og ég , fengu að velja sér starfsvettvang .
Í borgum sem höfðu yfir eina milljón íbúa var skylda að leggja neðanjarðarlestakerfi .
Það var því úr nógu að velja fyrir mig .
Við slíkt verkefni vann ég í þrjú ár .
Samhliða þessu fór ég í nám við þýðingar og túlkun og lauk gráðu sem þýðandi úr tækniensku yfir á rússnesku 1993 .
Árið 1991 fæddist mér dóttir og ég var eitt ár í fæðingarorlofi .
Á þeim tíma velti ég talsvert fyrir mér ástandi þjóðmála .
Þegar þarna var komið sögu var ekki lengur tryggt að maður fengi vinnu , sérstaklega átti þetta við um eldra fólk .
En á hinn bóginn opnuðust tækifæri til að gera eitthvað nýtt og öðruvísi .
Eftir fæðingarorlofið fór ég að vinna sem þýðandi og túlkur .
Nokkrum árum síðar flutti ég mig yfir í markaðsmál , það er markaðssetningu verkfræðifyrirtækja .
Árið 1997 gekk ég til liðs við alþjóðafyrirtækið Motorola og vann hjá því í Moskvu .
Þar var gott að vinna og þar lærði ég mikilvæg gildi í lífinu .
Svo sem að gera það sem rétt er hverju sinni .
Starfi mínu fylgdu mikil ferðalög , bæði um Rússland og um allan heim .
Ég hef farið í hundrað og fimmtíu ferðalög um víða veröld .
" Samtímis því sem Tatiana vann við markaðsmál hjáMotorol stundaði hún nám .
" Ég ákvað að bæta við mig þekkingu á viðskiptum og tók fjögra ára MBA-nám við Opna viðskiptaháskólann í Bretlandi .
Árið 2009 fór ég að vinna hjá fyrirtækinu Avaya , alþjóðlegu verkfræðifyrirtæki .
Þar var ég yfir markaðssetningu í Rússlandi og nokkrum öðrum löndum .
Þetta vann ég við fram á mitt ár 2011 , þegar ég flutti endanlega til Íslands , " segir Tatiana .
Íslendingar vingjarnlegir Hún kveðst hafa flutt til Íslands í kjölfar kynna sinna við Sigurð Ísleifsson , sem hún giftist árið 2009 .
" Fyrst bjuggum við í Reykjavík en fyrir ári í þetta yndislega , litla þorp , Voga á Vatnsleysuströnd .
Ég er fædd og uppalin í stórborg , Moskvu , með fimmtán milljón íbúa og hefði aldrei getað ímyndað mér að mér gæti liðið svona vel í slíku fámenni .
En það eru einhverjir galdrar hér í Vogum sem gera það að verkum að mér finnst ég eiga heima hérna .
" Hvernig finnst þér lífið hér á Íslandi almennt ? " Lífið er aldrei auðvelt , það hefur sínar góðu og slæmu hliðar .
Við lærum og styrkjumst á þeirri vegferð .
Auðvitað hefur þessi efnahagskreppa sem reið yfir , líka hér á Íslandi , haft sín áhrif og gert það að verkum að vinnufúst fólk fær ekki þau störf sem því henta .
Þetta mun breytast .
Mér finnst eins og þessar breytingar séu á leiðinni .
Ísland er stórbrotið og Íslendingar vingjarnlegt fólk .
Þetta er lítil þjóð í landi sem býður upp á gífurleg tækifæri til sköpunar og hvetur alla til að láta drauma sína rætast , burtséð frá aldrei þeirra og bakgrunni .
" 