" Bananarnir sem eru á plöntunum hér þessa dagana eru býsna vænir og senn fullvaxta .
Nokkrir klasar verða teknir niður í næstu viku og þá fyllist hér allt af ávöxtum , " segir Elías Óskarsson á Reykjum í Ölfusi .
Garðyrkjudeild Landbúnaðarháskóla Íslands er á Reykjum við Hveragerði .
Þar hefur Elías unnið mörg undanfarin ár við ýmis ræktunarstörf í gróðurhúsum skólans .
Í húsunum kennir ýmissa grasa , í orðsins fyllstu merkingu .
Sumt þar er sjaldséð hér á landi , svo sem bananaplöntur .
Það er jarðhitinn sem skapar þau skilyrði að yfir höfuð hægt sé að rækta banana á Íslandi .
Raunar eru slíkir hvergi í Evrópu ræktaðir í sama mæli og gerist í Ölfusinu , þó afurðirnar þar dugi aðeins til heimabrúks .
Bjúgaldin það sem Íslendingar fá kemur að stærstum hluta frá Afríkulöndum og Ástralíu .
Hiti og mikill raki Það var árið 1942 sem fyrstu bananaplöturnar komu að Reykjum og áratug síðar var byrja að rækta þær í sérbyggðu gróðurhúsi .
Starfsfólki Garðyrkjuskóla ríkisins , sem þá var og hét , sinnti á þessum tíma ýmsum tilraunum á því hvaða ræktun grænmetis og ávaxta hentaði best hér á landi .
Tómatar , gúrkur , paprika og ýmsar káltegundir þóttu koma best út .
Bananabúskapur var hins vegar ekki að gera sig , enda var fyrirséð að framleiðslan yrði ekki næg svo arðbær yrði .
Úr því ákveðin reynsla hafði fengist við ræktun á bjúgaldinum var hins vegar ákveðið að halda áfram , að öðrum þræði til gamans .
" Nei , það er ekki svo ýkja flókið að rækta banana .
Hitinn í gróðurhúsunum þarf að vera um 20-25°C og rakastigið um 80 til 90% en plönturnar sjálfar skapa þennan háa loftraka , " segir Elías .
Hann er öllum hnútum kunnugur í þessari ræktun frá gamalli tíð , því afi hans Guðjón H. Björnsson sem lengi var verknámskennari að Reykjum var upphafsmaður þessarar ræktunar og sinni henni lengi .
Einn klasi á æviskeiðinu Um 100 bananaplöntur eru í gróðurhúsinu að Reykjum og skilar hver þeirra einum klasa á æviskeiði sínum .
Uppskeran fæst árið um hring , en strax þegar henni er náð þarf að fella plönturnar .
Nýjar spretta svo upp af rótarstofni , en þumalputtareglan er sú að eitt og hálft ár líði fá því fyrsti sprotinn kemur upp úr moldinni uns bananarnir , gulir og þroskaðir , eru tíndir af plöntu .
