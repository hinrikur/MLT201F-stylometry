Aurapúkinn hefur oft skrifað um kosti þess að vera ekki klyfjaður af of mörgum veraldlegum eigum .
Flatskjárinn , einbýlishúsið , flygillinn og antikdúkkusafnið getur nefnilega fljótt orðið að íþyngjandi byrði .
Eigurnar geta orðið að ankeri sem heftir fólk í að grípa tækifæri , taka áhættu og láta draumana rætast .
Hefur Púkinn t.d. tekið eftir að um leið og fólk eignast íbúð og innbú verður því oft þeim mun erfiðara að t.d. athuga atvinnutækifæri erlendis eða máski taka alþjóðlega námssyrpu .
Jafnvel bara ef áhugavert starf býðst í öðrum landsfjórðungi er erfitt að slíta upp ræturnar ef fólk á of mikið af hlutum .
Sjóndeildarhringurinn takmarkast við ankerið því það væri svo mikið basl , og svo dýrt , að kaupa eða selja íbúðina , koma bílnum í verð , setja búslóðina í gám , og þar fram eftir götunum .
Sá sem ferðast létt í gegnum lífið getur farið víða .
