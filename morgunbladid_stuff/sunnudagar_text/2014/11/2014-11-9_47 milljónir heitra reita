Við árslok 2014 er gert ráð fyrir að um 47,7 milljónir heitra reita ( e. wi-fi ) veiti almenningi aðgang að netinu um víða veröld .
Þessi tala er fengin úr nýrri rannsókn á vegum netfyrirtækisins iPass og bendir til þess að á heimsvísu verði því einn heitur reitur á hverja 150 jarðarbúa í upphafi árs 2015 .
Frakkland trónir efst á lista þeirra ríkja þar sem flestir heitir reitir eru .
Fast á hæla Frakka fylgja Bandaríkjamenn og Bretar .
Í Bretlandi er til að mynda einn heitur reitur á hverja ellefu íbúa landsins .
Þar í landi hefur þróunin verið ör en ekki eru mörg ár síðan fá bresk kaffihús buðu gestum sínum upp á ókeypis net fyrir atbeina heits reits .
Í dag bjóða langflest kaffihús upp á slíka þjónustu gestum að kostnaðarlausu .
Niðurstöður rannsóknarinnar benda einnig til þess að fjöldi heitra reitra á heimsvísu muni verða um 340 milljónir innan fjögurra ára .
Það þýðir að fyrir hverja 20 jarðarbúa verður einn heitur reitur .
Þéttasta net slíkra reita er enn sem komið er í Evrópu en talið er að Asía verði betur tengd árið 2018 .
Flestir heitir reitir eru inni á heimilum fólks , eða um 34 milljónir .
Um 7,5 milljónir eru á hótelum , kaffihúsum og í búðum , en einungis um 11 þúsund slíkar tengingar eru í lestum , flugvélum eða á flugvöllum .
