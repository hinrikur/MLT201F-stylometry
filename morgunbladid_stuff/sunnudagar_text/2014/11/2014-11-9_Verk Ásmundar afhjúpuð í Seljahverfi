Dagur B. Eggertsson borgarstjóri í Reykjavík afhjúpaði verkin Móðir mín í kví , kví og Fýkur yfir hæðir eftir Ásmund Sveinsson við Selja- tjörn og Seljakirkju í Seljahverfi í Breiðholti í gær .
Þetta eru fyrstu útilistaverkin sem Reykjavíkurborg lætur setja upp í þessu hverfi .
Jafnhliða þessu var opnuð sýning á listaverkum barna í fjórða bekk Seljaskóla í Seljakirkju .
Þema sýningarinnar eru þjóðsögur og verk Ásmundar Sveinssonar en sýningin er unnin undir handleiðslu kennara í Seljaskóla og í samstarfi við Listasafn Reykjavíkur og Bókmenntaborgina .
Öll börn í 3. , 4. , og 5. bekk Seljaskóla taka þátt .
Viðburðurinn hófst við Seljatjörn þar sem borgarstjóri afhjúpaði verkið Móðir mín í kví , kví eftir Ásmund .
Að því loknu var farið í skrúðgöngu að Seljakirkju þar sem borgarstjóri afhjúpaði verkið Fýkur yfir hæðir .
Þá var opnuð sýning á verkum barnanna , sem þau hafa unnið að undanfarnar vikur í skólanum og í Ásmundarsafni .
Á sýningunni eru klippimyndir með tilvísun í Krummasögur , myndasögur með tilvísun í þjóðsöguna um Bakkabræður og leirverk sem hafa vísun til álfasagna .
Alls tóku 60 börn þátt í verkefninu og fengu þau leiðsögn í Ásmundarsafni hvar þau fengu hugmyndir og innblástur .
sbs@mbl.is 