Uppáhaldsbókin mín þessa dagana er nýútkomin Handbók Hjallastefnunnar fyrir starfsfólk leikskóla , enda skrifaði mín heittelskaða Magga Pála hana og ég ritstýrði .
Það fylgir því svo einstök ánægja að handleika svona fallegan prentgrip , sérstaklega þegar það er lokapunktur á löngu ferli .
Stóra bókin mín með heildarverkum Shakespeares er aldrei langt undan , síst núna þegar ég er sjálf farin að skrifa leikrit .
Þetta er endalaus uppspretta hugmynda og hughrifa og aldeilis magnaður texti .
Sjálfstætt fólk Laxness er ein af uppáhaldsbókum mínum og ég les hana svona þriðja hvert ár til að púrra upp í mér ættjarðarástina .
Hverjum klukkan glymur eftir Hemingway er alltaf ánægjulesning og batnar í hvert sinn og sama má segja um smásagnasafnið Í huliðsblæ eftir Pearl S. Buck en ég fékk hana í jólagjöf frá foreldrum mínum þegar ég var tólf ára .
Listin að lifa eftir Dalai Lama er gagnleg bók og sömuleiðis Draumaráðningabók Símonar Jóhanns en hana nota ég til hliðsjónar við The Interpretation of Dreams eftir Sigmund Freud til þess að reyna að skilja skilaboðin frá minni eigin undirvitund en þau eru oft mjög dularfull .
Þorsteinn frá Hamri er bæði góður maður og gott skáld svo það gerir sálinni gott að lesa ljóðin hans og þau eru á náttborðinu núna .
Sem glæpakona bíð ég auðvitað dauðspennt eftir Yrsu , nýja bókin hennar heitir DNA .
Svo hlakka ég til að lesa Segulskekkju eftir Soffíu Bjarnadóttur , við vorum saman á Flateyri fyrir skömmu og þar las hún upp úr bókinni sem lofar afar góðu .
