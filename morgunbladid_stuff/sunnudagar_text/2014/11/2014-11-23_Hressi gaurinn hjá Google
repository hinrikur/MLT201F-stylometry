Á nafnspjaldinu hans hjá Google stendur " jolly good fellow " í stað starfsheitis .
Chade-Meng Tan er engin venjulegur tölvunarfræðingur .
Hann starfaði í mörg ár við hönnun leitarvélar en kennir nú fólki að leita inn á við og finna hamingjuna .
Þannig telur hann að allir – líka tölvunördar eins og hann – geti náð meiri árangri .
Eyrún Magnúsdóttir eyrun@mbl.is Eitt af því sem prýðir veggi höfuðstöðva Google í Kaliforníu er fjöldi mynda af tölvunarfræðingnum Chade-Meng Tan , sem jafnan er kallaður Meng , með þekktum einstaklingum .
Hann hóf að safna myndum af sér með stjörnum þegar Al Gore , fyrrverandi varaforseti , og Jimmy Carter , fyrrverandi forseti Bandaríkjanna , heimsóttu Google .
Síðan þá hefur hann látið mynda sig með nokkrum Bandaríkjaforsetum og þekktum Hollywood-stjörnum .
Myndirnar af Meng með fræga fólkinu hafa farið víða um netheima og sagt er að margar stórstjörnum biðji beinlínis um að fá mynd af sér með honum , " hressa gaurnum " hjá Google .
Segja má að hann sé sannkallaður boðberi hamingju innan fyrirtækisins því síðustu ár hefur hann haft það eina starf að halda námskeið fyrir starfsfólk til að leiðbeina því um hvernig best sé að finna hamingjuna .
Hvorki meira né minna .
Meng er sjálfur á því að með aukinni hamingju sé hægt að stuðla að heimsfriði .
Starfsmaður númer 107 Meng hóf störf hjá Google árið 2000 og er starfsmaður fyrirtækisins númer 107 og starfaði fyrstu átta árin við sjálfa leitarvélina og útfærslu hennar fyrir farsíma .
Nú eru starfsmenn Google orðnir um 50 þúsund talsins , þannig að fyrirtækið hefur heldur betur vaxið frá því Meng hóf þar störf .
Jafnvel mætti tala um heimsyfirráð fyrirtækisins – í netheimum að minnsta kosti .
Meng hefur þó meiri áhuga á heimsfriði en heimsyfirráðum .
Innri friður fólks sé ávísun á heimsfrið , og hann vill byrja á tæknigeiranum , nánar tiltekið starfsfólki Google .
Hægt að kenna hamingju með vísindalegri nálgun Meng þróaði námskeið fyrir starfsfólk tæknirisans þar sem hann beinlínis leiðbeinir fólki skref fyrir skref í átt að aukinni hamingju .
Uppúr námskeiðunum varð til bókin Search Inside Yourself sem kom út í Bandaríkjunum árið 2012 og hefur nú komið út í íslenskri þýðingu undir heitinu Núvitund – leitaðu inn á við .
Í bókinni lýsir Meng því hvernig hann fetaði sig áfram með vísindalegum aðferðum og komst að þeirri niðurstöðu að hamingja einstaklingsins skipti mestu máli fyrir vinnuframlag hans og árangur í starfi .
Meng er afar upptekinn af þeirri staðreynd að hann sjálfur er tölvunarfræðingur og vanur að hugsa hlutina eftir ákveðnum kerfum og vill hafa vísindalegan grunn undir flest það sem hann setur fram .
Þess vegna fannst honum nauðsynlegt þegar hann fór að starfa við það að efla starfsfólk Google og stuðla að auknum árangri þess í störfum sínum að allt það sem hann legði til væri stutt vísindalegum rökum .
Eitt af því sem hafði mikil áhrif á þennan óvenjulega starfskraft tæknirisans var metsölubók Daniels Goleman ; Tilfinningagreind .
Meng telur að tilfinningagreind sé mikilvæg , ekki síst fyrir fólk í tæknigeiranum .
Tilfinningagreind geti hjálpað til við að verða framúrskarandi í starfi .
Daniel Goleman , höfundur bókarinnar Tilfinningagreind og góður vinur Mengs , lýsir Meng þannig í formála bókarinnar að hann sé þeim eiginleikum gæddur að geta látið öllum líða vel í kringum sig .
Það er einmitt eitt af því sem Meng vill leitast við að kenna öðrum gegnum námskeiðin og bókaútgáfu .
Meng er sannfærður um að mikilvægasti þáttur tilfinningagreindar sé hæfileikinn til að skapa skilyrði fyrir hamingju .
Þann hæfileika sé hægt að öðlast með þjálfun .
Þjálfunin í hamingjuhæfileikanum byggist svo aftur á djúpri innsýn í eigin huga og tilfinningar sem hægt sé að ná fram með því að læra um núvitund og stunda hugleiðslu .
Innri friður er því nokkurs konar undanfari heimsfriðar , og allt þetta má fá með því að horfa upp frá tölvuskjánum um stund , hætta að gúggla og leita inn á við .
