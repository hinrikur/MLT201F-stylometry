Að engin verðbólga sé á Íslandi er árangur sem náðst hefur með samhentu átaki samtaka fyrirtækja og launþega , stjórnvalda og almennings .
" Þessi árangur ber þess órækt vitni að innleiðing nýrra vinnubragða á vinnumarkaði er nauðsynleg til að tryggja þann mikla ávinning sem allir landsmenn njóta góðs af , " segir í fréttapistli í vikunni frá Samtökum atvinnulífsins .
Verðbólgan í október var engin þrátt fyrir að vísitala neysluverðs hefði hækkað um 0,14% milli mánaða .
Skýringin á þessu er , segir SA , að áhrif vegna lækkunar flugfargjalda voru ofmetin í vísitölu síðasta mánaðar um 0,17% .
Verðbólgan síðustu 12 mánuði sé 1,9% og hafi verið undir verðbólgumarkmiði Seðlabankans í 10 mánuði samfleytt .
Verðlag sé nú stöðugra en það hafi verið í heilan áratug .
Verðbólgan sé nú aðeins 1% yfir heilt ár og jafnframt ekki sé búist við mikilli aukningu hennar á næstu misserum .
Kaupmáttur hefur aukist " Þetta eru góðar fréttir því á sama tíma hefur tekist að auka kaupmátt launa eins og að var stefnt í síðustu kjarasamningum , " segir SA .
Bent er á að fyrir ári hafi samtökin hvatt til þess að launahækkanir yrðu sambærilegar og í nágrannalöndunum .
Þannig væri stuðlað að stöðugu verðlagi og aukningu kaupmáttar launa í hægum en öruggum skrefum líkt og á Norðurlöndunum en ekki með öfgafullu sveiflum sem oft hafi verið hér á landi .
sbs@mbl.is 