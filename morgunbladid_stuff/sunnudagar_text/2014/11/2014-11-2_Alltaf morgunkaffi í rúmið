Sólveig Guðmundsdóttir leikkona er þessa dagana að leika í barnasýningunni Lífið í Tjarnarbíói en hún er þá einnig ein af Pörupiltum sem verða í Hofi á Akureyri í næstu viku með Kynfræðslu Pörupilta auk þess að vera með eina kvöldsýningu á Homo Erectus .
Sólveig býr með Graeme Maley sem er skoskur en saman eiga þau dæturnar Evu Ionu , 2 ára , og Emily Rún , 4 ára .
Þátturinn sem allir geta horft á ? Við horfum mjög lítið á sjónvarp en það eru nokkrar myndir sem eru endalaust spilaðar ; Mary Poppins , Galdrakarlinn í OZ , eða Dólóte – eins og sú yngsta kallar myndina , og síðast en ekki síst Frozen og þegar Frozen er á syngja allir með Let it go .
Maturinn sem er í uppáhaldi hjá öllum ? Heimalagað pasta að hætti húsbóndans eða heimagerð pítsa að hætti húsmóðurinnar .
Skemmtilegast að gera saman ? Við förum mikið í sund , annaðhvort í Neslaugina eða Vesturbæjarlaugina , svo er alltaf gaman að gefa öndunum brauð , baka og teikna .
Borðið þið morgunmat saman ? Á virkum dögum fáum við okkur morgunkaffi saman í rúminu – þá fæ ég kaffi í rúmið , og stelpurnar fá mjólk og við tökum svona smá morgunspjall öll saman .
Það er svo góður matur á leikskólanum að þær borða svo morgunmat þar en um helgar borðum við saman morgunmat .
Hvað gerið þið heima hjá ykkur til dægrastyttingar ? Við litum , spilum slönguspil , bökum stundum en oft erum við ekki að gera neitt – bara hanga og hoppa í sófanum .
