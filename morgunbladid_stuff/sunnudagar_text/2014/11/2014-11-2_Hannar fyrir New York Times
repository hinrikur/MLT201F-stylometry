Guðmundur Ingi Úlfarsson , grafískur hönnuður sem sérhæfir sig í leturgerð , hefur selt tímaritunum New York Times og The Wire leturhönnun sína .
Guðmundur vakti athygli fyrr í mánuðinum þegar hann hannaði letur sem notað er í allt kynningarefni fyrir hina virtu Sundance-kvikmyndahátíð .
" Hönnunarstofan sem sá um Sundance-útlitið , Mother í New York , hafði samband við mig í gegnum vefsíðuna okkar og hafði áhuga á letrinu , " útskýrir Guðmundur .
Guðmundur vann letrið , sem ber heitið L10 , út frá leturhönnun sem hann gerði upphaflega fyrir afmælisbók Lunga árið 2010 .
Guðmundur lærði grafíska hönnun við Gerrit Rietveld Academie í Amsterdam og rekur nú fyrirtækið Or Type ásamt Mads Freund Brunse sem sérhæfir sig í leturhönnun .
" Ég hef alltaf haft mikinn áhuga á letri .
Síðan voru leturgerðaráfangar í skólanum sem ég tók mjög alvarlega og hafði gaman af .
Þetta hefur blundað í mér lengi , síðan ég byrjaði að hafa áhuga á grafískri hönnun , " segir Guðmundur Ingi .
Tímaritið The Wire keypti L10-letrið , það sama og var notað í kynningarefni Sundance Film festival .
New York Times keypti óútgefið letur af Guðmundi sem verður notað í næstu sérútgáfu New York Times-tímaritsins , " The Innovation issue " .
" Þetta er letur sem er í vinnslu og þau höfðu áhuga á að sjá letur frá okkur sem þau gætu mögulega notað í blaðið og þá sendi ég þeim þetta og þau höfðu mikinn áhuga á að nota það , " útskýrir Guðmundur og segir New York Times hafa haft samband í kjölfar Sundance-kvikmyndahátíðarinnar .
Guðmundur segir söluna á letrinu hafa mjög mikla þýðingu .
" Þetta er í raun bara besta auglýsingin sem leturhönnuður getur fengið .
" Guðmundur vinnur nú að uppfærslu á sýningar- og sölusíðu sinni Or Type og segir jafnframt nokkur spennandi verkefni í vinnslu .
