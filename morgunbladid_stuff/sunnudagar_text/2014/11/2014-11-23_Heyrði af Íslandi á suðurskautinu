Margir hafa verið kallaðir Íslandsvinir , sumir fyrir það eitt að hafa millilent á Íslandi .
Eftir að hafa komið hingað yfir 40 sinnum á rúmum 20 árum stendur bandaríski rithöfundurinn og ljósmyndarinn Bruce McMillan svo sannarlega undir því að kallast Íslandsvinur .
Eða eins og hann segir gjarnan sjálfur : Ég elska Ísland ! Björn Jóhann Björnsson bjb@mbl.is Á ferð sinni til Boston á dögunum heimsótti blaðamaður Morgunblaðsins Bruce McMillan , eða Brúsa eins og vinir hans á Íslandi kalla hann gjarnan .
Bruce býr í útjaðri bæjarins Shapleigh í Maine , í nærri tveggja tíma akstursfjarlægð frá ys og þys stórborgarinnar .
Hann tekur fagnandi á móti blaðamanni en strax fyrir framan bílskúrinn sést að þarna býr sannur Íslandsvinur – og með húmorinn í lagi .
Á skilti á skúrnum stendur stórum stöfum : Parking for Icelanders only , all others will be towed ! Eða : Bílastæði eingöngu fyrir Íslendinga , allir aðrir verða dregnir burt ! Með góðri samvisku gat blaðamaður því lagt bílnum þó að hann væri ekki á íslenskum númerum .
Og þegar hurðin opnast á bílskúrnum tekur hinn íslenski gestur strax eftir númerinu á bílnum hans Brúsa .
Á því stendur auðvitað : ICELAND .
Við göngum inn í húsið sem hann byggði sjálfur á sínum tíma og fljótlega sjást fleiri ummerki sem minna á Ísland .
Lopapeysan gamla góða er ekki langt undan og ljósmyndir og dagatöl frá Íslandi á veggjunum .
En lítið er um laust pláss því Bruce hefur eiginlega nýtt hvern einasta stað til að hengja upp málverk og ljósmyndir af öllum stærðum og gerðum .
Í ljós kemur að málverkin eru meira og minna öll eftir íslenska listmálara .
" Ég kem heim með íslenska myndlist eftir hverja ferð , " segir hann en á rúmum 20 árum eru ferðirnar orðnar æði margar .
Hann hefur einnig farið heim með íslenska tónlist en geisladiskarnir standa í röðum í stofunni .
Í tækinu hljómar Retro Stefson .
" Annars hefur mér ekki enn gefist tími til að hlusta á þá alla , " segir hann afsakandi .
Lundapysjur breyttu öllu Bruce var kominn vel á fimmtugsaldurinn þegar hann kom fyrst til Íslands sumarið 1993 .
Hann hafði þá gefið út fjölda barnabóka í Bandaríkjunum og ferðast víða til að taka myndir af ólíkum fuglategundum .
Hvernig Íslandsferðin kom til á sér skemmtilegan aðdraganda .
" Ég var staddur á suðurskautinu , á botni jarðarkringlunnar , við að mynda mörgæsir þegar ég hitti fuglafræðing og nefndi það við hann að það væri nú líka gaman að gera bók um lunda , en það væri svo erfitt að nálgast þá .
" Það er nú ekki vandamál , " sagði hann við mig , " farðu til Íslands , þar borða þeir meira að segja lunda .
" Ég komst í samband við Einar Gústafsson hjá Ferðamálaráði Íslands í New York og hann hjálpaði mér að skipuleggja ferð til Vestmannaeyja , " segir Bruce og þangað fór hann gagngert til að mynda lunda .
Í kjölfarið kom út bókin " Nights of the Pufflings " eða " Pysjunætur " í íslenskri þýðingu Sigurðar A. Magnússonar .
" Ég kynntist góðum vinum í Vestmannaeyjum og heillaðist algjörlega af landi og þjóð .
Bókin um lundapysjurnar breytti lífi mínu .
Hún kom mér í kynni við Ísland og Íslendinga og eftir hana hef ég komið yfir 40 sinnum til Íslands og unnið sjö bækur á Íslandi .
Ég hef verið á landinu alla mánuði ársins nema í febrúar .
Ég er búinn að kynnast íslenska vetrinum , vorinu , sumrinu og haustinu , svo ekki sé nú minnst á alla flugeldana um áramót , " segir hann og bætir við léttur í bragði : " Ég hef meira að segja kvænst á Íslandi en skilið í Bandaríkjunum .
Ég verð að hafa þetta einhvern veginn öðruvísi næst ! " Hlær allan tímann á Íslandi Talið berst að því hvað það sé við Ísland sem heillar hann svona mikið .
Tekst blaðamanni að koma þessu að án þess að spyrja hinnar sígildu spurningar " How do you like Iceland ? " Bruce er fljótur til svars : " Landið er sérlega áhugavert .
Víðernið er mikið og umhverfið fallegt .
Myndefni fyrir ljósmyndara eru óendanleg .
Menningin er heillandi og ég er svo lánsamur að hafa eignast marga góða vini í flestum landshlutum .
Félagslífið er miklu skemmtilegra og líflegra þegar ég er á Íslandi en hérna heima í Bandaríkjunum .
Á Íslandi hlæ ég mikið allan tímann .
" Hann hefur ferðast um allt Ísland og á skemmtilegar minningar úr þessum ferðalögum .
Eina sögu nefnir hann af heimsókn til Dalvíkur þegar Fiskidagurinn mikli stóð yfir .
Var hann kominn í röð eftir fiskisúpu þegar ferðafélagar hans hvísluðu að fyrir aftan hann stæði frú Vigdís Finnbogadóttir , fv. forseti Íslands .
Bruce sneri sér við og kynnti sig : " Sæl , ég er Bruce af Maine .
" Og Vigdís svaraði um hæl : " Sæll , ég er Vigdís af Íslandi .
" Íslendingar seigir Íslandsvinurinn Bruce fylgist að sjálfsögðu vel með fréttum frá eyjunni í norðri þegar hann er heima hjá sér .
Hann sá hvernig þjóðin hagaði sér fyrir hrun og hefur fylgst með því hvernig Íslendingum hefur reitt af eftir hrun .
" Ég hef engar áhyggjur af Íslendingum , þeir eru seigir og vinnusamir .
Ef einhverjir geta lifað af hremmingar eins og efnahagshrun eða náttúruhamfarir þá eruð það þið .
Þetta hef ég sagt við vini mína í Bandaríkjunum og þegar mér liggur mikið á hjarta þá er ég stundum farinn að segja " við Íslendingar " .
Það liggur í eðli ykkar að takast á við mótbyr og þið farið langt á þrjóskunni og bjartsýninni .
Þið eruð óhræddir við að gera mistök .
" Minnisvarði verði reistur Bruce er fæddur í Boston 1947 en ólst upp í bæjunum Bangor og Kennebunk í Maine .
Hann var aðeins fimm ára þegar faðir hans gaf honum myndavél og fljótlega náði hann góðum tökum á ljósmyndun .
" Ég ólst upp við mikið víðerni í Maine en núna er byggðin orðin mun þéttari .
Þegar ég er á Íslandi upplifi ég einmitt þetta víðerni og fallegt landslagið .
Náttúran er sem betur fer enn víða ósnortin .
Ég sakna Íslands og þegar ég er á Íslandi þá sakna ég Maine .
En það sem ég sakna mest þegar ég er hérna heima eru löngu sumarnæturnar á Íslandi .
Eitt sumarið komst ég ekki til Íslands og var alveg ómögulegur .
Það var einfaldlega af því að ég sá ekki til sólar allan sólarhringinn .
" Ást Brúsa á Íslandi hefur ekki náð svo langt að hann ætli að setjast hér að til æviloka .
" Rætur mínar eru hérna í Maine og eitt af því sem kemur í veg fyrir að ég flytji til Íslands er að ég tala ekki íslensku og á afskaplega erfitt með að læra tungumálið .
Einu skiptin sem ég kemst í veruleg vandræði eru þegar ég reyni að tala íslensku , " segir hann og hlær .
Bruce á sér þó þann draum að á Íslandi verði einhvers staðar reistur minnisvarði eða listaverk að honum látnum .
" Ég er ekki búinn að hugsa þetta mjög langt og veit ekki hvar svona steinn ætti að vera , helst einhvers staðar í alfaraleið þar sem fólk gæti séð steininn og hlegið með mér í anda þegar það sæi áletrun undir nafni mínu og ártölum : " Bruce , you must learn Icelandic ! " Þetta er einmitt lýsandi setning um það sem vinir mínir á Íslandi eru stöðugt að segja við mig .
" Bruce brosir og segist heldur ekkert hafa á móti því að fá íslenskan ríkisborgararétt með sama hætti og Bobby Fischer .
" Þetta ferli gekk fljótt í gegn hjá honum og hann þurfti ekki einu sinni að fara á íslenskunámskeið .
Það myndi henta mér mjög vel þar sem á svo erfitt með að læra íslenskuna , " segir hann og hlær .
Málverkin fari á safn Sem fyrr segir hefur Bruce unnið sjö bækur hér á landi , eða fleiri en nokkur barnabókahöfundur í Bandaríkjunum .
Þar af eru þrjár í samvinnu við myndlistarkonuna Gunnellu Ólafsdóttur í Garðabæ .
Gunnella hefur myndskreytt og Bruce skrifað texta og ljóð .
Þau vinna nú saman að nýrri bók en einnig er hann að gera póstkortabók um æðarfuglinn á Breiðafjarðareyjum í samvinnu við fyrirtækið King Eider í Stykkishólmi .
Bókin nefnist " Eiders , from the other side of Iceland " og kemur út næsta sumar .
Verður bókin m.a. seld í Æðarsetri Íslands í Stykkishólmi .
Bruce komst í kynni við Gunnellu þegar hann keypti af henni málverk og þannig hefur hann kynnst fjölda íslenskra listamanna .
Sjálfur segist hann eiga yfir 50 íslensk málverk , bæði eftir þekkta og óþekkta listamenn , en þegar gengið er um húsið sést að þau eru enn fleiri .
Hann segist þá ekki telja allra minnstu myndirnar eða ljósmyndirnar heldur miðar við málverk sem myndu sóma sér á hvaða safni sem er .
Draumur hans er að geta komið myndunum á safn í Bandaríkjunum að honum gengnum .
Uppáhaldsverk hans er nefnilega Draumalandið , eftir Gunnellu , og það stærsta í safninu .
Sjálfur hefur Bruce snúið sér að myndlist samfara ljósmyndun og ljóðagerð .
Á hverjum degi málar hann með vatnslitum og sendir póstkort í tölvupósti til vina og vandamanna víða um heim .
Á þeim lista er m.a. nánasta fjölskylda hans ; sonur , tengdadóttir og tveir afadrengir , sem búa í Sviss .
Vatnslitunum kynntist Bruce einmitt í gegnum eldra barnabarnið , þegar þeir settust niður og fóru að lita með vatnslitum .
Síðan þá hefur hann verið að þróa sig áfram í myndlistinni og m.a. sótt námskeið og vinnustofur í Bandaríkjunum .
" Ljósmyndun , skriftir og myndlist .
Fyrir mig er þetta allt sama ferðalagið .
Þú ert að reyna að tjá tilfinningar og túlka umhverfið með þínum hætti .
Þetta er það sem ég elska að gera .
Ef ég get veitt einhverjum innblástur þá er það frábært , " segir Bruce sem einnig setur vatnslitamyndir sínar inn á bloggsíðuna theartofbruce.blogspot.com .
Þá er hann með ýmsan fróðleik inni á vefsíðunni brucemcmillan.com .
Bruce hefur farið víða í skóla og söfn í Bandaríkjunum og flutt þar fyrirlestra um eigin verk og annarra .
Þar ber Ísland oft á góma og hann er því duglegur að kynna land og þjóð .
" Ég á Einari Gústafssyni í New York og Icelandair mikið að þakka fyrir að hafa haft tækifæri til að koma til Íslands og vinna þar .
Að öðrum kosti hefðu þessar bækur ekki orðið til á Íslandi .
" Eldaði íslenskan fisk Bruce er gestrisinn og að viðtalinu loknu býður hann blaðamanni í mat .
Gestgjafinn kann vel við sig í eldhúsinu og í ljós kemur að hann er listakokkur .
Á boðstólum er íslenskur fiskur .
En ekki hvað ? Fersk þorskflök sem höfðu komið í flugi beint frá Íslandi til Boston um morguninn og voru komin í fiskbúð í Maine síðar um daginn .
Ást Bruce McMillan á Íslandi er ósvikin og við kveðjum þennan lífsglaða listamann með þeim fáu orðum sem hann skilur á íslensku : " Takk fyrir , frábært , bless og sjáumst .
" Heiðraður á safninu Bruce McMillan hefur sent frá sér 45 barnabækur með eigin ljósmyndum en einnig myndskreytingum eftir aðra , eins og Gunnellu Ólafsdóttur .
Frá þeim hafa komið bækurnar The Problem with Chickens , sem náði töluverðri útbreiðslu í Bandaríkjunum , How the Ladies Stopped the Wind og Winter Games .
Aðrar bækur frá Íslandi eru m.a. Going Fishing og My Horse of the North .
Nights of the Pufflings er líklega ein vinsælasta bókin sem Bruce hefur gert og þar á eftir kemur Puffins Climb , Penguins Rhyme , sem er myndabók með stuttum ljóðum um lunda á Íslandi og mörgæsir á suðurskautinu .
Bókin Eating Fractions fór víða í skóla í Bandaríkjunum til kennslu í stærðfræði .
Bruce hefur fengið fjölda viðurkenninga í Bandaríkjunum fyrir bækur sínar .
Árið 2007 fékk hann t.d. heiðursverðlaun Katahdin-verðlaunanna fyrir ævistarf sitt og framlag til barnabókmennta í Maine-ríki .
Á bókasafninu í Shapleigh er Bruce gert hátt undir höfði og starfsmenn hafa heiðrað hann með sérstöku horni í safninu .
Eru heimamenn greinilega stoltir af sínum manni .
