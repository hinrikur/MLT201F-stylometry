Almennt hef ég verið því fylgjandi að auðvelda viðskipti þjóða í milli .
Þar sem ég hef komið að málum hef ég oftar en ekki stutt það að komið sé á regluverki sem auðveldar samskiptin ; að reglur og merkimiðar hafi sömu þýðingu hér og annars staðar .
Þetta hefur að sjálfsögðu kallað á gagnkvæman skilning á hvað skuli búa að baki reglunum og í framhaldinu sameiginlega gæðastaðla .
Með samræmingu hefur mátt færa ýmsa þröskulda niður sem ella stæðu í vegi viðskipta og almennra samskipta , framleiðendum í hag og að sjálfsögðu neytendum .
En stöðlun getur átt sín takmörk .
Í Evrópusambandinu hefur verið mikill áhugi á því að koma á sameiginlegum heilbrigðismarkaði .
Þetta stendur þó í mörgum .
Og ekki að undra .
Danir hafa til dæmis bent á að tilvísanakerfið danska muni ekki standast opnun markaðar á þessu sviði .
Öll samhæfing og stýring á almannafé sem rennur til heilbrigðisþjónustunnar yrði sett í uppnám með almennri markaðsvæðingu kerfisins .
Ef markaður á að fá að njóta sín þarf að ríkja þar ákveðið jafnræði á milli þeirra sem ganga inn á markaðstorgið , hvort sem þeir eru seljendur þjónustunnar eða kaupendur hennar .
Svo hafa skattgreiðendur sinn rétt .
Viðskipti á vissum sviðum eru nefnilega annað og meira en kaup og sala á afurðum .
Stöðlun getur þannig kallað á afnám eða samræmingu ríkisstyrkja – og einnig gæðastaðla .
Í landbúnaði á hvort tveggja við .
Kaup á landbúnaðarvörum frá löndum þar sem landbúnaður er mikið niðurgreiddur eins og tíðkast til dæmis í ríkjum Evrópusambandsins felur það í sér að kaupandinn utan niðurgreiðslusvæðisins nýtur góðs af framlagi skattgreiðenda innan þess .
Svo eru það takmarkanir sem settar eru til að tryggja hámarksgæði .
Þar hafa Íslendingar sýnt mikla fyrirhyggju með markvissu aðhaldi sem svo aftur hefur skilað sér í einstöku heilbrigði búfjárstofna okkar og þar með heilnæmum afurðum .
Margt áhugafólk um aðild Íslands að Evrópusambandinu verður jafnan miður sín þegar á þetta er minnst enda allt slæmt í þess huga sem ekki er eins hér og í ESB .
Að undanförnu hef ég heyrt og lesið hvernig talsmenn Bændasamtaka Íslands útlista alla þá kosti sem eru fólgnir í því aðbúa við smitfrírra landbúnaðarumhverfi en almennt gerist .
Viðbrögð fjölmiðlamanna eru undarlega oft lituð af ýtrustu stöðlunaráráttu .
Ég hef að vísu ekki heyrt spurninguna borna fram ennþá en hún hefur oft legið í loftinu þegar viðmælendur frá Bændasamtökum Íslands hafa skýrt út með dæmum hvernig íslensk landbúnaðarvara er almennt hreinni með tilliti til sjúkdóma og þar með heilnæmari en gerist í ríkjum Evrópusambandsins .
Þarna sé mikill munur á Íslandi annars vegar og Evrópusambandinu hins vegar .
Þá bíð ég eftir spurningunni : " En er það ekki áhyggjuefni ? " Ögmundur Jónasson ogmundur@althingi.is 