Ferill Ragnheiðar Gröndal hófst með hvelli þegar hún var í menntaskóla .
Fyrstu plötuna sína gaf hún út aðeins 17 ára gömul og stuttu síðar var hún sögð af tónlistargagnrýnanda Morgunblaðsins ein efnilegasta söngkona Íslands og var hún þá jafnframt búin að stofna sinn eigin djasskvartett .
Það eru eflaust engar ýkjur að hvert Íslandsbarn hafi verið farið að þekkja Ragnheiði þegar hún var innan við tvítugt , bæði var það yngri kynslóðin og sú eldri .
Þegar hún var 19 ára beindist kastljósið að henni af miklum krafti er hún söng lag Magnúsar Þórs Sigmundssonar , " Ást " , sem verður líklega alla tíð með vinsælustu lögum Íslandssögunnar .
Ragnheiður segir að það fyrsta sem borið er á borð fyrir fólk , eða verði vinsælt í flutningi tónlistarmanns , loði eilíflega við ímynd hans , þótt sú ímynd gefi ekki raunsanna mynd .
Fyrsta sólóplata Ragnheiðar sem og næsta þar á eftir rokseldust og Ragnheiður hlær þegar hún segir að kannski hafi fjöldinn allur talið að " Ást " væri á þeim plötum .
Í það minnsta komu einhverjir að henni og skildu ekkert í því að lagið væri ekki á plötunni sem þeir höfðu verið að kaupa ! Þetta sama ár söng hún inn á fleiri plötur ; sumarsafnplötur , jólaplötu og barnaplötu .
Undirrituð man eftir að hafa tekið stutt viðtal við Ragnheiði fyrir meira en 10 árum .
Einhvern veginn gekk blaðamaður þá út frá því að tónlistarkonan væri eldri í ljósi þess hve langt hún hafði náð .
Blaðamanni þótti sætt að Ragnheiður byggi enn heima hjá foreldrum sínum þegar hann heimsótti hana fyrir viðtalið og hugsaði með sér hvað það væri gaman þegar fullorðnum börnum semdi svona vel við foreldra sína að þau gætu búið í foreldrahúsum frameftir aldri .
En auðvitað bjó Ragnheiður heima , hvar annars staðar hefði hún átt að búa ? Eftir allt var hún enn í menntaskóla , 19 ára gömul ! Hún hafði bara verið til eitthvað svo lengi í tónlistinni að það var næstum fjarstæðukennt að hún væri ekki eldri .
Við Ragnheiður hlæjum að þessu þar sem við sitjum hér meira en tíu árum síðar , Ragnheiður þrítug eftir nokkrar vikur og svo ótrúlega mikið vatn runnið til sjávar en enn er Ragnheiður þessi stjarna sem hún er líklega fædd til að vera .
Ragnheiður er ekki mikið montprik og segist brosandi vona það en hún sé kannski að læra það með árunum að hún megi taka pláss og bera höfuðið hátt .
Nýja platan hennar , Svefnljóð , er sú aðgengilegasta að hennar sögn og að vissu leyti segist hún komin hringinn – eftir nokkrar þjóðlagaplötur sé hún komin með plötu sem sé í hinum " gamla stíl " Vetrarljóða og margir eigi eflaust eftir að taka henni fagnandi .
Hafa þá Íslendingar ekki verið sáttir við þær plötur sem þú hefur gert með annars konar tónlist , eins og þjóðlagatónlistinni ? " Ja , svona .
Dægurmenningin er mjög ríkjandi .
Einhver sagði að platan sem ég gerði árið 2006 , Þjóðlög , hefði verið faglegt sjálfsmorð .
Sú plata kom út í kjölfar vinsælda Vetrarljóða en næstu tvær plötur eftir hana seldust dálítið af sjálfu sér , út á þær vinsældir , þótt þær innihéldu samt allt öðruvísi tónlist .
Á þessum tíma var ég algjörlega að fylgja minni sannfæringu , var blaut á bak við eyrun og áttaði mig ekki á hvernig markaðurinn virkar og að það þyrfti að gera fólki til hæfis en ekki bara eitthvað sem manni sjálfum þætti skemmtilegt að gera .
Í dag reyni ég að fara milliveginn með tónlist sem er bæði frumleg en þó að mínu mati aðgengileg .
En ég er ekki mesti poppari sem þú finnur svo líklega er ég ekki dómbær á það hvað fellur í kramið hjá fólki .
En mér finnst mjög skemmtilegt ef ég næ að gera eitthvað sem fólk nennir að hlusta á .
" Að vísu má segja að Ragnheiður geti vel ræktað þjóðlagatónlistina , þessa sem sumir Íslendingar kalla " skrítna " , úti í Evrópu og í ár hefur verið hún þéttbókuð á tónleika ytra og var að koma úr tónleikaferð þar sem hún spilaði og söng í Austurríki , Sviss og Þýskalandi .
Þetta verður líka raunin á næsta ári en Þjóðverjar virðast ekki aðeins kunna að meta tónlistina heldur vilja þeir allra helst heyra hana á íslensku .
" Það er ótrúlega sérstakt hvað þeir eru opnir fyrir íslenskri þjóðlagatónlist og raunar áheyrendur víðar í Evrópu .
Og það fyndna er að á hverjum einustu tónleikum eru allavega einn eða tveir sem mæta með plötuna Þjóðlög og biðja um að fá hana áritaða .
Samt hefur hún ekkert verið markaðssett sérstaklega í Þýskalandi og erbara seld í 12 tónum og í bókabúðum hér á Íslandi .
Þjóðverjar hreinlega elska að heyra íslenskuna sungna sem og þessa tónlist og það er því ekki síður sem ég horfi út til Evrópu , en ég er með útgefanda í Þýskalandi sem hefur meðal annars gefið út Astrocat Lullaby og Svefnljóð fara sömu leið núna .
Þetta er stór og spennandi markhópur .
" Velgengi getur fyllt mann óöryggi Var það kostur að slá ungur í gegn ? " Eins og það getur verið frábært þá getur líka verið gott að það gerist ekki þegar maður er of ungur því það er kannski ekki orðið mótað í huga manns hvernig maður vill vera .
Ég segi við nemendur mína og tónlistarkonur sem eru nokkru yngri en ég að það sé þess virði að hugsa þetta vel og vanda markaðssetningu á sjálfum sér og efninu sínu .
Ég er fjölhæf , get sungið alls kyns tónlist og það hefur fleytt mér áfram , og ég var líka heppin að fá góð tækifæri .
Ég held ég hafi í raun haft ótrúlegt sjálfstraust þegar ég byrjaði en oft getur velgengni gert mann óöruggan þegar það ætti að vera öfugt .
" Það minnir um margt á lífsreynslu leikkonunnar Emmu Watson hvernig Ragnheiður var sögð erfið þegar hún hafði sterkar skoðanir og vissi enda vel hvað hún var að gera .
" Ég man vel eftir að hafa verið sögð erfið þegar ég held að ég hafi einfaldlega haft kjark til að koma eigin skoðunum á framfæri um hvernig ég vildi útsetja tónlist og slíkt .
Það var pínu skellur og ég sá að ég þyrfti að tóna aðeins niður hreinskilnina og vinna í því að vera ekki alltof mikil " kontrolfrík " .
Í dag finnst mér ég hafa fundið jafnvægi - ég á auðveldara með að vinna með öðrum og tek mark á fólki í kringum mig .
" Ragnheiður segir að einnig að af því hve vel gekk hafi verið auðvelt að halda að allt yrði að gulli og hún hafi orðið hissa þegar það féll ekki allt í kramið eftir beina braut fyrstu árin .
" Það voru pínu viðbrigði þegar ég hætti allt í einu að vera " réttur dagsins " .
Ég þurfti að taka á honum stóra mínum og sætta mig við þá köldu staðreynd að kannski myndi ég aldrei ná sömu vinsældum á Íslandi og þegar " Ást " sat í fyrsta sæti á tonlist.is samfleytt í 4 ár ! Það var einhvern veginn svo sjálfgefið og eðlilegt en svo allt í einu breyttist það og ég var að spila fyrir 8 manns á Café Haití .
Það var bæði hollt og gott .
Ég held því fram að langflestir listamenn séu í grunninn athyglis- og viðurkenningarfíklar sem þurfa að læra að temja sér að vera sama um viðbrögð umhverfisins .
" Við ræðum tónlistargeirann áfram sem Ragnheiður hefur upplifað á alla kanta og hvernig hann snýr að konum .
" Meðal þess sem er athyglisvert er ákveðin mantra í umfjöllun um tónlistarkonur .
Það er ekki óalgengt að í gagnrýni sé sagt að " nú sé þetta alveg að koma " , tónlistarkonan eigi nú " eftir að mótast " og að loksins sé tónlistarkonan " fullþroska " .
Þetta er sérkennilegt , það er í sumum tilfellum eins og að við þurfum að standast ákveðin próf til þess að tekið sé fullt mark á því sem við höfum fram að færa .
Lára Rúnarsdóttir tónlistarkona gerði úttekt á þessu öllu í rannsókn árið 2013 þar sem hún fór yfir stöðuna í íslenska bransanum og það var ákveðin vitundarvakning fyrir mig .
Ég hef líka oft velt því fyrir mér hvers vegna mér takist ekki að búa til megahittara eins og " Ást " og komst að þeirri niðurstöðu að lögin á mörgum plötunum mínum væru bara of sérviskuleg og óútvarpsvæn .
En samt er það ekki svo .
Þetta er flókið mál og erfitt að segja hvort kemur á undan - hænan eða eggið .
" Hittarinn " eða síendurtekningin á honum í útvarpinu .
Líf popparans á Íslandi veltur svolítið á því að útvarpsmenn taki tónlistina upp á sína arma , hvort sem það er af því að þeir fíla hana persónulega eða af því að hún er kynnt nógu vel .
Það skiptir höfuðmáli svo að fólk byrji að kannast við lögin .
" Veit fólk að þú ert að semja sjálf þá tónlist sem þú hefur verið að flytja í gegnum árin ? " Það er bara misjafnt eftir fólki , hversu mikið það hefur kynnt sér málin .
En ég hef líka komist að því að fólki er yfirleitt alveg sama hver semur eitthvað lag .
Það hef ég lært af reynslumiklum íslenskum poppurum , þeir taka sig ekki of hátíðlega og hafa húmor fyrir hlutunum .
Gott lag er alltaf gott lag .
En eins og þetta snýr að mér snýst þetta um stefgjöldin sem eru einn af fáum tekjumöguleikum sem eftir eru í tónlistarheiminum nú þegar plötusala er orðin lítil .
" Ragnhildur Reykhús í kvenkyni Eftir nokkur annasöm ár hér heima ákvað Ragnheiður að fara til New York í nám í djasssöng .
Hún eignaðist þar vini til lífstíðar en var ekki að sama skapi ánægð með námið og fór heim eftir árs nám en rétt eftir að hún kom heim upplifði hún hálfgert skipbrot andlega , búin að keyra sig út og segist ekki hafa verið stödd á góðum stað hugarfarslega .
" Ég lenti í andlegum veikindum rétt eftir tvítugt og það var mikil lífsreynsla .
Það var mér og fjölskyldu minni mikið áfall en þegar frá líður sé ég hvað það var dýrmætur lærdómur .
Ég er til dæmis nokkuð viss um að ég myndi ekki hugsa jafn vel um sjálfa mig og heilsuna mína ef þetta hefði ekki gerst og fyrir það er ég þakklát .
Heilsan er orðin eitt af mínum aðaláhugamálum og það skilar sér í meiri lífsfyllingu og hamingju .
Sem betur fer er umræðan um andleg veikindi komin á þann stað að einhver sem lendir í þeim þarf ekki lengur að skammast sín fyrir að hafa veikst .
Það eru gríðarlega margir þættir sem spila inn í , erfða- og umhverfisþættir , svo sumir eru líklegri en aðrir til að veikjast á þennan hátt án þess að geta nokkuð að því gert .
Ég þekki mjög marga sem eiga svipaða sögu og ég sem hafa algjörlega náð sér að fullu með réttum og markvissum leiðum .
Svo þetta er enginn heimsendir eða dómur yfir manni sem manneskju .
" Þeir sem þekkja Ragnheiði vita að hún er áköf áhugamanneskja um andleg málefni og hefur alla tíð verið .
Daglega les hún bækur er snúa að þeim efnum og á stutt í land með að vera útskrifaður jógakennari .
" Ég veit nokkurn veginn hvað hentar mér með mataræðið og til dæmis gerir sykur mig dofna , veikir mig og gerir mig viðkvæmari .
Hins vegar leita ég oft í ruslkolvetni þegar ég er stressuð og vil deyfa mig þegar ég þyrfti einmitt á allri hugarorkunni og kröftunum að halda .
Ég er óttalegur sælgætisgrís og veit fátt betra en að borða dísæta eftirrétti .
En til að stemma stigu við þessum persónuleikaöfgum reyni ég að vera reglulega í jóga og svo finnst mér ekkert betra en að lyfta lóðum .
Jógað nærir inhverfu hlið manns meðan að lóðin kveikja á veiðieðlinu og láta mann langa í kjöt og fisk .
Við höfum öll þetta eðli í okkur .
Bara spurning hverju við viljum veita mesta athygli .
" Almennt séð segist Ragnheiður þó hafa sífellt minni og minni lyst á dýraafurðum .
" Ég veit að samkvæmt nýjustu næringarfræðirannsóknum er best fyrir okkur að fá dýraprótín en hins vegar hef ég bara svo óskaplega mikla samúð með elsku dýrunum .
Hún bara ágerist og skynsemin fær engu um það ráðið .
Nýlega las ég svo að það er ekkert skárra að drekka mjólk eða borða egg því þeim dýrum er slátrað um leið og ekki er þörf fyrir þau lengur ! Þetta er að sjálfsögðu gangur náttúrunar en jógafræðin kenna okkur að við erum öll jafnréttháar verur , menn og dýr , og viti bornir einstaklingar ættu ekki að leggja sér lík af öðrum skepnum til munns .
Ég tek reglulega vegan-tímabil og vonandi tekst mér einhvern tímann að stíga það skref til fulls enda hallast ég að því að það sé hið eina siðferðislega rétta í stöðunni - og líka best fyrir jörðina okkar .
Stundum geta ítalskar kjötbollur og pylsur bara verið svo aðkallandi og eins og ég segi , persónuleiki minn er fullur af andstæðum og ég er algjör Ragnar Reykás .
Eða Ragnhildur Reykhús í kvenkyni .
" Textar eftir þjóðþekkt skáld Ragnheiður hefur verið með Guðmundi Péturssyni gítarleikara og tónlistarmanni í mörg ár og saman eiga þau Gunnar Magnús , sem er tæplega þriggja ára .
Þau hafa unnið mikið saman og gera það vel , án nokkurra rifrilda eða dramatíkur að sögn Ragnheiðar , enda hafi þau verið afar góðir vinir alla tíð .
Þau séu ólík , Guðmundur er jarðbundinn rökhyggjumaður og Ragnheiður segist hafa lært af honum að maður þurfi ekki að bera tilfinningarnar utan á sér .
" Hann hefur sérstæða og djúpa ástríðu fyrir tónlist , ég þekki engan eins og hann að því leyti .
Meira að segja ég þarf stundum frí frá tónlistinni en hjarta hans slær þar eilíflega og hann er alltaf með tónlist í eyrunum þegar hann er ekki að spila hana .
" Fjölskyldulífið inniheldur líka kettina Bangsa og Mura .
" Á Bangsa vantar eina loppu en hann er svolítill klaufi og væri eflaust greindur með ADHD væri hann manneskja .
Muri er algjör andstæða við hann .
Hann mjálmar eiginlega ekki og er svona þögla týpan .
Það er stundum hálfóþægilegt hvað hann er gáfaður .
Okkur finnst eins og hann skynji mannlegt tungumál og nemi allt .
Þegar við sýnum Bangsa of mikla athygli verður Muri svartur í augunum af höfnunartilfinningu .
Hann ætti hreinlega ekki að vera köttur .
Það hefur verið mikið að gera síðustu tvö árin , mikil ferðalög og spilamennska útum allar trissur , og þar sem við Gummi vinnum mikið saman hafa fjarvistir verið þó nokkrar frá Gunnari Magnúsi .
En sem betur fer eigum við mjög sterkt bakland og fáum mikla hjálp .
" Hvernig veganesti fékkstu frá þínu baklandi – frá foreldrum þínum ? " Foreldrar mínir eru harðduglegt fólk , bæði jarðbundin og skynsöm , og kenndu okkur að maður þyrfti að hafa fyrir hlutunum .
Fyrst og síðast veittu þau okkur endalausa ást , þolinmæði , hvatningu og öryggi og fyrir það er ég þeim eilíflega þakklát .
Það er mjög gott að eiga þau að þegar við förum utan í tónleikaferðir , þau eru eins og aukaforeldrar að því leytinu .
" Þegar þú horfir til baka – hvað stendur upp úr ? " Astrocat Lullaby gerir það , það var plata sem ég samdi og útsetti algerlega á mínum forsendum og ég er mjög stolt af henni .
Svefnljóð er plata sem mun örugglega skipa sama sess .
Þetta eru lög frá ýmsum tímum , sum þeirra gerði ég fyrir sex árum og svo er þar að finna nýjar útgáfur af gömlum lögum .
Ég er með sálm á plötunni sem er saminn við ljóð Sigurðar Pálssonar , þrír textar eru eftir Hallgrím Helgason , eitt lag er eftir Gumma og svo er titillag plötunnar " Svefnljóð " gert við ljóð Kristínar Jónsdóttur frá Hlíð í Lóni , úr bókinni Bréf til næturinnar , bók sem vakti mikla athygli og fjallaði um ást í meinum .
Þetta er poppuð plata fyrir mig en ég veit að það er fólk sem mun elska hana og ég vona innilega að hún nái að rata í hendurnar á þeim sem kunna að meta hana og þurfa á henni að halda , " segir Ragnheiður , eftirvæntingarfull eftir því sem framundan er og að sjálfsögðu afmælinu um miðjan desember .
" Ég hlakka rosalega til og vona að ég nái að fylla salinn af dyggum aðdáendum .
" 