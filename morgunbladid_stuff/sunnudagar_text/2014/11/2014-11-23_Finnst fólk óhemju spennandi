Í endurminningabók sinni Svarthvítum dögum segir Jóhanna Kristjónsdóttir frá æsku sinni til sextán ára aldurs .
Þetta er mannmörg bók því Jóhanna segir ekki bara eigin sögu heldur einnig sögu foreldra sinna og foreldra þeirra , vina , kunningja og samferðafólks .
Þegar bókin er lesin vekja konurnar í kringum Jóhönnu ekki síst athygli lesandans og virðast vera mun meiri hörkutól en karlarnir .
Jóhanna er fyrst spurð um þessar sterku konur .
" Ég vil meina að konur séu yfirleitt mjög sterkar og held að það hafi valist að mér sterkar konur , " segir hún .
" Þegar ég fór að velta móðurömmu minni fyrir mér fannst mér forvitnilegt hvað hún var miklu geðsterkari en þessi létti , ljúfi og glaði hagyrðingur sem hún skildi við .
Það sama átti við um föðurömmu mína sem var ljósmóðir og fór til starfa í öllum veðrum og vindum og tók hvítvoðunga með sér heim .
Maðurinn hennar , afi minn , var sæmilegur bóndi , en aldrei mjög sterkur karl held ég .
Síðan var mamma , sterk manneskja og dálítið frek .
Reglusöm og skipulögð .
" Það kemur vel fram í bókinni að í fjölskyldu þinni var fólk sem talaðist ekki við .
Afi þinn og amma töluðust ekki við og mamma þín talaði ekki við tengdamóður sína .
Tókstu þennan ágreining inn á þig ? " Nei , hann hafði ekki mikil áhrif á mig , mér fannst þetta bara óskaplega spennandi og varð forvitin yfir þeirri dramatík sem lá þarna að baki , til dæmis varðandi móðurafa minn og -ömmu sem töluðust ekki við , hún hataði hann öllum stundum .
En ég skal segja þér , að núna er hún búin að sættast við hann .
Eftir að þau höfðu bæði verið dáin í nokkurn tíma fór mamma á miðilsfund og þá komu þau þar saman , orðin sátt .
Þau hafa sennilega sæst í himnaríki .
Mamma trúði þessu og mér finnst þetta krúttleg saga .
Mamma gat verið mjög stíf og það fór ekkert á milli mála að henni líkaði mun verr við tengdamóður sína en tengdamóðurinni við hana .
Tengdamóðurinni var nokkuð sama og var ekki dramadrottning .
Mér fannst þessi ágreiningur mömmu við tengdamóður sína spennandi en líka dálítið asnalegur og sumpart bera vott um hræsni .
Ég segi frá því í bókinni að eftir að amma dó felldi mamma tár í kirkjugarðinum og þá spurði ég hana af hverju hún hefði verið að gráta þegar henni var svona illa við ömmu .
Henni hnykkti við .
Fyrir mér barninu var þetta einfalt mál , hún hefði ekki átt að gráta ef henni var illa við ömmu .
" Þetta var fólk sem var ekki mikið fyrir að kvarta .
Heldurðu að það hafi haft áhrif á þig ? " Þetta fólk kvartaði alls ekki og ég held að það hafi haft áhrif á mig .
Nú eru allir svo opnir og ef eitthvað ber út af þá eru menn byrjaðir að kvarta .
Þessi endalausa tilfinningalega opnun í nútímanum er góð svo langt sem hún nær , en hún nær ekki alltaf mjög langt .
" Þú ert ekki að draga upp neina glansmynd í þessari bók og þar kemur fram að þér líkar ekki við alla .
Varstu ekkert smeyk við að vera svona hreinskilin ? " Mér finnst að þegar maður skrifar bók eins og þessa þá verði maður að segja hvað manni finnst en ekki sleppa því af ótta við að móðga einhvern eða að það komi illa við einhvern .
Ég veit ekki hvort ýmislegt sem ég segi þarna mælist vel fyrir eða ekki en það verður þá að hafa það .
Auðvitað er það þannig í lífinu að manni líkar ekki vel við alla , en ég hef alltaf haft óskaplega mikinn áhuga á fólki og fundist fólk óhemju spennandi .
" Barnsleg hugsjón Nú er ævi okkar kaflaskipt , hvað finnst þér hafa verið besta tímabilið í þínu lífi ? " Ég get tínt út fín tímabil eins og vistina í Dölunum , sem ég skrifa um í bókinni , sem var afskaplega eftirminnilegur og góður tími , og það voru margar góðar stundir þegar ég var gift Jökli .
Svona á heildina litið finnst mér lífið mitt hafa verið skemmtilegt .
En að sumu leyti held ég að besta tímabilið sé frá því að ég hætti á Mogganum og flestar götur síðan .
" Það er sagt að það sé erfitt fyrir konur að fá vinnu eftir fimmtugt , en þá fórst þú sannarlega að blómstra , hættir í starfi sem blaðamaður og fórst að ferðast til ókunnra landa og skrifa bækur .
" Ég veit að konur á aldrinum fimmtíu og fimm til sextugs , hvað þá eldri , eiga erfitt með að fá vinnu sem er bara ruglað því þær eru besta vinnuaflið í landinu enda afskaplega samviskusamar , hafa reynslu og búa yfir þekkingu og mannskilningi .
Mér finnst skelfilegt að við skulum vera að henda þessum konum og ekki vilja sjá þær .
Það hefur ekki reynt á þetta hvað mig varðar .
Ég hætti á Mogganum fimmtíu og fimm ára gömul af því að mig langaði til að gera eitthvað annað .
Ég hafði ferðast víða meðan ég var á Morgunblaðinu í erlendum fréttum .
En á þessum tímapunkti hafði ég fengið mig fullsadda .
Mig langaði ekki að vera þar hálfánægð eða óánægð til sjötugs og fara þá kannski á þolanleg eftirlaun .
Í gamla daga lagði ég stund á hebresku í Háskólanum hér og hafði lengi haft áhuga á semitískum málum .
Mig langaði að geta gert mig skiljanlega á arabísku , ég var alltaf með annan fótinn í þessum löndum .
Svo ég ákvað að læra arabísku .
Fór til Kaíró og eftir veturinn var ég uppgefin .
Þá sneri ég heim , bræddi með mér hvað mig langaði að gera .
Á meðan ég hugsaði málið fór ég í fisk á Þórshöfn , hélt fyrirlestra , bar út póst hér í Reykjavík og svo fór ég aftur til arabalandanna , nánar tiltekið Sýrlands , og hélt áfram að læra .
Eftir að heim kom tóku við fyrirlestrar á ný , meðal annars námskeið um menningarheim araba , kennsla í arabísku fyrir byrjendur .
Og svo tók við að fara með fólk í ferðir þangað .
Auk þess skrifaði ég fáeinar bækur .
" Stundum er sagt að fólk sé í eðli sínu alls staðar eins .
Þú hefur ferðast mikið , hefur þér sýnst að þetta sé rétt eða er þetta bara klisja ? " Ég held að þetta sé hárrétt og algjörlega laust við að vera klisja .
Fólk er alls staðar eins .
Fólk mótast vissulega af aðstæðum , trú og siðum en þegar maður er einn með manneskju þá nær maður sambandi við hana og skilur hana þótt hún tali ekki sama tungumál og maður sjálfur og hafi ekki lifað sama lífi á allan hátt .
" Erum við Íslendingar fordómafullir í garð útlendinga ? " Í heildina litið erum við ansi þröngsýn þjóð .
Maður sér það út um allt og ekki síst á þessum blessuðu kommentakerfum sem nú ríða húsum , þar er ansi grunnt á fordómum , sem oft eru sprottnir af vanþekkingu .
Þegar ég fór að fara með fólk til arabalanda og víðar var það líklega til komið af barnslegri hugsjón , ég vildi sýna fólki að heimurinn væri ekki eins og það héldi að hann væri .
Fjölmargir hrukku í kút þegar þeir heyrði araba nefnda , þeir áttu að vera svo hræðilegir og umfram allt ofboðslega vondir við konur .
Umhyggja karla einkum og sér í lagi fyrir konum í þessum heimshluta var stundum ansi vönkuð og ekki alveg í samræmi við hegðun sumra þeirra heima hjá sér .
Þegar fólk hafði ferðast um þessi framandi lönd þó ekki væri nema í nokkrar vikur þá breyttust hugmyndir þess .
Það sá atburði og mannlíf í nýju ljósi og áttaði sig á ýmsu sem hafði áhrif á viðhorf þess .
Þetta á ekki aðeins við um ferðir til arabalanda heldur nefni ég Íran .
Þangað finnst fólki ævintýralegt að koma .
" Menntun stúlkna lykilatriði Þegar við horfum á heiminn sjáum við alls kyns illsku og þar er nærtækast að nefna grimmdarverk samtaka sem kenna sig við Íslamska ríkið .
" Mér finnst voðalegt þegar trúin er notuð til að afskræma hluti .
Núna er talað um að múslímaheimurinn logi í átökum .
Þetta er svipað og gerðist á miðöldum þegar kristni heimurinn framdi illvirki , breytti landamærum og svívirti fólk .
Við sjáum forneskjuleg vinnubrögð víða í hinum múslímska heimi sem segja okkur meðal annars að mörg þeirra standa meðal annars Vesturlöndum ekki á sporði hvað varðar menntun .
Ég hef trú á því að menntun og alveg sérstaklega menntun stúlkna sé lykilatriði í því að breyta þessu .
Það sem hin pakistanska Malala er að gera er stórkostlegt .
Hún og aðrar stúlkur eru að skapa jarðveg fyrir breytingar .
Það er engin sátt um Malölu í Pakistan en þar er líka hræðilegt ástand , mikil grimmd og skelfing .
Ég kynntist fyrir þó nokkrum árum spænskri stúlku í Jemen sem var leiðsögumaður og hún sagði mér að eina landið sem hún væri hrædd við að fara með ferðamenn til væri Pakistan .
Þessi átök og skelfingar eru flóknari en svo að við getum afgreitt þau með einhverri alhæfingu .
Aftur á móti hættir okkur til að gera það .
Það ríkir nokkur misskilningur um stöðu kvenna í múslímskum ríkum .
Þar er vissulega ekki jafnrétti á sama hátt og hér en samt jafnrétti samkvæmt íslam .
Íslam eru mjög kvennavæn trúarbrögð , en eins og gyðingatrú og kristni mótast þau náttúrlega af þeim tíma sem þau koma fram .
Við getum nefnt Gamla testamentið í þessu sambandi en þar er alls kyns subbuskapur .
Kristnin ber af miðað við ýmis önnur trúarbrögð og hún boðar kærleik .
Kærleikurinn er líka í íslam en á síðustu fjórum árum hefur hann algjörlega týnst .
Þegar ég bjó í múslímskum löndum fyrir tíu til tuttugu árum var þar allt á blússandi uppleið .
Þess vegna meðal annars er ömurlegt að fylgjast með framvindu mála þarna núna .
Þar eru femínistar þótt áherslur þeirra sé ekki eins og hér , en það er ekki víst að vestrænir femínistar eigi alls staðar heima .
Vestrænir femínistar eru örugglega ósammála þessu en þar sem ég tel mig til femínista get ég sagt þetta hreinskilnislega .
" Þú hefur verið að glíma við veikindi , hversu alvarleg eru þau ? " Ég greindist með staðbundið krabbamein , æxli var nýlega tekið úr lunga .
Ég þarf ekki að fara í frekari meðferð en það tekur mig nokkra mánuði að jafna mig .
Þannig að ég má teljast heppin , þótt ekki hafi verið gaman að verða fyrir þessu .
" Fylgistu með jólabókavertíðinni ? " Ég skrifaði mikið um bækur í gamla daga , stundum um þrjár til fjórar bækur á viku , og fylgdist því mjög vel með jólabókavertíðinni .
Eftir að ég hætti að gagnrýna gat ég ekki lesið bækur í nokkur ár en svo jafnaði ég mig og fór að lesa aftur .
Ég fylgist sæmilega með og hef afgerandi skoðanir á bókum .
Þetta árið líst mér vel á Orra Harðarson og Ófeig Sigurðsson .
Sjálf mun ég svo vera eitthvað á ferðinni að lesa upp .
Mér finnst óskaplega gaman að hitta fólk , ekki bara til að spjalla um bókina mína heldur rabba um lífið og tilveruna .
" 