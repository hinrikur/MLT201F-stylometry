Ekkert jafnast á við París .
Borgin er gædd óræðum sjarma og flestir sem koma þangað vilja koma aftur – og aftur .
Aðdrátturinn er líka óþrjótandi : Eiffel-turninn , Sigurboginn , Notre Dame-kirkjan , Versalahöllin , áin Signa , Louvre-safnið og gröf Jims Morrisons .
Svo fátt eitt sé nefnt .
Orri Páll Ormarsson orri@mbl.is Sigurboginn rís tignarlegur upp úr meðalmennskunni .
Ys og þys er við þetta fræga kennileiti í París á þessum morgni sem endranær .
Á aðra hönd spássera þrír hermenn undir alvæpni og á hina gerir trúður nokkur sitt besta til að fanga athygli gesta og gangandi .
Myndavélar eru á lofti og spéfuglinn má til með að vera á sem flestum myndum .
Ferðalöngum til mismikillar gleði .
Sumir brosa í kampinn , aðrir stugga ólundarlega við trúðnum .
" Farðu frá ! " Ung stúlka gerist ágeng .
" Do you speak english ? " Í ljós kemur að hún er að safna undirskriftum til að knýja á um betri aðbúnað fyrir hreyfihamlaða .
Gangi henni vel ! Undir Sigurboganum sjálfum er hermanna sem týndu lífi í fyrri heimsstyrjöldinni sérstaklega minnst en um þessar mundir er öld liðin frá því sá hildarleikur hófst .
Vinsælt er að bregða sér upp á þak þessa magnaða mannvirkis , þar sem útsýni er prýðilegt yfir borgina .
Sigurboginn stendur við Charles de Gaulle-torg sem markar af helstu götu Parísar , Avenue des Champs-Élysées , í vestri .
Gatan er kennd við Elysiumsléttuna , þar sem sálir hinna dyggðugu fengu hvíld , samkvæmt grískri goðafræði .
Leikhús , veitingahús og verslanir setja sterkan svip á Avenue des Champs-Élysées og ósjaldan rýkur úr greiðslukortum fólks þegar það yfirgefur svæðið .
Sjálfur lýsi ég því yfir í vitna viðurvist að hver stund sem ég ver í verslunum sé glataður tími sem ég fái aldrei aftur .
Geng að því búnu inn í fatabúð .
Ég meina , hjónaband er í eðli sínu málamiðlun .
Það er svo merkilegt að ég get gengið heilu borgirnar enda á milli án þess að blása úr nös en um leið og ég er búinn að vera meira en tvær mínútur inni í fataverslun tek ég að mæðast ógurlega og fæturnir verða skyndilega eins og brúarstólpar .
Hverju sætir þetta ? Bjart allan sólarhringinn Þar sem ég veit að frúin þarf sinn tíma staulast ég sem leið liggur inn í herradeildina .
Rekst meira að segja á peysu sem ég get vel hugsað mér að eignast .
Verst að hún er til í þremur litum .
Ég fyllist valkvíða .
" Get ég hjálpað þér , herra minn ! " Skyndilega stendur ungur maður , klæddur eins og álfur við hlið mér .
Brosir út að eyrum .
" Tja , ég er að spá í þessa peysu , átta mig bara ekki á litnum , " segi ég .
" Mátaðu þær bara allar .
Allt í lagi að gera það hér .
Þarna er spegill , " segir álfurinn .
Fyrsta peysan er blá á litinn .
" Ég veit ekki alveg hvort þetta ert þú ? " segir álfurinn og eitt augnablik finnst mér eins og hann sé að leggja fyrir mig einhverja heimspekilega þraut .
Svo er ekki .
Álfurinn hefur bersýnilega djúpa tilfinningu fyrir litum .
Það fer ekkert milli mála þegar ég smeygi mér í þá vínrauðu .
" Nei , nei , nei .
Þessi er ómöguleg .
Eldir þig um mörg ár , " fullyrðir hann .
Hér tala menn greinilega enga tæpitungu .
Þá er bara sú gráa eftir .
Hún steinliggur .
" Núna erum við að tala saman .
Þetta ert þú ! " Á dauða mínum átti ég von en ekki því að finna mig í fatabúð í París .
" Hvaðan ertu ? " spyr álfurinn að skilnaði .
" Frá Íslandi .
" " Íslandi ! " hrópar álfurinn upp yfir sig .
" Þangað verð ég að koma .
Vinir mínir hafa verið þar og segja að það sé bjart allan sólarhringinn .
Er það satt ? " " Já , já , " staðfesti ég en hryggi álfinn með þeim tíðindum að það sé aðeins yfir hásumarið .
" Nújæja .
Hver þremillinn .
En ég kem samt ! " Vertu velkominn ! Rólegt hjá vatnssölum Auðvelt er að njóta miðborgar Parísar á tveimur jafnfljótum .
Rölta sem leið liggur niður Champs-Élysées að Concorde-torgi , þar sem Loðvík konungur sextándi , María drottning Antoinette og fleiri fyrirmenni fóru undir fallöxina í byltingunni .
Lýðurinn malaði af fróun .
Tuileries-garðurinn skilur að Concorde-torg og Louvre-safnið .
Þar stóð áður konungshöllin , Tuileries , en Parísarkommúnan lét brenna hana 1871 .
Garðurinn iðar gjarnan af lífi og við erum ekki fyrr gengin inn að við mætum brúðhjónum .
Brúðurin dregur slóðann mæðulega á eftir sér í mölinni .
Hann er örugglega fjórir metrar .
Myndasmiðir koma í humátt á eftir þeim .
Fyrstu en alls ekki seinustu brúðhjónin sem við rekumst á í þessari alkunnu höfuðborg ástarinnar .
Við hjónin lentum einu sinni í hitabylgju í París og þá var ómetanlegt að geta leitað skjóls fyrir sólinni undir trjánum í Tuileries-garðinum .
Þá mökuðu vatns- og sólgleraugnasalar krókinn .
Menn borguðu glaðir margfalt verð fyrir hálfpott af vatni .
Minna er að gera hjá þeim núna enda þótt prýðilegasta veður sé í París , heiðskírt , sól og átján stiga hiti .
Ekki sem verst um miðjan október .
Notalegt er að tylla sér við gosbrunnana í Tuileries-garðinum , glugga í tímarit , blað eða bók – eða stara bara á bununa .
Við austari enda Tuileries-garðsins er sjálft Louvre-safnið .
Mest sótta safn í heimi .
Um tíu milljónir manna stinga þar við stafni á ári hverju .
Safnið er lokað þennan dag , eins og aðra þriðjudaga .
Það kemur ekki að sök , við höfum skoðað safnið áður .
Alla sextíu þúsund fermetrana , held ég svei mér þá .
Móna Lísa hefur örugglega ekkert stækkað .
Glerpíramídinn í hallargarðinum var umdeildur á sinni tíð en í dag getur maður varla hugsað sér Louvre án hans .
Rauðvín af stút – í hádeginu Frá Louvre er upplagt að rölta niður að Signubökkum og fylgja ánni , sem setur sterkan svip á miðborgina , niður í Latínuhverfið .
Á leiðinni verða á vegi manns fjölmargir götusalar sem selja allt milli himins og jarðar úr básum sínum .
Einn þeirra fær sér gúlsopa af rauðvíni .
Af stút .
Það er nú einu sinni komið hádegi ! Hetjur gærdagsins eru áberandi á myndum , Jim Morrison og lafði Díana , sem sáluðust bæði í París , John F. Kennedy , Marilyn Monroe og Jimi Hendrix .
Fólk sem fór en hefur samt aldrei farið .
Latínuhverfið , sem er á vinstri bakka Signu , er með þeim skemmtilegri í París enda spriklar það af fjöri .
Veitingastaðir , kaffihús , verslanir og svo hinn víðfrægi Sorbonne-háskóli .
Nafn hverfisins tengist honum einmitt .
Þar var nefnilega kennd latína á sinni tíð .
Það er ekki flóknara .
Þarna er líka skemmtilegan garð að finna , Lúxemborgargarðinn og samnefnda höll .
Parísarbúar passa vandlega upp á grænu svæðin .
Skammt frá Latínuhverfinu á lítilli eyju úti í miðri Signu , Île de la Cité , stendur eitt frægasta guðshús í heimi , Notre Dame , ellegar Vor frúar kirkja , sem ber gotneska tímabilinu í frönskum arkitektúr fagurt vitni .
Á bekk í garðinum , sem umlykur kirkjuna , situr kona og les .
Ekkert virðist geta raskað ró hennar fyrr en hópur ungmenna hlammar sér niður við hliðina á henni – með krásir frá McDonalds .
Þeim liggur hátt rómur og aumingja konan hrökklast yfir á annan bekk .
Nú skilur maður hvers vegna við , bókaþjóðin , hristum af okkur McDonalds .
Með símann á stöng Handan bekkjarins er maður með símann sinn á stöng .
Þetta er ekki grín ! Það er sumsé nýjasta æðið í myndasmíð , að smeygja símanum , það er myndavélinni , upp á stöng og ná þannig myndum sem erfitt er að ná með öðrum hætti .
Þessi ágæti maður virkar hæstánægður með afraksturinn og gengur hröðum skrefum á braut .
Við fylgjum honum , þó á lægra tempói , enda engin ástæða til að fara sér óðslega í París .
Lokaleggur göngutúrsins þennan daginn er aftur yfir á hægri bakka Signu og upp á Bastillutorgið .
Þar er meðal annars að finna Bastillu-óperuna , þar sem Kristinn okkar Sigmundsson hefur unnið ófáa sigrana á umliðnum árum .
Rakarinn í Sevilla er nýkominn á fjalirnar en Kristinn er fjarri góðu gamni .
Stendur loks á íslensku óperusviði aftur .
Sem endranær við góðan orðstír .
Hvar er betra að ljúka deginum en við Eiffel-turninn ? Taka lestina frá Bastillunni , gegnum miðborgina og yfir á vinstri bakka Signu .
Hoppa út á Bir-Hakeim .
Fljótlega blasir Eiffel-turninn , sú völundarsmíð , við .
Geggjaður á daginn en gjörsamlega ómótstæðilegur í kvöldroðanum .
Upplýstur .
Sumir láta sér nægja að stara bara í forundran á fyrirbærið , aðrir skella sér með lyftunni alla leið upp á topp .
Útsýnið yfir borgina er ekki amalegt – úr tæplega þrjú hundruð metra hæð .
Svei mér ef íslenska haustið er ekki þarna uppi líka ...
Myllan í kvöldroðanum Hótelið sem ég gisti á er staðsett rétt við Clichy-torg og Clichy-breiðgötu sem skilur að níunda og átjánda hverfi í París .
Um það bil þrjá kílómetra norður af miðborginni .
Þekktasta kennileitið í grenndinni er Rauða myllan , Moulan Rouge , en þangað er aðeins fimm mínútna gangur .
Sögufrægur kabarett þar sem fönguleg fljóð hafa dansað can can allar götur frá 1889 .
Af röðunum fyrir utan að dæma hefur ljómi Rauðu myllunnar síst fölnað í seinni tíð .
Þær náðu langt upp eftir götunni á kvöldin .
Íburðurinn er ekkert endilega mikill en rauða myllan á þaki hússins sjálfs hefur klárlega sinn sjarma – ekki síst í húminu , þegar hún er böðuð ljósum .
Þar sem við hjónin virðum dýrðina fyrir okkur eitt kvöldið klappar austurlenskur ferðamaður á öxlina á mér og býðst vinsamlega til að að smella af okkur ljósmynd .
Að sjálfsögðu .
Við erum þarna í hjarta næturlífsins í París .
Verst hvað maður er orðinn kvöldsvæfur .
Montmartre-hæðin er skammt undan í norðri með sína tilkomumiklu Sacré-Cœur-basilíku .
Listin hefur löngum blómstrað í Montmartre en menn á borð við Pablo Picasso , Salvador Dalí , Claude Monet og Vincent van Gogh munduðu þar allir pentskúfinn á sinni tíð .
Sunnar í níunda hverfi er meðal annars að finna gömlu Parísaróperuna í Garnier-höllinni og stórverslunina Galeries Lafayette .
Neðanjarðarlestakerfið í París er hið aðgengilegasta og ekki tekur margar mínútur að renna sér beina leið frá Clichy-stöðinni niður á aðalgötu borgarinnar , Avenue des Champs-Élysées .
Hvíl í friði ! Stærsti kirkjugarðurinn í París er Père Lachaise í austurborginni , tuttugasta hverfi .
Hann var vígður 1804 og hefur haft mikið aðdráttarafl gegnum tíðina enda hvíla þar margar merkilegar persónur , ekki síst listamenn .
Nægir þar að nefna Jim Morrison , Édith Piaf , Oscar Wilde , Frédéric Chopin , Georges Bizet , Marcel Proust og Yves Montand .
Á til þess að gera svölum rigningarmorgni eru þónokkrir gestir í garðinum og maður áttar sig snemma á því hvert straumurinn liggur – að leiði Morrisons .
43 árum eftir andlátið dregur gamli Doors-söngvarinn ennþá til sín aðdáendur – og aðra forvitna gesti .
Legstaður hans lætur ekki mikið yfir sér en vegna ágangs er búið að gyrða hann vandlega af .
Aðstandendur og yfirmenn kirkjugarðsins fengu á sínum tíma nóg af skemmdarverkum og almennum yfirgangi .
Steinninn er einfaldur .
Á honum stendur : James Douglas Morrison , 1943-1971 .
Sjálfum sér samkvæmur .
Sú fullyrðing er raunar á grísku og nokkuð flóknari sem slík en merkingin ku vera þessi .
Gangið vel um ! Mun rólegra er við leiði hinna listamannanna sem nefndir voru hér að ofan .
Édith Piaf er grafin við hlið dóttur sinnar , Marcelle , föður , Louis-Alphonse Gassion , og annars eiginmanns , Théo Lamboukas .
Ekki fer mikið fyrir þeim grafreit .
Gröf Oscars Wilde er nokkuð áberandi en tilmæli frá fjölskyldu hans vekja eftirtekt .
Gestir eru beðnir að ganga vel um enda hvíli tiltekt á herðum ættingja .
Það er vitaskuld virt .
Skammt þar frá er minnisvarði um þá sem fórust þegar Airbus-vél Air France á leið frá Rio de Janeiro til Parísar varð hafinu að bráð 1. júní 2009 .
Allir um borð , 228 manns , týndu lífi , þeirra á meðal einn Íslendingur , Helgi Gústafsson .
Blessuð sé minning þeirra ! Viðundrið Versalir Auðvelt er að una sér dögum og jafnvel vikum saman í miðborg Parísar en fyrir þá sem vilja fara aðeins út fyrir hana er óhætt að mæla með Versala-höllinni og ótrúlegum görðum hennar .
Þegar höllin var byggð , á sautjándu öld , voru Versalir sveitaþorp en í dag eru þeir eitt af úthverfum Parísarborgar .
Frakkakonungur hafði þar aðsetur frá 1682 til 1789 , að byltingin braust út .
Hermt er að María drottning Antoinette hafi haft yndi af því að leika jóðlandi alparós í görðunum ásamt hirðmeyjum sínum .
Milli þess sem hún borðaði brauð og kökur .
