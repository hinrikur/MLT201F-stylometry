Auðugar námur ýmissa hráefna , vatnsorka , hernaðarleg aðstaða , hugsanlega olía / gas og svo gætu mikilvægar siglingaleiðir um svæðið opnast .
Er ásælni stórfyrirtækja og stórvelda í auðæfi norðurhjara aðeins tækifæri til að hagnast eða ættu menn að fara varlega til að stofna hvorki náttúrunni né sjálfstæðinu í hættu ? Grænlendingar stefna að sjálfstæði en eru háðir Dönum um helming ríkisútgjalda .
Nýlega sprakk grænlenska stjórnin , þingkosningar verða 28. nóvember og ætlunin er efna til þjóðaratkvæðis um heimild til að nýta stóra úrannámu .
Ekki er eining um það hvaða tækifæri beri að grípa .
Franskur fræðimaður , dr. Damien Degeorges , lauk á sínum tíma námi í Norðurlandafræðum og pólitískum samskiptum , hann ritaði doktorsritgerð sína um hlutverk Grænlands á norðurheimskautssvæðinu .
Degeorges , sem er dönskumælandi og hefur fengist við þessi málefni í áratug , rekur ráðgjafarfyrirtæki í Reykjavík .
Hann segir að möguleikarnir séu geysimiklir á Grænlandi , annað mál sé hvernig nýta eigi þá til að auka tekjur landsmanna .
" Væntingarnar hafa verið miklar , " segir hann og nefnir dæmi .
" Áhrifamikill stjórnmálamaður á Grænlandi sagði árið 2007 að eftir 10 ár myndu Grænlendingar ekki hafa þörf fyrir fjárhagsaðstoð Dana og minnti á áætlaðar tekjur af olíunni .
En varðandi námuvinnslu hefur aðalvandinn verið óstöðugleiki í regluverkinu frá því í fyrra : Það mun sannarlega ekki ýta undir fjárfestingar ef Grænlendingar breyta regluverkinu í þessum geira í hvert sinn sem ný stjórn tekur við , " segir Degeorges .
Hann segir áhuga Kínverja á námum Grænlands ekki nýjan af nálinni , mikið hafi verið um gagnkvæmar heimsóknir ráðamanna .
Í fyrra ræddi grænlenskur ráðherra við kínverskan kollega sinn og urðu þeir sammála um að " efla samstarf á sviði hráefna " .
Degeorges segir að ferðaþjónusta sé einnig afar álitleg grein fyrir Grænland ekki síður en Ísland .
Hlutverk flugvallanna í Keflavík og Reykjavík geti orðið mjög stórt vegna skorts á innviðum af því tagi á Grænlandi , þeir geti orðið " alþjóðaflugvöllur Grænlendinga " .
Hægt verði að selja ferðamönnum í einum " pakka " , Ísland-Grænland .
" Mikill árangur Íslendinga í ferðaþjónustu veldur því að ferðaþjónusta sem tekjulind er orðin eitt af helstu málefnum í baráttunni fyrir þingkosningarnar í nóvember .
" Kína er einræðisríki og ljóst að ráðamenn í Peking beita oft einkafyrirtækjum til að efla áhrif sín í öðrum löndum .
Eitt af því sem veldur ágreiningi eru áætlanir um að senda mörg þúsund kínverska verkamenn til Grænlands til að starfa þar í námum , ekki er nægt vinnuafl í landinu sjálfu .
En Degeorges , sem oft talar um Grænland og Ísland í sömu andrá , segir að það sé ekki í myndinni að verða einu þjóðirnar sem hunsi tækifæri til að eiga viðskipti við Kínverja .
" Skilyrðið er að þið séuð sjálf með traustan efnahag svo að þið getið forðast óheppilegar afleiðingar erlendrar aðstoðar ef þið lendið í vanda .
Og öllu skiptir að beina erlendum fjárfestum inn á svið sem ekki gera ykkur minna aðlaðandi ella .
Traustur efnahagur er skilyrðið Ef menn vilja koma á sterkum efnahagslegum tengslum við ríki eins Kína verða þau að búa sjálf við traustan efnahag til langs tíma .
Því sterkari sem þið eruð þeim mun síður verðið þið eins og hvert annað spil sem nota má í langtímastefnu annarra .
" " Kína er það land utan norðurhjara sem leggur mesta áherslu á hagsmuni sína þar , fjárfestir mest .
Í þeim efnum er Kína augljóslega fyrirmynd margra annarra landa , sérstaklega þegar hugað er að rannsóknum .
En ekki má gleyma að Indverjar sýna svæðinu einnig áhuga .
Forseti Indlands var í október í heimsókn í Noregi og Finnlandi .
" Hann segir að Kínverjar hafi sýnt Íslandi mikinn áhuga á seinni árum .
Nýtt og gríðarstórt sendiráð hér þeirra sé táknrænt , hann minnir á heimsóknir æðstu ráðamanna hingað og á fríverslunarsamninginn sem Íslendingar fengu fyrstir Evrópuþjóða , einnig gjaldmiðlasamning Seðlabankans við Kína .
" Ísland hefur margt að bjóða fyrir land eins og Kína .
Fyrst og fremst er það staðsetningin á norðurhjara .
Auðvelt er að semja við minnsta ríkið þar ef borið er saman við helstu ríkin á svæðinu , Ísland er líka nálægt Grænlandi með allar sínar auðlindir og getur orðið miðstöð fyrir siglingar um heimskautssvæði o.s.frv. Séð í þessu ljósi ætti að líta á Grænland og Ísland sem eina heild þegar hugað er að langtímastefnumótun , " segir dr. Damien Degeorges .
Dr. Degeorges segir Kínverja lengi hafa haft áhuga á norðurslóðum .
Athyglisvert sé að Huang Nubo , sem vill leggja golfvöll á Grímsstöðum á fjöllum , skyldi í viðtali við CNBC-sjónvarpsstöðina í fyrra ræða um mikilvægi Íslands vegna væntinga um fragtsiglingar á norðurheimskautssvæðinu .
" Ég á erfitt með að skilja hvers vegna hann þurfti að ræða siglingaleiðirnar ef málið snýst um golf – eða er það vegna þess að kínverskir ferðamenn muni sigla um heimskautssvæðið til að spila golf á Íslandi ? " 