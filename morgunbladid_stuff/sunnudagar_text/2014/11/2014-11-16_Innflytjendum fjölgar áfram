Um síðustu áramót voru 27.447 innflytjendur á Íslandi eða 8,4% þeirra sem landið byggja .
Það er fjölgun frá því í fyrra þegar innflytjendur voru 8,1% landsmanna eða 25.926 manns .
Í annarri kynslóð innflytjenda fjölgaði einnig á milli ára , í henni voru 3.204 í fyrra en 3.532 nú .
Samanlagt var fyrsta og önnur kynslóð innflytjenda 9,5% af mannfjöldanum og hefur það hlutfall einungis verið hærra árið 2009 , eða 9,6% .
Einstaklingum með erlendan bakgrunn , öðrum en innflytjendum , fjölgaði einnig lítillega milli ára , voru 6,4% mannfjöldans í fyrra en eru 6,5% nú .
Innflytjandi er einstaklingur sem er fæddur erlendis og á foreldra sem einnig eru fæddir í útlöndum , svo og báðir afar hans og báðar ömmur .
Í annarri kynslóð innflytjenda eru einstaklingar sem fæddir eru á Íslandi og eiga foreldra sem báðir eru innflytjendur .
Fólk er talið hafa erlendan bakgrunn ef annað foreldrið er erlent , segir í frétt á vef Hagstofu Íslands .
Eins og síðustu ár eru Pólverjar langfjölmennasti hópur innflytjenda hér á landi .
Hinn 1. janúar síðastliðinn var 10.141 hér á landi sem átti uppruna sinn í Póllandi eða 36,9% allra innflytjenda .
Þar á eftir koma innflytjendur frá Filippseyjum og Litháen , 5,2% frá hvoru landinu .
Þann 1. janúar síðastliðinn bjuggu 20.689 fyrstu og annarrar kynslóðar innflytjendur á höfuðborgarsvæðinu , 66,8% allra innflytjenda á landinu .
Hlutfall þessa hóps af heildarmannfjölda var hæst á Vestfjörðum , en þar eru 13,2% íbúanna innflytjendur af fyrstu eða annarri kynslóð .
Næsthæst er hlutfallið á Suðurnesjum þar sem 13,1% mannfjöldans er innflytjendur eða börn þeirra .
Lægst er þetta hlutfall á Norðurlandi vestra , en þar eru um 4,5% mannfjöldans innflytjendur eða börn þeirra 597 fengu ríkisborgararétt í fyrra Í fyrra fengu 597 einstaklingar íslenskan ríkisborgararétt og er það nokkur fjölgun frá fyrra ári , þegar 413 einstaklingar fengu íslenskt ríkisfang .
Af þeim 597 einstaklingum sem fengu íslenskt ríkisfang voru flestir frá Póllandi og Filippseyjum , eða 89 frá hvoru landi um sig .
sbs@mbl.is 