Er margbreytileikinn einhvers virði ? Skiptir máli að varðveita fjölbreytileika flórunnar og fánunnar ? Væri í lagi að hafa bara eina trjátegund ? Til dæmis velja ösp fyrir Ísland , hraðvaxta og tiltölulega harðgert tré ? Láta kræklótt birkið gossa og víðinn ? Eflaust mætti fækka dýrategundum að skaðlausu – gott að losna við eitthvað af pöddunum .
Og svo eru það tungumálin .
Einu sinni bundu menn vonir við esperantó sem heimstungumál .
Tungu sem risi yfir allar hinar .
Esperantistarnir vildu þó ekki útrýma öðrum málum .
Svo gæti þó farið að enskan gerði það og kannski tvær þrjár aðar tungur .
Yrði missir að því að grisja í heimi tungumálanna ? Slá af smæstu tungurnar ; þær sem fáir tala ? Þá fyki íslenskan fljótt .
Ekki svo að skilja að íslenskan sé smá þótt fáir tali hana .
Færa má rök fyrir því að hún sé á meðal heimsmálanna – því fengu fornbókmenntir okkar áorkað – og fyrir Íslendinga er íslenskan lífsorkulind eins og Jón Helgason lýsir í kvæði sínu , Í Árnasafni : " Undrandi renndi ég augum með bókanna röðum : / eljuverk þúsunda , varðveitt á skrifuðum blöðum ; / hvar sem ég fletti , við eyru mér ólguðu og sungu / uppsprettulindir og niðandi vötn minnar tungu. / " En gefum okkur að íslenskan væri ekki heimsmál , skipaði ekki þann sess sem hún gerir í bókmenntasögunni , hver væri tilveruréttur hennar ? Tungumál smáþjóðar , sem vill vera til , þarf að hafa fyrir því ; þarf að sanna sig nánast upp á hvern dag , búa yfir lífslöngun .
Þetta hafa Íslendingar löngum vitað .
Og til að minna okkur á það varð til dagur íslenskrar tungu .
Það var við hæfi að velja afmælisdag Jónasar Hallgrímssonar til að gegna þessu hlutverki .
Nær öll ljóð hans eru áminning um mikilvægi íslenskrar tungu .
Jónas Hallgrímsson var næmari á tilbrigði náttúrunnar en flestir menn og kannski leynast einhverjir þræðir þar á milli og ljóðlistar hans .
Hann staðnæmdist við hið smáa í náttúrunni , kom þar auga á smávini sína fagra .
Páll Valsson segir í frábærri bók sinni um ævi Jónasar að hann hafi að sínu mati " farið framúr " sjálfum Heine í þýðingu sinni á Álfareiðinni .
Heinrich Heine og Jónas Hallgrímsson voru báðir snillingar .
Annar orti á tungu milljóna , hinn á tungu þúsunda .
Sagt hefur verið að hugsunin tengist tungumálinu , blæbrigðamunur tungumála feli í sér ólíka áferð hugsunar .
Það getur verið kostur að þurfa að flytja sig á milli tungumála , eins og smáþjóðin þarf að gera .
Það krefst umhugsunar um merkingu þess sem sagt er ; hver sé munurinn á hugsun á einu máli og öðru .
Þannig auðgar og frjóvgar margbreytileikinn og skerpir hugsun .
En tunga er líka pólitík .
Sjálfstæði þjóðarinnar stendur á grundvelli sögu og menningar .
Og það er ávallt alþýða manna sem ber tunguna áfram milli kynslóða .
Þess vegna er nauðsynlegt að alþýða manna búi við góðan kost og sjái framtíð sína hér .
Annars endar íslenskan sem skrautgripur í fornminjasafni .
Ef efnamenn eignast Ísland að fullu , mun ekki líða á löngu þar til þeir manna landið með ódýrum innflytjendum sem tala þá tungu sem ódýrast er að láta þá tala .
Baráttan fyrir íslensku er um leið baráttan um landið .
Tungan er dýrmætasta þjóðareignin .
Ögmundur Jónasson ogmundur@althingi.is 