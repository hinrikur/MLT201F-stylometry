Þegar fólk flytur að heiman og getur ekki lengur kallað í mömmu ( eða pabba ) til að strauja , þvo þvott , elda mat eða pússa skóna eru góð ráð dýr .
Þá er gott að hafa gengið í " húsmæðraskóla " eins og talað var um í gamla daga en nú eru slíkar stofnanir reyndar kenndar við hússtjórn .
Boðið er upp á menntun af þessu tagi á tveimur stöðum hérlendis , í höfuðborginni og í Hallormsstaðarskógi á Fljótsdalshéraði .
Þar eru nú 20 nemendur og afskaplega ánægðir , allir sem einn .
" Aðsóknin hefur verið svolítið rokkandi en mjög góð síðustu ár .
Við gætum bætt við örfáum nemendum en skólinn er nánast fullur , " sagði Bryndís Fiona Ford , nýr skólastjóri Handverks- og hússtjórnarskólans , eins og hann heitir nú , í samtali við blaðamann .
Skólinn , þá húsmæðraskóli , var stofnsettur 1930 og á því 85 ára afmæli í vetur .
Hann er sjálfseignarstofnun og nemendur borga skólagjöld fyrir nám , fæði , húsnæði , efni og þess háttar .
Hver nemandi dvelur eina önn í skólanum , frá hausti til jóla eða frá því í janúar og fram á vor .
Önnin kostar 280.000 krónur .
" Þetta er framhaldsskóli .
Við tökum inn nemendur yngri en 18 ára en þeir sem hafa náð þeim aldri og eru þar af leiðandi sjálfráða hafa forgang , hvort sem þeir hafa stúdentspróf eða háskólapróf .
En hingað eiga allir erindi .
" Hópnum er skipt í tvennt ; helmingur er viku í senn í eldhúsinu en þá næstu í öðrum verkefnum ; við saumavélina , vefur , prjónar eða fæst við hvaðeina sem er í boði .
Skólastjórinn og nemendur eru á einu máli um að staðsetning skólans geti vart verið betri .
" Þetta svæði er algjör demantur .
Hér gengur maður til dæmis út í berjamó ; hér eru æðisleg hrútaber , við erum með rifs og hindber , og tínum auðvitað líka bæði krækiber og bláber .
Krakkarnir læra að meðhöndla þetta , meðal annars með því að sulta , " segir skólastjórinn .
Svo læra nemendur að borða bláber með rjóma , hafi einhver ekki kunnað það áður ! " Staðurinn er æðislegur .
Það er gaman að fara í göngutúr langt inn í skóginn , hér fyrir neðan er hestaleiga og frábært að fara í reiðtúr .
Mér finnst forréttindi að fá að vera hérna og held við mælum öll með því að fólk komi í skólann .
Þótt það sé dýrt finnst mér það þess virði – hér kaupir maður sér mikla lífsreynslu með því að læra um allt sem tengist heimilinu , " segir Birna Eivör Jónsdóttir frá Akureyri .
Hún segir lærdómsríkt að þurfa að bera jafn mikla ábyrgð og raun ber vitni .
" Við þvoum eigin þvott , þrífum allt húsið og fáum einkunnir fyrir það .
Einu sinni í viku eru herbergin skoðuð og við fáum einkunn fyrir umgengni .
" Nemendur eru víða af landinu , 19 konur og einn karl , flestir á unglingsaldri en elsta konan fimmtug .
Karlinn í hópnum , Esra Elí Newman , tæplega 17 ára Keflvíkingar , segist hæstánægður .
" Aðallega til að prófa eitthvað nýtt .
Þetta er í fyrsta skipti sem ég fer að heiman í svona langan tíma , " segir Rebekka Þórný Gottskálksdóttir frá Selfossi , spurð um ástæðu þess að hún fór austur .
En hvað skyldi heilla mest ? " Eldamennskan , baksturinn , saumaskapurinn .
Í raun allt ...
" segir Sóley Þrastardóttir úr Njarðvík .
" Svo er félagslífið mjög gott .
Við búum 20 saman , erum ein í húsinu á kvöldin þannig að við lærum vel að taka tillit til annarra og líka að bera virðingu fyrir húsinu .
" Hrafnhildur María Ríkharðsdóttir frá Borgarfirði eystri er jafn ánægð og aðrir .
" Það er frábært tækifæri að vera hér og mikil lífsreynsla .
Eftir dvöl hér eru allir tilbúnir til að fara út í lífið .
" Stefanía Sandra Mittelstein frá Egilsstöðum nefnir að námið sé mjög gott , bæði bóklegt og verklegt , en ekki síður dýrmætt að búa saman í hóp og læra að vingast við fólk ; þjálfast í mannlegum samskiptum .
Karlmanninum í hópnum , Esra Elí , var mikið í mun að fræða blaðamenn um aðra íbúa hússins en nemendur .
" Eina nóttina vaknaði ein , sá litla stelpu í hvítum kjól í herberginu og þorði ekki að opna augun aftur því þá væri stelpan kannski komin nær rúminu , " segir Esra Elí .
Ein skólasystra hans varð fyrir sömu reynslu .
" Ég vaknaði um tvöleytið vegna þess að lítil stelpa kom labbandi inn á mitt gólf , snýr sér við , horfir á mig og fer svo út úr herberginu .
Þegar ég nefndi þetta við stelpurnar kom í ljós að hin hafði líka lent í þessu .
Ég vissi það ekki áður .
" Talað er um litla stelpu á háaloftinu sem kölluð er María .
" Svo á kona að sitja við vefstólinn á nóttunni , " bætir ein við .
Þau nefna líka að fernt sé sagt í kjallaranum , þrjár konur og einn karl .
En líklega eru þetta úrvalsdraugar .
" Þeir hafa að minnsta kosti aldrei gert okkur neitt .
Um síðustu helgi heyrðist að stólar hreyfðust í matsalnum .
Þeir hafa örugglega bara verið að fá sér eitthvað að borða .
" Hringt til matartíma Forláta bjalla hangir í forstofu gamla skólahússins .
Haldið er í skemmtilega hefð og ætíð hringt til matartíma .
Það mun hafa tíðkast alla tíð og notast við þessa sömu bjöllu .
Á myndinni sinnir Svandís Hekla Guðmundsdóttir úr Hafnarfirði þessu ábyrgðarhlutverki .
Úr anddyrinu er gengið inn í stórt rými í miðju hússins .
Sá hluti þess er kallaður Höllin .
" Skólinn verður 85 ára í vetur og því eru ekki nema 15 ár þangað til húsið verður sjálfkrafa friðlýst .
Í Höllinni er allt upprunalegt og við reynum að halda því mjög vel við , " segir Bryndís Fiona Ford skólastjóri við Morgunblaðið .
Skólinn var stofnaður árið 1930 , hét þá Húsmæðraskólinn á Hallormsstað – en nú Handverks- og hússtjórnarskólinn á Hallormsstað og er fagskóli á sviði matreiðslu og handverks .
