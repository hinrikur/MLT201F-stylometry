Líkamsbygging Kókómjólkur-Klóa , kisans röndótta og geðþekka sem löngum hefur prýtt fernur drykkjarins vinsæla , minnir í dag á ofurtónaðan og stæltan kropp Cristiano Ronaldo , fótboltastjörnu , fremur en eitthvað í líkingu við venjulegan heimiliskött .
Hið sama er uppi á teningnum með uppfærða útgáfu af hinum fjörugu Teenage Mutant Ninja Turtles-skjaldbökum , sem nutu gífurlegra vinsælda snemma á 10. áratugnum .
Þá komu þær fyrir sjónir eins og hraustlegir og lífsglaðir skjaldbökustrákar , en í nýrri mynd um þá líta þær hins vegar út eins og forsíðufyrirsætur vaxtarræktartímarita , með ofurþrútna og æðabera vöðva kreppta og í svip þeirra kristallast alvöruþrunginn töffaraskapur .
Massaður fjármálaráðherra og módel hreysti Það er gömul saga og ný að markaðsöfl og afþreyingariðnaður leitist við að sýna fólki það sem það þráir og ljóst er að hraustlegt útlit og líferni eru tískan í dag .
Sama skótíska þrífst nú innan líkamsræktarstöðva sem utan þeirra .
Fegurðarsamkeppnir heyra nú sögunni til en í staðinn birtast fréttir af sigurvegurum í keppnum í módel hreysti .
Áður fyrr kepptu grunnskólanemar helst í upplestri og sviðslistum en í dag er sýnt frá Skólahreysti í sjónvarpi þar sem börn keppa í því að gera armbeygjur og upphífingar .
Fjármálaráðherra birti mynd af sér í ræktinni á dögunum þar sem hann sagðist hafa lyft 100 kílóum í bekkpressu .
Líkamsræktin er ríkjandi lífsstíll .
Skuggahliðin er útlitsdýrkun Á þessari þróun kunna að vera skuggahliðar .
Í frétt Rúv á dögunum kom fram að íslenski tollurinn stöðvaði sífellt meira magn af sterum .
Þá kom fram að 14 ára drengir væru farnir að fikta við að taka inn stera til þess eins að öðlast tiltekið útlit .
Sálfræðingurinn Sigrún Daníelsdóttir , formaður samtaka um líkamsvirðingu , segir að " útlitsdýrkun " sé orð sem sífellt beri meira á í umræðu á Íslandi .
" Útlitsfyrirmyndir kvenna og karla hafa orðið ýktari með árunum þar sem lögð er megináhersla á grannan vöxt hjá konum og vöðvastæltan líkama hjá körlum .
Með tilkomu myndvinnslutækni hafa þessi útlitsviðmið síðan endanlega færst út fyrir mörk raunveruleikans þannig að í dag lítur enginn út eins og þær ímyndir sem við höfum fyrir augunum , ekki einu sinni fólkið sjálft á myndunum .
Þetta skapar fáránlegar og óraunhæfar hugmyndir um hvað telst gott útlit sem enginn nær að uppfylla , " segir Sigrún .
Hún segir jafnframt að ríkjandi útlitsáherslur skili sér einnig inn í heim barna í gegnum leikföng og barnaefni .
Öfgar í fjölmiðlum Að mati Sigrúnar hefur iðnaðurinn í kringum megrunar- og líkamsþráhyggju stolið hugtakinu heilbrigði og afbakað merkingu þess og fyrir vikið telji margir að útlitið skipti miklu máli varðandi það hvers virði þeir eru og hvaða virðingar þeir njóti frá öðrum .
" Okkur er talin trú um að heilbrigði sé bundið við einhvern ákveðinn líkamsvöxt eða útlit og það skipti næstum ekki máli hvernig fólk komist þangað .
Þetta höfum við séð endurtekið í fjölmiðlum þar sem rætt er um öfgafullar aðferðir til að stjórna mataræði og þyngd , yfirþyrmandi hreyfingaplön , ofuráherslu á líkamsvöxt , neyslu fæðubótarefna og jafnvel stera .
Þessi umfjöllun er sett fram á mjög gagnrýnislausan , og jafnvel jákvæðan hátt , eins og þetta sé það sem heilbrigt líf snýst um .
Þetta getur auðvitað truflað hugmyndir fólks um hvað heilbrigði snýst um .
Þetta fallega hugtak snýst fyrst og fremst um jafnvægi í lífinu og andlega , líkamlega og félagslega vellíðan .
Heilbrigði felst ekki í því að vera ofurseldur hugsunum um hitaeiningar , fitu , kíló og vöðva .
" 