Oddur Arnþór Jónsson fær mikið lof og stjörnudóma fyrir hlutverk sitt sem Rodrigo í óperunni Don Carlo eftir Verdi .
Hann býr í Salzburg og hefur fengið verðlaun og viðurkenningar erlendis fyrir söng sinn .
Í viðtali ræðir þessi 31 árs gamli söngvari um óperuna , ferilinn , fjölskylduna og verkefnin sem eru framundan , en hann mun syngja í verki eftir Mahler í Garnier-óperunni í París snemma á næsta ári .
Kolbrún Bergþórsdóttir kolbrun@mbl.is Oddur Arnþór Jónsson hefur fengið frábæra dóma fyrir frammistöðu sína í óperunni Don Carlo , en þar fer hann með hlutverk Rodrigo .
Hann lauk meistaragráðu frá Universität Mozarteum í Salzburg í Austurríki fyrr ár þessu ári og hlaut Lilli Lehmann-viðurkenninguna fyrir framúrskarandi meistarapróf í óperusöng .
Hann hefur hlotið fjölda viðurkenninga í alþjóðlegum keppnum .
Hann sigraði Brahms-keppnina í Pörtschach í Austurríki , varð þriðji í Schubert-keppninni í Dortmund og þriðji í Musica Sacra-keppninni í Róm .
Hann fékk Schubert-verðlaunin og verðlaun fyrir besta ljóða- og óratóríuflytjandann í Francesc Viñas-keppninni í Barcelona .
Hann söng í úrslitum Belvedere-keppninnar og í alþjóðlegu Mozart-keppninni .
Oddur Arnþór er fyrst spurður um þá frábæru dóma sem hann hefur fengið hér á landi fyrir hlutverk sitt í Don Carlo , en í gagnrýni hefur meðal annars verið sagt að stjarna sé fædd .
" Ég er ánægður með góða umfjöllun um sýninguna en ég er ekki vanur stjörnutali og ég reyni að láta það hafa lítil áhrif á mig .
Ég er bara hluti af þessari sýningu og fyrir mér er mikilvægast að sýningin í heild fái góðar viðtökur , " segir hann .
" Ég held áfram að reyna að gera mitt besta og bæta það sem mér fannst kannski ekki fara nógu vel á síðustu sýningu .
Maður má ekki tapa sér í því sem aðrir segja heldur hlusta á sjálfan sig .
" Ertu mjög sjálfsgagnrýninn ? " Já , ég er það .
" Hefur það kosti eða einhverja galla ? " Það að vera sjálfsgagnrýninn hjálpar mér í því að verða betri .
Ég er stöðugt að reyna að vera betri í dag en ég var í gær .
Gallinn er sá að stundum er ég að angra mig yfir smámunum sem ég er að vinna í en enginn heyrir nema ég sjálfur og skipta kannski engu máli fyrir frammistöðu mína .
" Einhver besti kollegi sem til er Í Don Carlo ertu að syngja með Kristni Sigmundssyni sem er stórsöngvari .
Hvernig er að vinna með honum ? " Kristinn Sigmundsson hlýtur að vera einhver besti kollegi sem til er .
Alltaf jákvæður , alltaf tilbúinn að hlusta á aðra og segja manni til .
Hann var mjög drífandi í öllu æfingaferlinu og býr yfir gríðarlega miklum krafti og orku .
Hann er ótrúlegur listamaður og það er ekki annað hægt en að hrífast af honum .
Það er þess virði að koma á sýninguna bara til að sjá Kristin Sigmundsson í þessu hlutverki sem hlýtur að vera eitt magnaðasta bassahlutverk óperubókmenntanna .
Það er ekki hægt að syngja í Don Carlo nema vera kominn á ákveðið þroskastig sem söngvari .
Allir söngvarar sýningarinnar eru mjög góðir og á æfingum leyfði ég mér að hrífast af þeim .
Á sýningum reyni ég að einbeita mér að hlutverkinu mínu .
Það hefur verið afskaplega gaman að vinna með þeim öllum og sömuleiðis Þórhildi Þorleifsdóttur leikstjóra .
" Er Þórhildur kröfuharður leikstjóri ? " Hún er mjög kröfuhörð og vill að allir leggi sig hundrað prósent fram á æfingum sem er gott því um leið veit maður hvað maður þarf að gera þegar kemur að sýningunum sjálfum .
Hún er heldur ekki að skafa af hlutunum , sem getur verið mjög skondið nema þegar maður lendir sjálfur í því að vera skotinn í kaf .
Þórhildur er líka óskaplega skemmtileg og það er gaman að hlusta á sögur hennar frá ferlinum .
Við vorum ekki sammála um allt og þegar kom að einstaka smáatriði sagði ég kannski : Nei , þetta gengur ekki , en þegar ég prófaði að fara hennar leið kom yfirleitt í ljós að hún hafði rétt fyrir sér .
Mér fannst ég vinna vel með öllum og mér hefur liðið mjög vel í þessari sýningu .
" Mér er sagt að þú hafir í fyrra verið staðgengill fyrir hinn fræga bandaríska söngvara Thomas Hampson þegar hann söng hlutverk Rodrigo í Salzburg , sama hlutverk og þú syngur nú í Hörpu .
" Hampson söng hlutverk Rodrigo á Tónlistarhátíðinni í Salzburg í fyrra en í æfingaferlinu var hann mjög upptekinn , var að syngja í sýningum um allan heim og ég söng því oft hlutverk hans á æfingum .
Þarna voru afburðasöngvarar í hverju hlutverki og ég lærði gríðarlega margt af því að fylgjast með því hvernig þetta fólk syngur og vinnur .
" Eyrun sem ég þarf Ég verð að spyrja þig um upphafið á þínum söngferli .
Ertu úr tónlistarfjölskyldu ? " Nei , mamma er garðyrkjufræðingur og starfar í Gróðrarstöðinni Mörk og pabbi vann sem kerfisforritari í Reiknistofu bankanna en er nú hættur að vinna .
Ég var í barnakór í Flataskóla hjá Guðfinnu Dóru Ólafsdóttur en söng svo ekki fyrr en ég kom í Verslunarskólann , en þá endurvakti tónskáldið Hreiðar Ingi Þorsteinsson kór skólans og vinur minn plataði mig á kóræfingu .
Hreiðar hvatti mig til að fara í Söngskólann í Reykjavík og ég byrjaði að læra hjá Ólöfu Kolbrúnu Harðardóttur .
Ég lauk þaðan burtfaraprófi og fór beint til Salzburg í framhaldsnám við Mozarteum-háskólann .
Um leið og ég kom til Salzburg fann ég að þetta var staðurinn þar sem ég vildi vera næstu árin .
" Hvernig er að búa í Salzburg ? " Ég hef búið þar í fimm ár .
Borgin er lítil en mjög alþjóðleg og þar er mikill ferðamannastraumur .
Stóra tónlistarhátíðin á sumrin er þungamiðja í tónlistarlífi borgarinnar og hefur mikið aðdráttarafl .
Fyrir utan hana og aðrar tónlistarhátíðir er kannski minna að gera í tónlistinni í Salzburg en ætla mætti .
Óperuhúsið sem er starfrækt á veturna er ekki mjög stórt en á stóru tónlistarhátíðunum er notast við stærri svið sem eru byggð inn í klett á mjög heillandi hátt .
Draumurinn er að syngja þar .
" Ertu fjölskyldumaður ? " Já , ég er með fjölskyldu .
Konan mín , sem er hálfspænsk og hálfþýsk en fædd og uppalin í Kanada , er píanóleikari og við eigum saman tveggja ára strák .
Ég syng nokkuð mikið af þýskum ljóðasöngvum og þá er gott að eiga konu sem getur spilað með mér .
Við vinnum mikið og vel saman og hún er sú manneskja sem hefur haft mest áhrif á mig .
Hún er eyrun sem ég þarf , því ekki get ég hlustað á sjálfan mig meðan ég syng .
Hún er gagnrýnin , hvetur mig og heldur mér á jörðinni og er minn helsti leiðbeinandi og stuðningsmaður .
" Syngur í Garnier-óperunni í París Þú hefur tekið þátt í alþjóðlegum söngkeppnum þar sem þér hefur gengið gríðarlega vel .
Á vel við þig að taka þátt í slíkum keppnum ? " Þegar maður tekur þátt í söngkeppni er um að gera að hætta að hugsa um þær sem keppni heldur reynir maður að koma fram eins og um tónleika væri að ræða .
Þar sem ég get hugsað þannig þá á það ágætlega við mig að fara í keppni .
Ég yrði vitlaus ef ég væri alltaf að bera mig saman við aðra og stefna markvisst að því að vera betri en einhver annar .
Maður þarf að vinna í sjálfum sér en ekki horfa á einhvern annan sem er í sömu keppni og hugsa að maður þurfi að gera betur en hann .
Maður gerir sitt besta , reynir að njóta tónlistarinnar og svo er það dómnefndarinnar að velja .
Ég tók þátt í ýmsum keppnum á síðasta ári .
Söngkeppni er vettvangur til að koma sér áfram og fá vinnu .
Umboðsmenn og listrænir stjórnendur koma og hlusta á keppendur og ég hef fengið þó nokkuð mikið að gera eftir slíkar keppnir .
Það er reyndar næstum því jafn mikið af umboðsmönnum í þessum bransa og söngvurum .
Ég vinn aðallega með umboðsskrifstofu í Düsseldorf sem ég treysti og veit að þar er fólk sem er ekki að fá mig til að gera eitthvað sem ég vil ekki endilega gera .
Flestir umboðsmenn vilja fá söngvara fastráðna því um leið fá þeir ákveðna prósentu af launum þeirra í hverjum mánuði , en að vera fastráðinn er kannski ekki draumur allra söngvara .
Sjálfur er ég að íhuga hvort ég eigi að reyna að fá fastráðningu eða vera áfram í lausamennsku .
Kosturinn við að vera fastráðinn er að hafa fastar tekjur í hverjum mánuði , fá að syngja mörg hlutverk og þá kannski meiri reynslu en ég fengi sem ungur gestasöngvari .
En ég hef miklu meira frelsi sem söngvari í lausamennsku og verkefnin eru yfirleitt betur borguð .
" Hvað er framundan hjá þér ? " Ég hef haft nóg að gera í ár og á næsta ári , í lok febrúar og byrjun mars , syng ég í Lied von der Erde eftir Mahler í Garnier-óperunni í París í ballettuppfærslu John Neumeier .
Þar sem sýningar eru á hverjum degi skiptumst við , ég og annar söngvari , á að flytja verkið .
Fyrr á þessu ári tók ég þátt í Francesc Viñas-keppninni í Barcelona og listrænn stjórnandi í óperunni í París var í dómnefndinni og tók mig tali eftir keppnina og bað mig um að taka þetta stóra og mikla verkefni að mér .
Ég vona að næstu verkefni gefi mér jafn mikið og Don Carlo í Íslensku óperunni .
" 