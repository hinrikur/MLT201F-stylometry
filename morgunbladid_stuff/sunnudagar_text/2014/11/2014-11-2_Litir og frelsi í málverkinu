Fyrst og fremst er málverkinu fagnað á þessari sýningu og ljósi varpað á þessa frábæru málara , " segir Birta Fróðadóttir arkitekt og sýningarstjóri Vara-lita , áhugaverðrar , litríkrar og ákaflega fjörlegrar sýningar sem opnuð verður í Hafnarborg í dag , laugardag , klukkan 15 .
Á sýningunni eru málverk eftir sjö fígúratíva málara sem fæddir eru eftir árið 1970 , þau Gabríelu Friðriksdóttur , Guðmund Thoroddsen , Helga Þórsson , Huldu Vilhjálmsdóttur , Ragnar Þórisson , Þorvald Jónsson og Þórdísi Aðalsteinsdóttur .
Þetta eru misþekktir listamenn en allir áhugaverðir í nálgun sinni við málverkið .
Birta segist til að mynda ánægð með að geta haft Gabríelu með , hún sé " einskonar spjótsoddur þessarar kynslóðar " .
Birta hefur málað veggi stóra salarins í Hafnarborg skærum litum og blandar verkum listamannanna á veggjunum .
Hún segir að þarna megi líta verk fyrstu kynslóðar íslenskra 21. aldar málara .
– Þannig að ungt listafólk fólk er enn að skapa málverk ? " Já , heldur betur , eins og hér má sjá .
Og margir eru að mála hér af miklum krafti , " segir hún .
" Margir listamenn af þessari kynslóð vinna í ýmsa miðla , og í annað en málverk , en ég hef á tilfinningunni að þetta snúist um ákveðin grunn-element ; fólk af þessari kynslóð heillast af litum , því að vinna með efnið , og heillast af þessu frelsi , að geta sett það sem það langar á strigann , á þann hátt sem það vill .
" – Þessi málarar eru ekki að sligast af hefðarveldi málverksins ? " Það virðist ekki vera .
Ekki núna .
Allt virðist vera leyfilegt og við sjáum hér óhamið tjáningarfrelsi , sem mér finnst endurspegla hið óhamda upplýsingaflæði sem við lifum við .
" Þegar Birta er spurð að því hvort hún hafi fylgst um skeið með þessum listamönnum sem hún valdi inn á sýninguna , eða hvort hún hafi uppgötvað þá fyrir hana , segir hún það vera hvort tveggja .
" Nokkra þeirra þekkti ég og hef fylgst með en aðra fann ég þegar ég var að undirbúa sýninguna , mér til gleði .
Ég komst að því að fleiri voru að mála fígúratíft en ég vissi áður um .
" – Hvað með sérkenni eða sameiginleg þemu hjá listamönnunum , annað en að mála ? " Ég var forvitin um það og fór þá leið að hengja sýninguna svona upp , og blanda verkunum á litríka veggina , " segir Birta .
" Eins og þú sérð tala verkin saman , þvers og kruss , og betur og meira en maður hefði ímyndað sér .
Því þetta eru í grunninn ólíkir málarar sem notast við ólíkar aðferðir , myndefnið er ólíkt og fjölbreytilegt , en í þessari innsetningu verða til endalaus samtöl , milli verka og milli veggja .
Bæði hvað varðar litaval og þemu má sjá endurtekin atriði birtast í verkum þessara annars ólíku listamanna .
Það finnst mér mjög áhugavert .
" Og máli sínu til stuðnings bendir hún á liti sem endurtaka sig í verkum en einnig form og hluti .
Arkitektinn og sýningarstjórinn tekur afgerandi afstöðu í breytingunni á þessum sal sem yfirleitt er hvítmálaður .
" Já , mér finnst mikilvægt að á sýningum fái rýmið að taka mikinn þátt , og í raun hjálpa sýningunni , " segir Birta .
" Mig langaði að gera salinn að nánast einu stóru málverki og það passar mjög vel við þessa myndlist , að leyfa þessu öllu að flæða saman , nánast í eitt .
Mér finnst áhugaverðara að vinna með rýmið á þennan hátt frekar en hengja verkin upp á hvíta veggi og lýsa þau upp ; það er áhugaverðara að skapa upplifun í rýminu .
Að nota rýmið .
Mér finnst þessi salur frábær fyrir þessa sýningu .
Rýmið er að mörgu leyti erfitt , með þessa miklu lofthæð , það er skrýtið í laginu og margt í gangi ; gamall salur og nýbygging mætast , en salurinn passar ótrúulega vel fyrir þessa sýningu hér .
" 