Þegar vísitala launa var tekin af með lögum í júní 1983 hófst mikil umræða í þjóðfélaginu um hvort réttmætt væri að halda verðtryggingu á lánum .
Ekki að undra því verðbólga á þessum tíma fór yfir 100% á meðan launin stóðu í stað .
Ef þau hefðu áfram fylgt verðbólgunni hefði lántakandinn lítið sagt .
Þá hefði sparifjáreigandinn verið einn um að emja því innistæðan hans hefði í einu vetfangi að engu orðið .
Þetta var samhengi umræðunnar á þessum tíma .
Auðvitað sáu flestir ranglætið sem þarna varð og var kallað misgengi lána og launa .
Tveir menn eru mér sérstaklega eftirminnilegir úr þessari umræðu , Jóhannes Nordal , þáverandi seðlabankastjóri annars vegar , og hins vegar stofnandi Kaupþings , Pétur H. Blöndal .
Báðir vörðu vísitölubindingu lána en með ströngum fyrirvörum : Vextir yrðu að vera lágir .
Ef ég man rétt töluðu þeir um 2% .
Lánveitendur skeyttu því engu og keyrðu upp vexti ofan á verðtrygginguna .
Samtök lántakenda tóku undir með þeim sem töluðu fyrir lágum nafnvöxtum og gagnrýndu harðlega háan fjármagnskostnað , og líkt og Hagsmunasamtök heimilanna í kjölfar hruns krafðist Sigtúnshópurinn endurgreiðslu á hluta misgengisins .
Hópurinn krafðist þess sem nú er réttilega kallað " leiðrétting " lána .
Ekki krafðist Sigtúnshópurinn afnáms vísitölubindingar lána , einfaldlega vegna þess að við útreikninga kom í ljós að vísitölubundin lán báru lægri raunvexti en óvísitölubundin lán .
Þar fyrir utan voru afborganir af vísitölubundnum lánum auðveldari fyrir tekjulágt fólk í upphafi lánstímans því hluti fjármagnskostnaðarins færðist aftur í tímann .
Lánið varð tekjulágu fólki þess vegna auðveldara viðfangs en um leið dýrara þegar upp var staðið því vextir lögðust ofan á fjármagnskostnað sem frestað var að greiða af .
Fólk fékk með öðrum orðum að finna að það getur verið dýrt að vera fátækur ! Svo leið tíminn .
Á Íslandi varð hrun .
Flestar þjóðir komast í gegnum hrun með því að færa niður allar efnahagsstæðir , það gerðist líka hér á landi .
Ríkissjóður , sveitarfélög , launafólk og fyrirtæki fengu að finna fyrir hruninu .
En hjá okkur stóð ein stærð óhögguð , vísitölubundið fjármagn .
Vísitalan ver nefnilega peninga lánveitenda til síðasta blóðdropa .
Við hrunið kom fram réttmæt krafa Hagsmunasamtaka heimilanna um að lánveitendur og lántakendur deildu með sér gríðarlegu verðbólguskoti og þar með misgengi lána og launa sem þá varð .
Fjármálakerfið brást við með óbilgirni og hortugheitum sem fyrr .
Þess vegna fagna nú margir niðurstöðu Efta-dómstólsins .
Þar segir að verðtryggingin sé lögleg , en að upplýsingagjöf til þeirra sem tóku vísitölubundin lán hafi ekki verið sem skyldi .
Hvað þetta þýðir veit hins vegar enginn ! Í mínum huga eru forsendur upplýsingagjafarinnar ekki hið ámælisverða heldur sjálf vísitölubindingin .
Hún er lántakendum dýr og hrunsamfélagi varasöm .
Nú er verðbólga lítil og lag að koma verðtryggingu út úr heiminum með lögum .
Vísitala lána er ógagnsæ .
Breytilegir vextir eru sýnilegir og um þá má deila .
Það á síður við um það sem er vélrænt .
Vísitölubundið fjármálakerfið er byrjað að fitna sem minnir á fyrri tíð .
Það er vísbending um ranglæti .
Ögmundur Jónasson ogmundur@althingi.is 