Uppáhaldsbækur eru ekki endilega þær bækur sem eru bestar heldur þær sem maður hefur lesið hvað oftast – og eðli málsins samkvæmt eru það oft barnabækur því uppáhaldsbarnabækurnar voru lesnar þar til þær duttu í sundur .
Þannig var því alla vega farið með Á Saltkráku eftir Astrid Lindgren sem er sennilega sú bók sem ég hef oftast lesið ( eða var oftast lesin fyrir mig ) .
Mér er sagt að pabbi hafi byrjað að lesa hana þegar ég tveggja ára og hvort sem ég náði nokkru af innihaldinu eða fannst bara röddin í pabba notaleg varð þetta bók bókanna .
Þegar ég blaða í henni rekst ég ennþá á kafla sem hljóma kunnuglega eins og kvæði sem maður kunni utan að fyrir löngu .
Ég veit eiginlega ekki hvað það er við akkúrat þessa bók Lindgren sem heillaði mig svona mikið , þetta er ekki mest spennandi , fyndnasta eða ævintýralegasta bók hennar – heldur kannski þvert á móti sú hversdagslegasta – hún er notaleg , ég fyllist enn öryggistilfinningu þegar ég les hana .
Hún er full af huggun – og huggun er alltaf gott að geta fundið í bókum .
Fast á hæla Á Saltkráku fylgja svo Ronja ræningjadóttir eftir sama höfund , Fjóskötturinn Jáum segir frá eftir hinn sænska Gustav Sandgren og svo nokkrum árum síðar komu Löbbu bækurnar eftir Merri Vik – sem er – enn og aftur – sænsk .
Á fullorðinsárum eru það eiginlega bara Jane Austen og Auður Haralds sem hafa náð einhverjum hæðum í endurlesningu – eins ólíkir höfundar og þær eru .
Mér finnst ég alltaf finna einhver ný blæbrigði þegar ég les Austen og ég hlæ alltaf jafn mikið að texta Auðar .
