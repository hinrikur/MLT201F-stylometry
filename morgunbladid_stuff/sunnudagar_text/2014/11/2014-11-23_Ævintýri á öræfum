Ég fór fyrst á hreindýraveiðar 1999 með Sigurði Aðalsteinssyni , veiðimeistara frá Vaðbrekku í Hrafnkelsdal , og þá má segja að ég hafi strax heillast af þessum veiðiskap , segir Guðni Einarsson , blaðamaður og höfundur nýrrar bókar : Hreindýraskyttur .
" Árið eftir fékk ég líka veiðileyfi og lenti þá í samfloti með heiðursmönnunum Axel Kristjánssyni , Kristfinni I. Jónssyni og Karli Axelssyni hreindýraveiðmönnum .
" Sögur " Ég var heppinn og veiddi dýr snemma dags .
Karl átti eftir að veiða þannig að ég fékk gott næði í himinblíðu til að spjalla við Axel og Kristfinn .
Þeir sögðu mér veiðisögur og ferðasögur af hálendinu frá því á árum áður .
Axel fór mikið um hálendið með fjölskylduna og gisti í tjaldi , þegar hálendið var sannarlega ósnortið .
Hann fór fyrst sem sportveiðimaður á hreindýraslóðir 1963 og á örugglega lengstan feril allra á Íslandi sem slíkur .
Axel hefur gríðarlega mikla reynslu og það var ótrúlega fróðlegt þegar hann lýsti upphafi hreindýraveiðanna .
Þá voru þetta langir leiðangrar ; menn fóru austur og síðan á hestum til veiða eða gengu jafnvel á veiðislóðirnar .
Aflinn var svo sóttur á hestum .
" Einn þeirra sem Guðni hefur kynnst vel er Aðalsteinn Aðalsteinsson frá Vaðbrekku , sem veiddi fyrsta hreindýrið fermingarárið , 1946 , faðir Sigurðar sem er kunnasti leiðsögumaður á hreindýraslóð í dag .
" Þeir sem nýlega eru farnir að veiða hreindýr gera sér fæstir grein fyrir því að fyrstu fjóra áratugi 20. aldar voru dýrin að mestu leyti friðuð , " segir Guðni við Morgunblaðið .
" Það er gaman að þessir landnemar frá 1771 skyldu tóra en ástand stofnsins var svo aumt að líklega voru ekki nema 100 dýr eftir um 1940 .
Hreindýr voru líka á Reykjanesi , í Mývatnssveit og Eyjafirði en þessi 100 sem voru eftir um 1940 héldu sig á slóðunum norðan við Vatnajökul þar sem þau voru að mestu óáreitt .
" Á þessum tíma urðu ákveðin skil , sett voru ný lög og fyrsti hreindýraeftirlitsmaðurinn ráðinn : Friðrik Stefánsson , bóndi á Hóli í Fljótsdal .
Of margir tarfar " Friðrik áttaði sig á því að tarfar í hjörðinni voru orðnir of margir og fékk ráðherraleyfi til að hefja tarfaveiðar .
Hann stjórnaði þeim og naut aðstoðar ýmissa góðra manna úr sveitunum .
Þessar aðgerðir , skipun eftirlitsmanns og stýrð veiði , urðu til þess að hreindýrastofninn rétti mjög hratt úr kútnum og 1954 var veiðileyfum úthlutað til sveitarfélaga í fyrsta skipti .
" Aðalsteinn á Vaðbrekku hóf hreindýraveiðar ungur sem fyrr segir , og var einmitt einn þeirra sem tóku þátt í tarfaveiðunum með Friðriki .
" Þar voru líka heiðursmenn eins og Gunnar A. Guttormssson frá Litla-Bakka , Guttormur Sigbjarnarson jarðfræðingur og Þorgils bóndi frá Sökku í Svarfaðardal .
Þegar ég áttaði mig á þessu fannst mér svo dýrmætt að vera samtíðarmaður veiðimanna sem þekktu upphaf hreindýraveiða þegar þær hófust á ný á 20. öldinni að ég yrði að ná frásögnum þeirra .
Sumir þeirra eru enn að ; Axel , sem er fæddur 1928 , fór til dæmis með syni sínum og dóttursyni á hreindýraveiðar í haust og Gunnar A. Guttormsson , sem er ári yngri , var leiðsögumaður veiðimanna á liðnu hausti .
Þá er Aðalsteinn enn að .
Hreindýraveiðar hljóta því að gera manni gott ! " Hugmynd Guðna var fyrst og fremst að skrá frásagnir þessara mannna " en ég fór líka í gegnum heimildir og las mér til um fyrirkomulag sjálfra veiðanna og hvernig þær hafa þróast frá því dýrin voru friðuð fyrstu áratugi 20. aldar .
Á árum áður keyptu menn leyfi af hreindýraeftirlitsmönnum og á tímabili voru líka stundaðar svokallaðar bændaveiðar þegar leyfum var úthlutað til sveitarfélaga .
Það var ekki fyrr en árið 2000 að öll hreindýraleyfi voru seld sportveiðimönnum .
Ég reyni að ná utan um þessa sögu og svo tala ég líka við yngri veiðimenn .
" Til dæmis Sigurð Aðalsteinsson sem áður var nefndur .
" Hann er með reyndustu leiðsögumönnum , mjög næmur og glöggur veiðimaður .
" Ævintýri Guðna finnst veiðarnar og allt sem þeim tengist heillandi .
" Eitt orð nær yfir allt þetta : Ævintýri .
Það er allt heillandi við veiðarnar : félagsskapurinn , náttúran , ferðalagið um óbggðarnar og það að kynnast landinu og fólkinu sem ég hef kynnst .
Að maður tali ekki um hreindýrakjötið sem er hreinlega besti matur sem maður fær .
Afburðagóður .
Það er veisla alla daga þegar hreindýraafurðir eru á borðum .
Enda segir Pálmi Gestsson leikari í bókinni að hreindýrin drekki hreinasta vatnið , andi að sér hreinasta loftinu og éti hreinasta gróðurinn ! Að vísu er spurning hvort þetta hafi átt við í haust , eftir að gosið hófst í Holuhrauni , en ég hef reyndar trú á því að dýrin forði sér og leiti á aðrar og betri slóðir .
" Guðni ítrekar að það séu ekki einungis veiðarnar sjálfar sem menn sækist í .
Eins og Pálmi Gestsson leikari segir í viðtali við Guðna í bókinni : " Það að fara á hreindýr er ekki síst það að fara til Sigga .
Hann er svo mikill karakter .
Maður verður að fara í Vaðbrekku einu sinni á ári til að nærast andlega .
Það er eitthvað það skemmtilegasta sem ég geri að hitta þá feðga , Sigurð og Aðalstein .
Ef það þarf að stoppa einhvern upp í framtíðinni þá er það Sigurður Aðalsteinsson frá Vaðbrekku ! " Konur betri veiðimenn " Konur eru yfirleitt miklu betri veiðimenn en karlarnir .
Þær taka undantekningalaust leiðsögn .
Það þarf ekki að segja þeim hlutina nema einu sinni .
Konur eru veiðimenn að mínu skapi .
Mér leiðist að þurfa að tyggja sömu hlutina í veiðimenn aftur og aftur .
Konur sem koma að veiða hafa yfirleitt brennandi áhuga á veiðum .
Þær eru svolítið því marki brenndar að vantreysta sér um of en það er ekkert mál að hvetja þær til dáða .
" Sigurður Aðalsteinsson , veiðimaður og leiðsögumaður hreindýraveiðimanna .
Komið að mér Sigrún Aðalsteinsdóttir frá Vaðbrekku í Hrafnkelsdal er að öllum líkindum fyrsta kona á Íslandi sem skaut hreindýr .
Sigrún , alltaf kölluð Sída , hefur í áratugi búið á Akureyri .
Í bók Guðna segir hún frá smalaferð ásamt Aðalsteini bróður sínum , Danna , að sumarlagi á síðari hluta fimmta áratugarins , þegar hún var unglingur , líklega 16-18 ára .
Danni hafði þá þegar fellt nokkur hreindýr þótt ungur væri að árum , tveimur árum yngri en Sída .
Þau voru með riffil með sér að vanda , sem þótti eins gott ef rekist væri á ref , slasaða kind eða illa leikið lamb eftir hrafn eða ref .
Þau sáu hreindýrahjörð og eftir að Danni hafði skotið tvö dýr sagði Sída við hann : " Nú er komið að mér , " og tók riffilinn af bróður sínum .
" Ég var hundvön að skjóta , það var ekki málið , " segir hún við Guðna Einarsson .
Sída hlóð riffilinn , miðaði á eitt dýrið , skaut og það féll steindautt , segir Guðni í bókinni .
Þetta er eina hreindýrið sem Sigrún Aðalsteinsdóttir hefur veitt um ævina .
