Skorað er á sveitarfélögin að veita fulltrúum sínum í launanefndum heimild til að koma með raunhæfar tillögur um að leiðrétta kjör kennara í tónlistarskólum og að tryggja eðlilega launaþróun til frambúðar .
Þetta segir í ályktun Kennarafélags Reykjavíkur sem samþykkt var í vikunni .
Minnt er á að gróska í íslensku tónlistarlífi hafi ekki orðið til af sjálfu sér .
Hana megi fyrst og fremst þakka margra ára þrotlausu uppbyggingarstarfi í tónlistarskólum .
Kennurum þar sé annt um nemendur og þeir hafi metnað fyrir hönd þeirra , skólanna og menntunar í landinu .
Andvaraleysi viðsemjenda um launakjör í tónlistarskólum og niðurskurður á fjármunum til tónlistarskóla sé alvarlegt samfélagsmein og ekki einkamál þeirra sem í skólunum starfa .
Hafa setið eftir í launum " Ljóst er að tónlistarskólakennarar hafa setið eftir í launum miðað við aðra hópa í kennarasamtökunum .
Slík mismunun í launum er algerlega óásættanleg .
Hún er einnig í andstöðu við markmið Sambands íslenskra sveitarfélaga um að sambærileg og jafnverðmæt störf séu launuð með sama hætti , " segir Kennarafélag Reykjavíkur sem vill að tónlistarkennslu sé gert jafnhátt undir höfði og öðru námi í skólakerfinu .
Laun tónlistarskólakennara eigi að vera sambærileg því sem aðrir hafa .
sbs@mbl.is 