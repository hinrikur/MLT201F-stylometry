Heilsubylgjan sem hefur skollið á samfélaginu síðustu ár af fullum þunga hefur ákveðnar skuggahliðar .
Flestir reyna að borða hollt til þess að verða heilbrigðari en hjá sumum verður heilsusamlegt mataræði að þráhyggju .
Samkvæmt frétt sem birtist á vef Wall Street Journal fyrr í mánuðinum hafa bandarískir læknar og næringarfræðingar tekið eftir því að fólki fjölgar sem fær það á heilann að borða " hreinan mat " og taka úr mataræði sínu til dæmis glúten , mjókurvörur og sykur .
Þetta ástand heitir orþórexía ( orthorexia nervosa ) og eiga þeir sem þjást af þessu það sameiginlegt að hafa mjög strangar reglur í kringum matræði .
Til viðbótar við það sem áður er nefnt borðar þessi hópur oft ekki ger , sojavörur , koffín eða mat sem inniheldur einhvers konar aukaefni .
Í öfgatilfellum getur fólk jafnvel orðið fyrir næringarskorti .
Vísindamenn í Colorado bjuggu nýlega til gátlista sem getur hjálpað til við að greina orþórexíu , en listinn var birtur í ritinu Psychosomatics fyrr á árinu .
Veldur næringarskorti og hindrar eðlilegt líf " Það er til fólk sem verður fyrir næringarskorti , ekki út af því að það er að takmarka kaloríurnar sem það borðar heldur út af því hvað það borðar , " segir Thomas Dunn , sálfræðingur og prófessor og einn höfunda greinarinnar .
" Fólk gerir þetta ekki til að verða mjótt heldur til að verða heilbrigt , " segir hann .
Á meðal þess sem er á gátlistanum er þráhyggja yfir gæðum og samsetningu máltíðar á þann hátt að fólk eyðir miklum tíma , þremur klukkustundum eða meira á dag , í að lesa um eða undirbúa sérstaka matinn .
Sama fólkið fyllist síðan sektarkennd yfir að borða óhollan mat .
Þráhyggjan yfir heilsumatnum þarf síðan annaðhvort að leiða til skorts á næringarefnum eða hindra manneskjuna í að lifa eðlilegu lífi til að það flokkist sem orþórexía .
Sumir orþórexíusjúklingar gangast undir meðferð sem er svipuð og hjá sjúklingum með áráttuhegðun og bregðast margir betur við þeirri meðferð en meðferð sem er ætluð við öðrum átröskunum .
Sérfræðingar segja að það sé grátt svæði á milli þess að borða hollt og fara út í öfgar sem gerir marga gagnrýna á orþórexíu .
Fólk á erfitt með að trúa því að það að borða hollt geti verið sjúkdómur .
Hvað ef ólífuolían er ekki lífræn ? Sumir sem þjást af orþórexíu eru líka með anorexíu en margir eru í venjulegri þyngd .
" Á pappír getur fólk verið heilbrigt , blóðrannsóknir eru í lagi og það er allt í lagi með þyngdina en hegðunin er áráttukennd , " segir Marjorie Nolan Cohn , næringarfræðingur í New York .
Hættumerki er þegar matarvenjur fólks eru farnar að valda því að fólk forðast mannamót .
" Fólk getur ekki farið á veitingastað með vinum sínum vegna þess að það veit ekki hvað er í matnum , eða þá að hann er ekki eldaður á ákveðinn hátt og hvað ef veitingastaðurinn notar ekki lífræna ólífuolíu ? " segir hún sem dæmi .
Jordan Younger , 24 ára bloggari frá Los Angeles , naut mikilla vinsælda fyrir blogg sitt og Instagram-síðu en hún birti myndir af mat og uppskriftir samkvæmt vegan-mataræði .
Mataræðið tók síðan yfir líf hennar .
" Ég vaknaði upp í stressi .
Hvað á ég að borða í dag ? Ég fór á safastað , Whole Foods eða heilsubúð og eyddi miklum tíma þar inni til að skoða og skipuleggja daginn .
Þetta fór að taka yfir líf mitt og ég áttaði mig á því að þetta væri ekki heilsusamlegt , " segir Younger .
Hún missti um 12 kíló á þessu mataræði , húð hennar varð appelsínugul og hún hætti að hafa blæðingar .
Hún leitaði sér hjálpar í vor , borðar nú allt nema unnar vörur og hefur að mestu jafnað sig .
" Núna eru svo margar stefnur varðandi mataræði í gangi að það býður upp á að fólk þrói orþórexíu með sér , " segir hún .
" Það er ótrúlega erfitt að borða ef þú hlustar á allar þessar kenningar og það lætur athöfnina að borða verða stressvaldandi , en matur ætti að vera til að njóta .
" 