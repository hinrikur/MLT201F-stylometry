Þáttastjórnandinn með meiru , Sigríður Arnardóttir , betur þekkt sem Sirrý , hefur sent frá sér aðra barnabók um tröllastrákinn Vaka , " Tröllastrákurinn eignast vini " , og er sjálfstætt framhald af bókinni " Tröllastrákurinn sem gat ekki sofnað " .
Söguna skrifar Sirrý og Freydís Kristjánsdóttir myndlistarkona teiknar myndirnar .
" Sagan um tröllastrákinn er saga sem ég samdi sjálf og sagði strákunum mínum þegar þeir voru litlir .
Svo liðu árin og ég losnaði ekki við söguna úr kollinum , " segir Sirrý .
" Þá fannst mér eitthvað svo sjálfsagt að koma henni á framfæri og deila henni með öðrum .
Að lesa fyrir börn er eitt það mikilvægasta sem foreldrar geta gert fyrir börn sín .
Um leið og ég sendi síðan fyrri bókina frá mér , þá kviknaði hugmyndin að næstu bók .
" Eiginmaður Sirrýjar , Kristján Franklín Magnús leikari , les inn á geisladisk sem fylgir með bókinni .
" Það er skemmtilegt að við hjónin getum unnið þetta saman .
Mér finnst gaman að geta boðið upp á það að bókin sé svona fallega lesin inn á geisladisk .
Ef búið er að lesa bókina oft getur Kristján hlaupið í skarðið .
" Vill auka orðaforða barna Sirrý segir það hafa verið ástríðu hjá sér bæði að kenna borgarbörnum eitthvað um íslensku dýrin í fyrri bókinni og einnig að auka orðaforða barna .
" Ég hafði nefnilega oft tekið eftir því að fólk einfaldar oft tungumálið þegar rætt er við eða lesið fyrir börn , en það ætti frekar einmitt að nota barnabækurnar til þess að málvitundin verði rík .
" Sirrý þykir einnig skortur vera á fyrirmyndum fyrir stelpur og segist hafa fengið smá samviskubit yfir að fyrri sagan um tröllastrákinn hafi aðeins fjallað um strák .
" Ég er sjálf strákamamma og veit að í strákaherbergjum hanga myndir af ýmsum fótboltastjörnum og ofurhetjum fyrir stráka .
Í stelpuherbergjum er ekki að finna jafn margar kvenkyns fyrirmyndir .
Rannsóknir hafa sýnt fram á að strákar lesa bækur um stráka og stelpur lesa bækur um stelpur og stráka .
Stelpur vantar oft fyrirmyndir , " segir Sirrý .
" Ég man til dæmis hvað Lína Langsokkur hafði gríðarleg áhrif á mitt líf , það var sterk fyrirmynd .
" Sköpunarkrafturinn mikilvægur Í nýju bókinni kynnist tröllastrákurinn stelpu sem er að byggja kofa .
Þau verða vinir og byggja saman kofaþorp .
" Það er svo gaman að vera krakki og byggja kofa og ég byggi söguna á eigin reynslu .
Í bernsku minni vorum við krakkarnir mikið að byggja kofa og fyrir okkur voru þetta stórkostlegar hallir .
Þetta leit örugglega furðulega út en okkur fannst þetta alveg fallegt , því við sköpuðum kofana sjálf .
Þetta var ótrúlega gott fyrir sköpunarkraftinn og maður hafði svo ofan af fyrir sér .
Mikil vinna fór í það að sanka að sér spýtum hér og þar og ef spýta varð á vegi manns var það mikill fjársjóður .
Maður var að draga björg í bú , " segir Sirrý .
Sagan gerist á Snæfellsnesi og eru sögupersónur að draga rekavið úr fjörunni .
" Það er mín sveit og ég þekki það hvað það berst mikill rekaviður á land á sunnanverðu Snæfellsnesi .
Þá er gott að hafa sterkan tröllastrák sem getur hjálpað til .
" Aðspurð hvort bækurnar verði fleiri segir Sirrý að það ráðist af viðtökum við þessari bók .
" En ný hugmynd fæddist um leið og þessi kom úr prentun , " segir Sirrý að lokum og hlær .
