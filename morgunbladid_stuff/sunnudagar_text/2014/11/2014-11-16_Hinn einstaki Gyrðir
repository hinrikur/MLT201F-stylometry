Gyrðir Elíasson hefur í langan tíma glatt bókmenntaunnendur með verkum sínum og þýðingum .
Í ár sendir hann frá sér smásagnasafnið Koparakur og Lungnafiskana sem er safn smáprósa , auk þess sem hann þýðir listavel úrval ljóða eftir japanska skáldið Shuntaro Tanikawa , sem birtast í bók sem nefnist Listin að vera einn , titill sem óneitanlega leiðir hugann að sögum Gyrðis þar sem manneskjan er svo oft ein , jafnvel þótt hún eigi í samskiptum við aðra .
Smáprósasafn Gyrðis er einkar gott og smásagnasafn hans , Koparakur , er gimsteinn .
Það er hrein unun að lesa texta þessa dásamlega stílista .
Hugmyndaauðgi höfundar kemur sífellt á óvart og lesandinn er líklegur til að skella nokkrum sinnum upp úr – og það er kannski nokkuð nýtt þegar Gyrðir á í hlut .
Hér á árum áður kom fyndni ekki sérstaklega upp í hugann þegar minnst var á sögur Gyrðis , miklu fremur drungaleg stemning , óhugnaður og dauði .
Í síðustu verkum skáldsins er húmor farinn að láta á sér kræla í æ meira mæli og kemur lesandanum jafnvel í opna skjöldu eins og í smásögunni Tveir fiskar , þar sem maður breytist í fisk en frásögninni lýkur á því að hann blakar sporðinum og hugsar með sér að nú þurfi hann aldrei framar að setja í þvottavél .
Náttúran er ætíð nærri í sögum Gyrðis og umhyggja höfundar gagnvart henni og dýrum verður æ meira áberandi , og var þó áður fyrirferðarmikil .
Tilgangslaus slátrun á dýrum verður honum að yrkisefni í sögunni Aftaka sem hlýtur að snerta þá sem hana lesa .
Þar fylgjast drengir með dýrum sem leidd eru til slátrunar sem þeim finnst næsta sjálfsagt en þegar þeir sjá manneskjur sem leiddar eru til aftöku breytist sýn þeirra og skynjun .
Líklegt er að eins fari fyrir lesandanum .
Nýir lesendur rata til Gyrðis .
Nýlega bað tíu ára sonur kunningjahjóna minna föður sinn um bók til að lesa og faðirinn lét hann fá bók eftir Gyrði .
Drengurinn tók við bókinni og las af áhuga .
Honum fannst bókin hreint afbragð .
Sannarlega drengur með fágaðan bókasmekk .
