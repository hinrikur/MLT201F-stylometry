Glútenlaust fæði hefur mikið verið í umræðunni undanfarið en fæstir virðast átta sig á muninum á því að vera viðkvæmur fyrir glúteni og að hafa þarmasjúkdóminn seliak , en hingað til hefur aðeins verið notast við hugtakið " glútenóþol " sem okkur finnst frekar villandi , " segir Ösp Viðarsdóttir , næringarþerapisti og einn stofnandi Seliak og glútenóþolssamtaka Íslands sem voru sett á laggirnar á haustmánuðum .
Hún starfar hjá fyrirtækinu Mamma veit best ehf. sem flytur inn hágæðaheilsuvörur , matvæli , bætiefni , lífrænar sápur o.fl. " Ég er alls ekki að gera lítið úr þeim sem þola glúten illa án þess að hafa seliak , ég er sjálf ein af þeim .
Hins vegar er mjög mikilvægt að fólk átti sig á muninum og gangist undir greiningu ef grunur leikur á um seliak-sjúkdóminn .
Fáir eru greindir hér á landi og er talið að hann sé mjög vangreindur .
" Ösp þolir glúten illa og segir að henni líði miklu betur án þess .
Hún segist hafa öðlast nýtt líf þegar hún tók út glúten og mjólkurvörur .
" Það virðist vera ótrúlega algengt að fólk bara sætti sig við að vera með meltingarvandamál og taki það sem sjálfsagðan fylgifisk þess að eldast eða sé orðið vant einkennunum .
Hefur jafnvel haft þau mestalla ævi og heldur að þetta eigi að vera svona .
Þarna er stórkostleg brotalöm í okkar menningu og heilbrigðiskerfi .
Það er ekkert eðlilegt við það að vera með krónísk meltingarvandamál .
Við erum fæst alin upp við að spá í það hvaða áhrif maturinn hefur á líðan okkar eða að hlusta á líkamann og velja það sem okkur líður vel af .
Við erum nefnilega öll ólík og ekkert eitt mataræði sem hentar öllum .
Það verður hver og einn að finna út hvað hentar best .
Sem betur fer vakna æ fleiri til vitundar um mátt matarins , lífsstílsins og mikilvægi þess að hafa heilbrigða þarmaflóru .
" Oft mikið vesen að fara út að borða á Íslandi Að sögn Aspar bjóða afar fáir veitingastaðir upp á glútenlausan mat og það er lítill skilningur á því að fólk með seliak-sjúkdóminn megi ekki fá örðu af glúteni .
" Það er nefnilega ekki nóg að maturinn innihaldi ekki glútenkornin heldur má t.d. ekki nota áhöld sem hafa komist í snertingu við glúten .
Auðvitað getur verið erfitt að passa upp á þetta í atvinnueldhúsum þar sem mikil pressa og hraði ríkir en það er mjög flott þegar staðir taka sig til og bjóða upp á glútenlaust .
En því miður er oft vesen að fara út að borða á Íslandi , " segir Ösp .
" Það ættu auðvitað að vera sjálfsögð mannréttindi að geta farið út að borða óháð sérþörfum í mataræði .
Veitingastaðir sem bjóða glútenlaust fæði verða síðan að vera með allt verklag á hreinu og allir starfsmenn meðvitaðir um krossmengun .
Því miður veit ég um allmörg dæmi þess að fólk hafi orðið veikt af mat sem framreiddur var glútenlaus .
Í slíkum tilfellum hefur ekki verið passað upp á krossmengun í eldhúsframleiðslu .
Þarna er brýn þörf á fræðslu og mikið rými til bætingar .
" Matur og matargerð er eitt helsta áhugamál Aspar og hefur verið það síðan hún man eftir sér .
Hún er mikill sælkeri og leggur oft mikið á sig til þess að gera matinn bæði hollan og bragðgóðan .
" Þar sem ég þoli illa bæði glúten og mjólkurvörur hef ég þurft að prófa mig mikið áfram í matargerð og ég hef sérstaklega gaman af því að þróa uppskriftir og breyta óhollum uppskriftum í hollar án þess að fórna bragðgæðum .
Ég elda mikið og er alltaf að malla eitthvað gott og prófa nýjar aðferðir og uppskriftir , " segir hún kát .
Glútenlausar vöfflur Ég ákvað að gefa uppskrift að vöfflum til að gefa dæmi um hversu einfalt getur verið að breyta uppskrift sem yfirleitt inniheldur glúten í glútenlausa .
Einnig vegna þess að glútenlaust vöfflumix sem hægt er að kaupa í búðum inniheldur oft ýmis aukefni og er nánast næringarsnautt .
Þessi uppskrift er ekki aðeins glútenlaus heldur stútfull af góðri næringu .
Úr deiginu má auðvitað líka baka skonsur .
Glútenlausar vöfflur 6-8 vöfflur 6 egg 6 msk kókoshveiti 1 tsk vínsteinslyftiduft 1 tsk vanilluduft eða vanilludropar 1 vel þroskaður banani 250 ml kalt vatn 1 msk kókosolía 1/4 tsk sjávarsalt Aðferð Þeytið eggin mjög vel , létt og ljós .
Bræðið kókosolíuna með því að láta heitt vatn renna á krukkuna .
Stappið bananann og bætið honum , ásamt restinni af innihaldinu , út í eggin og hrærið þangað til allt hefur blandast vel saman .
Hitið vöfflujárnið og bakið eins og venjulegar vöfflur .
Döðlu- og saltkaramellusósa : 200 g döðlur 200 ml kókósmjólk smásjávarsalt ( 1/4 tsk ) ½ tsk vanilluduft eða -dropar Aðferð Ef döðlurnar eru harðar er gott að leggja þær í bleyti yfir nótt til að mýkja þær .
Setjið döðlur , kókosmjólk , salt og vanillu í blandara og látið ganga þar til úr er orðið ljósbrúnt mauk .
Gott að skafa niður með hliðum blandarans reglulega og halda svo áfram að blanda til að losna við alla kekki .
Ef blandarinn er kraftlaus gæti þurft meiri kókosmjólk .
Kókósþeyttur rjómi Þessi verður aldrei eins og venjulegur rjómi en er ljómandi bragðgóður staðgengill .
1 dós kókosmjólk eða kókosrjómi með engum aukaefnum ( mjólkin þarf að skilja sig í dósinni og má því ekki innihalda nein leysiefni ) ½ tsk xanthan gum ( má sleppa en áferðin verður betri ) smávanilla og 23 dropar af stevíu ef vill Aðferð Geymið kókosmjólkurdósina í kæliskáp í a.m.k. 8 klst. Opnið dósina , hellið vökvanum frá og notið bara þykka hlutann ( kókosrjómann ) sem hefur sest til .
Ef þið hafið tök á er best að stinga hrærivélarskálinni inn í frysti og hafa hana vel kalda fyrir þeytingu .
Þeytið kókosrjómann í hærivél ( ásamt xanthan gum , vanillu og stevíu ef þið viljið ) í 23 mínútur eða þar til hann er léttur og glansandi .
Ekki búast við rjómaáferð , kókósrjóminn mun ekki margfalda umfang sitt eins og venjulegur rjómi .
