" Hann naut þess í botn .
Segir landið fallegt og að kuldinn hafi alls ekki slegið hann út af laginu .
" Þannig hljómar svar Nicole Perez-Krueger , blaðafulltrúa bandaríska kvikmyndaleikarans Matthews McConaugheys , við fyrirspurn Sunnudagsblaðs Morgunblaðsins þess efnis hvernig leikaranum hafi líkað að vinna á Íslandi en nýjasta kvikmynd hans , Interstellar , var sem kunnugt er tekin að hluta hér á landi .
Líklega eitt stysta viðtal í 101 árs sögu Morgunblaðsins , ef ekki hreinlega það stysta , en svar eigi að síður frá afar niðursokknum manni .
Er það vel .
Í mörg horn er að líta hjá vinsælum kvikmyndaleikurum , sem sést líklega best á því að svarið barst ekki fyrr en réttum mánuði eftir að fyrirspurnin var lögð fram .
McConaughey hlaut Óskarsverðlaunin fyrr á þessu ári fyrir frammistöðu sína í kvikmyndinni Dallas Buyers Club .
