Ég var eiginlega alveg búin að gleyma hvað það er notalegt að eiga stundir í ró og næði með vinkonum sínum án þess að hversdagslegar athafnir trufli stemninguna .
Það má alveg velta því fyrir sér hvort það að eyða helgi með vinkonum sínum jafnist ekki á við marga sálfræðitíma .
Þótt konur séu mjög margslungnar og geti sett sig inn í mál líðandi stundar á mettíma er nauðsynlegt af og til að fá tíma til að fara yfir ársfjórðungsuppgjörið í næði .
Og þá er ég ekki að tala um að sturta í sig áfengi í sumarbústað og hringja hellaðar úr heitum potti í beina útsendingu hjá miðaldra stuðpinna .
Nei , við erum að tala um vandaða samkomu kvenna þar sem alvöruafslöppun er í forgunni .
Það er nefnilega fátt betra en að fara yfir heimsmálin með gúrkusneiðar á augnlokunum og maska í andlitinu .
Með því að ræða málin með lokuð augun fá lyktar- og heyrnarskynið aukið vægi og því er ekkert í umhverfinu sem truflar sjónsviðið .
Nútímakonan þarf því miður bara stundum á því að halda til að fá næði fyrir daglegum athöfnum .
Best er að liggja út af þegar málin eru rædd , annaðhvort í sófa eða hjónarúmi , svo kvenpeningurinn nái að hvíla útlimina á meðan heilinn er á yfirsnúningi við að leysa lífsgátuna .
Einhver hefði líklega haldið að undirrituð væri að flytja á Vestfirðina þegar hún var búin að pakka niður því allra nauðsynlegasta fyrir ferðalag síðustu helgar .
Tvær vinkonur lögðu af stað til að heimsækja þá þriðju og auðvitað mátti ekkert vanta .
Að sjálfsögðu var sloppurinn það fyrsta sem fór í töskuna , sundfötin og gönguskórnir , náttfötin , nærfötin og sparikjóllinn ( ef eitthvað óvænt myndi gerast ) , dúnkápan , vettlingarnir og húfan .
Svo voru baðskáparnir ryksugaðir áður en lagt var af stað .
Það er náttúrlega ekki hægt að fara á Vestfirði án þess að vera með Clairasonic-húðhreinsitækið meðferðis og alls ekki hægt að leggja af stað án djúpnæringar , hárolíu , húðdropa , hárbursta , hrukkukrems , kókósolíu , fótakrems , farða , andlitsmaska , plokkara , nefhárasnyrtis , háreyðingardóts og naglalakks .
Ég þakkaði mínum sæla fyrir allan farangurinn sem við vorum með því ég er viss um að hann þyngdi Baldur töluvert þegar við sigldum þvert yfir Breiðafjörðinn í miklum öldugangi .
Þótt við vinkonurnar höfum báðar ýmsa fjöruna sopið var okkur öllum lokið þegar þernan mætti með ælupoka .
Það hefði verið svolítið erfitt að vinna með slagorðið " stay classy " ef hádegismatnum hefði verið skilað með þessum hætti .
Ekki veit ég hvort það var svona extra slæmt í sjóinn eða hvort áhöfnin var bara að reyna að vernda innréttingarnar í Baldri ...
Að lokum komust þessar spariguggur á leiðarenda án þess að æla í poka eða villast af leið .
Alla helgina létu þær eins og unglingsstúlkur .
Létu meira að segja þriðju vinkonu sína og eiginmann hennar stjana við sig .
Ég veit ekki hvort spariguggunum verður boðið aftur ...
það verður bara að koma í ljós .
martamaria@mbl.is 