Apple hyggst nú sækja fram með Beats-tónlistarveitu sína og sjá til þess að hún verði sjálfkrafa aðgengileg á hverjum einasta seldum iPhone .
Dagblaðið Financial Times greindi frá þessu í vikunni .
Beats-smáforrit mun fylgja með í nýjustu uppfærslunni af iOS-stýrikerfinu sem er í notkun á iPhone-um og iPödum .
Apple keypti Beats , fyrirtæki sem þá var best þekkt fyrir heyrnartól sín , fyrir þrjá milljarða bandaríkjadala í maí á þessu ári .
Fyrirtækið hefur þó ekki viljað tjá sig opinberlega um áform sín .
Það var jafnframt Financial Times sem sagði fyrst frá því að Apple hefði keypt Beats .
Sókn Apple inn á tónveitumarkaðinn ógnar stöðu Spotify , sem til þessa hefur leitt markaðinn , og jafnframt er talið að minnkandi sala í iTunes , vefverslun Apple , hafi haft áhrif á ákvörðunina um að fjárfesta í Beats .
Með því að forhlaða forritinu inn á nýja iPhone-a og iPad-a mun Apple eiga auðveldara með að klófesta nýja viðskiptavini .
Á hinn bóginn hefur fjárstreymi frá tónlistarveitum á borð við Spotify skapað mikið umtal í kjölfar þess að ein áhrifamesta poppstjarna heims , Taylor Swift , lét fjarlægja alla sína tónlist af veitunni .
Hún lét hafa eftir sér að þau stefgjöld sem hún hlyti frá Spotify græfu undan verkum hennar .
Spotify neitaði að tjá sig um málið .
