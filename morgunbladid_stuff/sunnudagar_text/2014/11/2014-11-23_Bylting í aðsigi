Í skáldsögunni Ready Player One eftir Ernest Cline kemur mjög við sögu sýndarveruleiki framtíðarinnar sem fólk tengist með því að spenna á sig einskonar sýndarraunveruleikahjálm og hanska með skynjurum og líður fyrir vikið eins og þeir séu raunverulega staddir í öðrum heimi .
Þessi saga rifjaðist upp fyrir mér þegar ég spennti á mig Oculus Rift-þrívíddargleraugun til að spila EVE : Valkyrie , nýja leikinn frá CCP sem kemur á markað á næstu mánuðum .
Nánast um leið og ég spennti tækið á mig og setti á mig heyrnartól var ég búinn að gleyma því að ég sat við tölvu við borð vestur í bæ því mér leið eins og ég væri að stýra geimskutlu í hörkuátökum .
Lykill að því var að ég sá ekki bara það sem var fyrir framan mig heldur gat ég litið til hliðar og meira að segja aftur fyrir mig líkt og ég væri í stjórnklefa bardagafleys langt úti í geimi .
Eins hagnýtar og tölvur annars eru þá hefur menn lengi dreymt um að stíga næsta skref í notagildi , af tvívíðum tölvuskjá og inn í þrívíddar-sýndarheim .
Það stef sést oft í kvikmyndum , allt frá því að menn sýsla með gagnagrunna í þrívídd í að þeir stýra apparötum eða sýndarverum við ýmis verkefni .
Fjölmörg tæki hafa líka verið kynnt sem ljúka eiga upp þrívíddinni en með misjöfnum árangri þó – sum tæki gera menn sjóveika , önnur skila svo óskýrri mynd að viðkomandi gæti eins verið að horfa á bilað sjónvarp og svo eru það tæki sem eru svo þung að kraftlyftingamenn kikna undan þeim .
Á síðustu árum hefur tækninni fleygt svo fram að þrívíddargleraugu nálgast það að vera raunhæfur kostur og gott dæmi um það er Oculus Rift , þrívíddargleraugu , þó það sé vissulega mun meira en gleraugu , sem bandaríska fyrirtækið Oculus VR kynnti fyrir tveimur árum .
( Facebook keypti Oculus VR fyrir sem svarar 250 milljörðum króna í mars sl. ) Fleiri eru um hituna á þessu sviði en Oculus Rift vakti athygli meðal annars fyrir það að tækið er með 7 " skjá , 24 bita litadýpt ríflega og skjáupplausn – er 1920 × 1080 á tækinu sem ég prófaði ( Development Kit 2 ) , en verður víst að minnsta kosti 2000 × 1080 dílar á tækinu sem kemur á almennan markað á næsta ári .
Það að skjárinn sé 7 " gerir að verkum að sjónsviðið er 90 gráður sem er mun meira en á sambærilegum tækjum ( sjónsviðið á Sony Personal 3D Viewer er 45 gráður ) .
Eins og getið er um í upphafi þá var ég að spila forútgáfu af EVE : Valkyrie frá CCP , sem kemur á markað um leið og Oculus Rift , en það eru líka til fleiri leikir sem hægt er að spila með smá tilfæringum með forútgáfu af tækinu , áðurnefndu Developer Kit 2 eða þriðju forútgáfunni , Crescent Bay , sem var kynnt í september .
Samkvæmt Wikipedia var Team Fortress 2 frá Valve fyrsti leikurinn sem hægt var að spila með græjunni , en síðan má líka spila Half-Life 2 eða Hawken .
Það gefur augaleið að þrívíddargleraugu eins og Oculus Rift eiga eftir að hafa gríðarleg áhrif í tölvuleikjum og ná örugglega miklum vinsældum , en ég spái því að tækið eigi eftir að verða notað á fleiri sviðum , til að mynda hvað varðar kappleiki í íþróttum , til að skoða fjarlæga staði ( fara í sýndarferðalag ) , fylgjast með markverðum viðburðum , fundum eða fréttnæmum uppákomum , taka þátt í ráðstefnum eða samkomum , " mæta " á mótmælafundi eða nema á námskeiði og svo má lengi telja .
Þegar svo verður búið að þróa hanska sem vinna á sama hátt , þ.e. stýra " höndum " manns í sýndarheiminum sem gleraugun sýna þá erum við komin á enn annað stig – en eins framúrskarandi og það var annars að spila leikinn með stýripinna , þá langaði mig mikið til að geta notað hendur og fingur á sem eðlilegastan hátt , að geta " snert " stjórntækin og annað sem ég sá í stjórnklefanum .
Það er bylting í aðsigi og það engin smá bylting .
Barist upp á líf og dauða Saga Oculus Rift byrjaði sem Kickstarter-verkefni og meðal þeirra sem studdu það í upphafi var íslenska leikjafyrirtækið CCP .
Leikjahönnuðir CCP byrjuðu snemma að þróa leik fyrir það sem þeir kölluðu EVE-VR sem var svo sýndur á hátíð EVE-unnenda í Hörpu og síðan á E3-kaupstefnunni á síðasta ári .
Á endanum varð EVE-VR síðan að fullbúnum leik , EVE : Valkyrie , sem kemur á markað um leið og Oculus Rift , en síðan verður hann fáanlegur fyrir þrívíddargræju Sony , Project Morpheus , þegar hún kemur á markað .
EVE : Valkyrie er hasarleikur eins og þeir gerast bestir ; leikurinn hefst þar sem sá sem spilar stýrir þungvopnaðri orrustuflaug sem tekur þátt í snörpum bardaga út í geimnum .
Á vefsetri leiksins , http://evevalkyrie.com / , kemur fram að spilendur geta unnið sig upp í metorðastiganum eftir færni og getu og eins verður hægt að velja hvort maður vill vera í framlínubardaga eða stuðningshlutverki , aukinheldur sem maður getur bætt við sig vopnum og komist á betri flaugar eftir því sem manni fer fram og líka hægt að skipta um fley í miðjum bardaga ef hentar .
Eins og leikurinn er í dag þá er í honum mikill hraði og spenna og eins gott að hafa sig allan við , ekki síst í ljósi þess að óvinir geta birst úr öllum áttum .
Þó að vel miði með Oculus Rift , eða virðist miða vel í það minnsta , þá er enn talsvert í land með að koma græjunni á almennan markað .
Crescent Bay er fyrsti vísir þeirrar græju sem seld verður á almennum markaði og með flesta þá möguleika sem eiga að vera til staðar , en fyrirtækið segir að það séu nokkrir mánuðir eftir og því ljóst að hún kemur ekki út fyrr en á næsta ári og líklega ekki fyrr en næsta haust .
Árni Matthíasson 