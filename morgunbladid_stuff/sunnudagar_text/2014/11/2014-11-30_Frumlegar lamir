Menn hafa gert ýmsar tilraunir með fistölvur og ég man til að mynda eftir HP Jornada 820e , sem var aðal-vinnuvélin á ferðalögum fyrir sextán árum eða svo , vél með Windows CE , sem var með föstu minni en ekki hörðum disk , það kviknaði á henni samstundis og slokknaði líka , með ágætis lyklaborð og rafhlöðu sem dugði í tíu tíma .
Frá þeim tíma hafa kröfurnar orðið meiri , menn vilja betri skjái og geta keyrt öflugri forrit og ekki má gleyma eilífðarbaráttu við rafhlöðuendingu .
Eitt það fyrsta sem maður veltir fyrir sér þegar fistölva er metin er skjár og rafhlaða og svo örgjörvi .
Ekki má þó gleyma lömunum sem tengja skjá og tölvu , ekki síst ef hægt er að beygja skjáinn lengra aftur en 90 gráður eða snúa honum ( sjá til að mynda Lenovo Twist ) .
Málið er nefnilega að lamirnar eru oft það fyrsta sem gefur sig ( sbr. áðurnefnda HP Jornada 820e ) því erfitt er að finna jafnvægið á milli styrks og útlits .
Þar kemur nýja Yoga 3 Pro skemmtilega á óvart , því eitt það fyrsta sem maður tekur eftir er að lamirnar á henni eru af nýrri gerð , allt öðruvísi en á fyrirrennaranum og mjög forvitnilegar .
Í stað þess að festingar séu á milli skjás og tölvu á tveimur eða þremur stöðum eru festingarnar sex og lamirnar ná eftir öllum samskeytunum eins og sjá má á meðfylgjandi mynd .
Fyrir vikið bæta lamirnar engu við þykkt tölvunnar , í raun má segja að USB-tengið ráði þykktinni á henni því hún er lítið þykkari en hæðin á því .
Þessar nýju lamir virðast ekki heldur bæta miklu við þyngd tölvunnar , en virka þó mjög traustar , en útlit þeirra minnir helst á gamaldags úról .
