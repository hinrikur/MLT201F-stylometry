Breska tímaritið DIY Magazine greinir frá því í nýjasta hefti sínu að í Brussel í Belgíu sé verið að skipuleggja heljarinnar listahátíð sem helguð er söngkonunni Björk Guðmundsdóttur en áætlað er að hún standi í um þrjár vikur og hefst hún um miðjan janúar .
Margir viðburðir eru þar á dagskrá og fara þeir fram í einu stærsta kvikmyndahúsi borgarinnar , sem jafnframt er listagallerí .
Hátíðinni verður hleypt af stokkunum með því að sýna kvikmynd Lars von Trier , Dancer in the Dark sem og kvikmynd Nietzchka Keene , The Juniper Tree , frá árinu 1987 .
Af öðru má nefna að sérstakur listgjörningur tileinkaður söngkonunni fer fram og tónleikar þar sem söngkonan kemur þó ekki fram en þar verður ýmiss konar tilraunakennd tónlist spiluð til heiðurs Björk , að því er segir í kynningu á viðburðinum .
Þess má geta að það er víðar en í Belgíu sem sérstakar sýningar eru tileinkaðar Björk á næsta ári en í nútímalistasafninu í New York , MoMA , verður sýning tileinkuð list hennar og mun einfaldlega heita Björk .
Björk er í óðaönn að vinna að nýrri plötu sem mun að líkindum koma út á næsta ári en þegar Biophilia Live var frumsýnd á London-kvikmyndahátíðinni fyrir stuttu sendi Björk frá sér tilkynningu um að hún kæmist ekki á frumsýninguna – hún væri of upptekin við vinnu að nýju plötunni 