Mikill áhugi er fyrir landsleik Íslands og Tékklands í knattspyrnu í Plzen á sunnudagskvöldið og fjöldi Íslendinga á leið utan .
Þeirra á meðal eru fjórir Kjalnesingar , bræðurnir Björgvin Þór og Kristján Mar Þorsteinssynir og mágar þeirra , Magnús Ingi Magnússon og Arnar Grétarsson .
Forsaga málsins er sú að kapparnir voru á leið til Berlínar ásamt spúsum sínum um helgina og þegar þeir gerðu sér grein fyrir því að landsleikinn bar upp á sömu helgi höfðu þeir snör handtök og breyttu flugmiðum sínum út .
Fljúga með Gamanferðum til Prag aðfaranótt sunnudags og taka þaðan rútu til Plzen .
Magnús Ingi segir konur þeirra félaga hafa haft mismikinn skilning á uppátækinu , sumar vildu helst koma með en aðrar hristu bara höfuðið .
" Það bjargar okkur líklega að við tökum lest strax aðfaranótt mánudags og verðum komnir til Berlínar snemma um morguninn , fáeinum klukkutímum á eftir konunum .
Það er að segja ef áætlanir ganga upp , " segir Magnús Ingi léttur í bragði .
Ferðin leggst vel í hann en hitað verður upp í Pilsner-verksmiðjunni , þar sem söngolía verður borin á tálknin fyrir leikinn .
Spurður hvernig leikurinn fari kveðst hann bjartsýnn .
" Miðað við frammistöðuna gegn Hollendingum og Belgum eigum við alveg möguleika .
Eigum við ekki að segja að Ísland vinni , 2:1 .
" Spurður hvort hann hefði breytt ferðaplönum sínum út af íslenska landsliðinu fyrir tveimur árum svarar hann neitandi .
" Hefðum við tapað fyrir Hollendingum hefði ég líklega flogið beint til Berlínar .
Það er gríðarleg stemning kringum liðið um þessar mundir og líklega aldrei verið skemmtilegra að horfa á Ísland spila fótbolta .
" 