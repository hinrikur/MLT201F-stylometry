" Kvæði geta verið um 50 vísur en það má líkja þeim við leikrit eftir Shakespeare eða grískan harmleik , " segir Vésteinn Ólason um Eddukvæðin .
Þeir Jónas Kristjánsson önnuðust nýja útgáfu kvæðanna , inngang og skýringar .
Verkið hófu þeir árið 1979 , fyrir 35 árum .
Einar Falur Ingólfsson efi@mbl.is Hið íslenska fornritafélag hefur sent frá sér Eddukvæði í tveimur veglegum bindum , Jónas Kristjánsson og Vésteinn Ólason gáfu út með inngangi og skýringum .
Eddukvæði er að finna í Konungsbók Eddukvæða frá 13. öld og fleiri miðaldahandritum .
Í fyrra bindi nýju útgáfunnar eru goðakvæði , en þau fjalla einkum um heiðin goð og örlög heimsins og er Völuspá þeirra frægast .
Í seinna bindinu eru hetjukvæði sem flest segja tengdar sögur af fornfrægum hetjum .
" Þetta byrjaði árið 1979 þegar við Jónas vorum staddir saman á Englandi .
Þá fór hann að tala um þetta við mig , að við skyldum gefa Eddukvæðin út saman , " segir Vésteinn þegar hann er spurður út í samstarf þeirra Jónasar Kristjánssonar við að búa þennan menningarsögulega fjársjóð til útgáfu , með skýringum og formála .
" Ég tók því ekki illa , sagði reyndar ekki já , en það nægði til þess að Jónas taldi þetta fastmælum bundið , " bætir hann við og brosir .
Þeir Jónas hafa báðir verið með helstu sérfræðingum þjóðarinnar um hinar fornu bókmenntir , og voru báðir forstöðumenn Stofnunar Árna Magnússonar .
Jónas lést í júní síðastliðnum , rétt rúmlega níræður .
" Við vorum báðir með fullt fangið af verkefnum og það dróst lengi að ég hellti mér í þetta af fullum krafti , " segir Vésteinn .
Hann bætir við að verkefnið hafi samt haft áhrif á það hvernig hann vann .
" Ég tók að mér að kenna um Eddukvæði , skrifaði um þau í Íslenska bókmenntasögu og hafði útgáfu kvæðanna alltaf í huga þótt ég hafi stundum lent á öðrum brautum .
En mesta samfellda vinnan hefur verið eftir að ég fór á eftirlaun fyrir fimm árum .
Jónas var þá nýlega búinn með sinn hluta verksins ; hann hefur líklega líka fyrst farið að sinna þessu af krafti á eftirlaunaárunum .
Hann lauk því árið 2008 .
" 35 ár stuttur tími – Þið rædduð fyrst um útgáfuna árið 1979 en hvernig skiptuð þið verkinu á milli ykkar ? " Strax var ákveðið að Jónas myndi ganga frá textanum , semja skýringar eða fyrstu drög að þeim , en ég átti að skrifa formálann .
Eftir að Jónas var búin að semja skýringarnar og ég var nokkurn veginn búinn með formálann , þá las ég hans texta og hann minn og við gerðum athugasemdir og rökræddum ýmis atriði sem við vorum ekki alveg sammála um .
" – Var það margt ? " Nei nei , ekkert stórvægilegt , iðulega er fleiri en ein túlkun á ýmsum atriðum kvæðanna .
Við rökræddum okkur að einni niðurstöðu eða létum tvo möguleika standa .
" – Þið byrjuðuð að vinna verkið fyrir 35 árum , sem mörgum kann að þykja langur tími , en er ekki langur í ljósi aldurs kvæðanna .
" Nei , það er stuttur tími , " svarar Vésteinn og kímir .
" Þó maður sé oft svekktur yfir að ljúka ekki verkum á sem stystum tíma , þá finnst mér nú gott að þetta verk fékkst að þroskast með okkur .
Ég er oft búinn að kenna þetta efni góðum nemendum og ræða það við þá og aðra , um leið þróuðust hugmyndir mínar smátt og smátt .
Formálinn minn er mjög langur , í raun sá lengsti í Fornritaútgáfunni .
Það er búið að skrifa geysimikið um Eddukvæði og mér fannst nauðsynlegt að gera því nokkur skil , taka afstöðu til álitamála og þar að auki leggja eitthvað til frá sjálfum mér .
Svo margt verður að vera með þegar fjallað er um klassískan kveðskap sem þennan .
Ég reyndi samt að vera stuttorður .
" Kæliskápurinn Ísland Það kemur ekki á óvart að lengra mál þurfi í formála og útskýringar með þessum merku kvæðum , en með sumum Íslendingasögunum í fyrri útgáfum Hins íslenzka fornritafélags .
" Þetta eru 36 kvæði og þótt sum megi taka saman í kippur þá eru þetta að minnsta kosti 30 sjálfstæð listaverk .
Það er mikill munur á að grafa sig niður í eina sögu eða tvær eða svo mörg verk .
Þar að auki eiga þessi kvæði sér afar djúpar rætur sem ekki er auðvelt að festa hendur á , til að mynda í trúarbragðasögu og trúarhugmyndum Norður-Evrópuþjóða .
Það eru goðakvæðin , og svo er þarna líka þessi mikli hetjukvæðaarfur sem er mjög gamall , eldri en víkingaöld því þróun sumra söguefnanna hefst á þjóðflutningaöld .
Þarna er löng og mikil saga .
Að sama skapi hefur rannsóknasaga kvæðanna þróast mikið , allt frá rómantíkinni þegar erlendir fræðimenn sáu Ísland fyrst og fremst sem einskonar kæliskáp þar sem geymdar voru gamlar germanskar minjar .
Það er ekki fyrr en seint á 19. öld að fræðimönnum datt í hug að einhver kvæðin gætu verið svo ung að þau hafi orðið til á Íslandi .
Sá sem einna fyrst hélt því fram að sum kvæðin hafi fengið sitt listræna form hér á landi var skáldið Benedikt Gröndal .
Hann var norrænufræðingur og merkilegur fræðimaður með mikla yfirsýn , þekkingu og ríkulegt listrænt næmi .
Um svipað leyti komst danskur fræðimaður að álíka niðurstöðu , að kvæðin væru yngri en talið hafði verið og að mörg þeirra gætu hafa orðið til á Íslandi .
Hann var fastari rökfærslumaður , en Benedikt hafði miklu meiri skilning á listinni í kvæðunum .
" – Það er svo gríðarleg saga þarna undir , og ábyrgðarstarf að vinna útgáfu sem þessa .
Vésteinn samþykkir það .
" Auðvitað er búið að gefa þessi kvæði áður út á Íslandi , að minnsta kosti í fjórum heildarútgáfum , og það er búið að rannsaka textana að langflestum kvæðunum svo mikið að ekki breytist nema kannski eitt og eitt orð .
Í textanum gerir Jónas ekki leiðréttingar frá handritunum nema hann sýni það í textanum með skáletrunum .
En eitt gerðum við sem ekki hefur verið gert áður .
Völuspá er til í þremur gerðum , í Konungsbók Eddukvæða , önnur töluvert frábrugðin gerð er í Hauksbók og svo eru 27 vísur í Snorra-Eddu , ekki alveg helmingurinn af kvæðinu .
Vísurnar í Snorra-Eddu hafa yfirleitt verið teknar sem orðamunur neðanmáls eða skýringar , en við gefum þær nú út sérstaklega .
Þá geta menn litið á hverja gerð fyrir sig .
Lesandinn fær kost á að meta gerðirnar sjálfur .
" Grundvallarútgáfa – Þessi kvæði eru ómetanlegur arfur sem þjóðin á en þarf almennur lesandi ekki lykla til að ganga inn í heim þeirra ? " Ég myndi óska þess að menn byrji bara á að lesa kvæðin .
Með því að nota skýringarnar neðanmáls eiga lesendur að komast gegnum flest sem í þeim stendur .
Sumum nægir það en sá sem vill komast dýpra þarf að leita til formálans og fá leiðsögn þar sem hann getur síðan samþykkt eða hafnað .
Þessi útgáfuröð , " Íslenzk fornrit " , var hugsuð fyrir Íslendinga , er á nútímaíslensku , en hefur einnig orðið grundvallarútgáfa forníslenskra texta sem fræðimenn um allan heim vitna í .
Því viljum við halda og við leggjum verkið nú fram í þessa alþjóðlegu rannsóknarhefð á Eddukvæðunum .
" Vésteinn segist hafa verið á alþjóðlegu málþingi um Eddukvæðin í Oxford þar sem fræðimenn frá þremur heimsálfum hittust .
" Það er mikil áhugi á Eddukvæðunum , " segir hann .
" Margt ungt fólk víða um lönd er að fást við Eddukvæði .
" Hann nefnir fornsagnaþingin sem haldin eru þriðja hvert ár en á þeim er einnig fjallað um kvæðin .
" Það er mikið líf í þessum rannsóknum eins og sýnir sig í því hversu mikil aðsókn er að miðaldafræði við Háskóla Íslands .
Þar einbeita menn sér að þessum fræðum og læra forníslensku ; á annað hundrað nemenda í framhaldsnámi sótti um fyrir þetta ár , miklu fleiri en hægt er að taka við .
Það liggur við að það séu miklu fleiri útlendir stúdentar að læra íslensku á þessu háa menntunarþrepi við Háskólann en Íslendingar .
" Oft mikil gamansemi Skyldi Vésteinn eiga sér eftirlætisverk í Eddukvæðunum ? " Kannski ekki eitt en Völuspá er stórkostlegt verk sem gnæfir hátt í heimsbókmenntunum .
Sömuleiðis eru Hávamál glæsileg .
Þau eru samt gerólíkt verk og samsett , hafa eflaust fengið sína heildarmynd eftir að farið var að skrifa niður einstaka hluta þeirra .
Þess vegna er mun meira innra ósamræmi í Hávamálum en í Völuspá , en engu að síður eru þar stórkostlegir vísnabálkar .
Þetta eru líka þekktustu kvæðin .
Svo er oft mikil gamansemi í goðakvæðum .
Mörg þeirra eru kómedíur .
Þrymskviða , sem margir þekkja , er gott dæmi um það .
Fleiri slík kvæði eru æði farsakennd .
Svo eru það hetjukvæðin en þau eru mjög mismunandi að gerð .
Mín uppáhaldshetjukvæði eru Atlakviða og Hamðismál .
Þau eru verr varðveitt en Atlakviða .
Í þessum stórbrotnu kvæðum segir frá fólki sem lifir samkvæmt einhverju fáránlegu siðakerfi sem leiðir til þess að það fórnar öllu og vinnur óhæfuverk , þannig að miðað við söguþráðinn mætti halda að fólkið væri túlkað sem einhverskonar ófreskjur .
En þrátt fyrir það er þar mótvægi , mannlegur þáttur , vottur af samúð sem gerir verkin áhrifamikil .
Þetta minnir mig satt best að segja að ýmsu leyti á Shakespeare og hans bestu verk .
Í raun og veru eru sum af þessum hetjukvæðum geysilega hnitmiðuð .
Kannski er sagt frá ferðalagi í nokkrum línum en brugðið upp ákaflega lifandi mynd .
Fræg er vísan úr Völundarkviðu þar sem Völundur situr einn í skóginum og þar fréttist af honum með gull og gersemar .
Þar segir : Nóttum fóru seggir , negldar váru brynjur , skildir bliku þeira við inn skarða mána .
Og í Atlakviðu fara þeir Gunnar og Högni ríðandi langar leiðir að heimsækja Atla mág sinn .
Þeirri ferð er svona lýst : Fetum létu fræknir um fjöll at þyrja marina mélgreypu , Myrkvið inn ókunna ; hristist öll Húnmörk , þar er harðmóðgir fóru , ráku þeir vanstyggva völlu algræna .
Þarna þarf að lesa um nokkur orðanna í skýringunum neðanmáls í bókinni en þetta er svo lifandi mynd , ekki bara sjónskynjun , heldur hljóð og hreyfing .
Svona hafa þessi kvæði orðið til og varðveist , miklar sögur í mjög samþjöppuðu formi .
Kvæði geta verið um 50 vísur en það má líkja þeim við leikrit eftir Shakespeare eða grískan harmleik .
" – Þú finnur glögglega fyrir skáldinu ? " Svo sannarlega .
Hvort sem eitt skáld skapaði upprunalega allt saman eða þetta hefur einhvern veginn þjappast saman og kristallast í meðförum .
Við megum ekki halda að einhver snillingur hafi skapað kvæðið og það síðan eingöngu spillst á leiðinni á bókfellið , af því menn hafi smám saman gleymt og misskilið , eins og gengur , en líka hafa verið kvæðamenn sem höfðu skýra sýn og svo mikið vald á stíl og öðru að hugsast getur að þeir hafi bætt eitthvað í kvæðunum .
Um þetta getum við ekki vitað en ekki er hægt að stilla sig um að velta fyrir sér forsögu kvæðanna í munnlegri geymd áður en þau voru fest á bókfell .
" Fornleg eða ungleg ? " Eldri fræðimenn eins og Finnur Jónsson sögðu gjarnan að tiltekin kvæði væru til að mynda frá seinni hluta níundu aldar en menn eru horfnir frá slíkri nákvæmni .
Sumir segja að ekki þýði að hugsa um aldurinn en mér finnst að hægt sé að segja að kvæðin séu fornleg eða ungleg .
Það reynir maður að ráða af stílnum og andanum í kvæðinu , enginn er ginntur til að trúa því en það má velta þessu fyrir sér .
Það skiptir vissulega máli í hvers konar samfélagi kvæðin urðu til .
Ef það voru kristnir menn á 12. eða 13. öld sem ortu , þá finnst manni að þetta hljóti að hafa verið eldgömul hefð sem þeir voru að vinna með , og auðvitað skilja á sinn hátt .
Eftir sem áður væru kvæðin ekki svona djúp og stórbrotin ef ekki væru þessar djúpu rætur undir þeim .
" Varðandi tímasetninguna , hvenær Eddukvæðin urðu til , segir Vésteinn Völuspá vera sérstaklega spennandi .
" Ólíkar kenningar eru um það og margir hallast að þeirri skoðun sem Sigurður Nordal rökstuddi vel í áhrifamikilli bók sinni , að Völuspá hafi nálægt árinu 1000 fengið nokkurn veginn þá mynd sem við sjáum í Konungsbók Eddukvæða .
Skáldið hafi þá staðið á mótum tveggja heima , vitað af kristni en orðið gagntekinn af þessum heiðnu trúarhugmyndum sem ungur maður , karl eða kona .
Ef við tökum þetta gilt þá má hugsa sér að eitthvað hafi breyst í meðförum manna , til að mynda vísur sem lýsa synd og refsingu og minna á kristnar bókmenntir , þær gætu hafa verið ortar inn í verkið seinna .
Aðrir draga þá ályktun að allt kvæðið sé ort af kristnum guðfræðingi á 12. öld en ég hallast ekki að þeirri skoðun .
Þótt ekki sé hægt að sanna neitt verða menn að velja sér stað til að öðlast persónulegan skilning á kvæðunum , ekki bara fræðimen heldur líka aðrir lesendur sem vilja gera þau að sínum .
" Hinum fornu kvæðum er skipt í Eddukvæði og dróttkvæði og Vésteinn segir alls ekki vera einhlíta skiptingu þar á milli .
" Eddukvæði hafa löngum verið skilgreind út frá Konungsbók Eddukvæða , " segir hann .
" Síðan eru nokkur önnur kvæði augljóslega skyld kvæðunum í henni , einhver hafa verið tekin inn í Eddukvæðaútgáfur og við höfum líka tekið inn nokkur þeirra .
Í fornaldarsögunum er heilmikið af kveðskap með Edduháttum , oft brot úr kvæðum en stundum heilleg kvæði , og eitt af okkar kvæðum er þannig til komið , Hlöðskviða , sem er býsna brotakennd .
Það mætti að mínum dómi alveg gefa út þriðja bindi Eddukvæða með þeim kvæðum .
En við Jónas vorum fullgamlir til að leggja í að bæta við nýjum kvæðum , " segir hann og brosir .
Véstein segir síðan að lokum : " Í Eddukvæðunum eigum við Íslendingar einstakan fjársjóð .
Við eigum hann auðvitað með öðrum , því að Eddukvæðin eru heimsbókmenntir , en þau standa okkur næst , af því að tungutak þeirra er svo nálægt okkur .
Þennan fjársjóð þurfum við að leggja rækt við svo að nýjar kynslóðir geti notið hans og ávaxtað í nýjum listaverkum .
Ég vona að útgáfan okkar geti átt sinn þátt í því , og það veit ég að Jónas vonaði líka .
" 