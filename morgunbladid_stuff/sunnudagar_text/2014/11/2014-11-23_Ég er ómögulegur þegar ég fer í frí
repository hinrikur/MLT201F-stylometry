Bergþór Philip Pálsson spilar amerískan fótbolta með Einherjum , þar sem hann spilar stöðu liðsstjórnanda ( e. quarterback ) og hann er jafnframt varaformaður félagsins .
Leikur í Íslandsmóti Einherja í amerískum fótbolta fór fram í Kórnum á föstudagskvöld en hann var sá fyrsti í þriggja leikja rimmu .
Næsti leikur verður í lok janúar en allar upplýsingar um leikina eru á fésbókarsíðu Einherja .
Íþróttagrein Amerískur fótbolti .
Hversu oft æfir þú í viku ? Ég æfi amerískan fótbolta tvisvar í viku , lyfti þrisvar í viku og fer í hraðaþjálfun einu sinni í viku hjá Andra Frey í Sporthúsinu .
Hann er rosalega öflugur einkaþjálfari .
Hvenær kynntistu íþróttinni ? Ég kynntist íþróttinni þegar ég var um það bil tólf ára þegar pabbi vinar míns var að horfa á íþróttina og sagði okkur að hann hefði spilað hana þegar hann var yngri .
Ég varð strax mjög áhugasamur og bað foreldra mína um bolta .
Ég tók boltann í skólann og kynnti bekkjarfélaga mína fyrir leiknum .
Við spiluðum í öllum frímínútum og ég kolféll fyrir íþróttinni .
Ég fann síðan lítið lið hérna á Íslandi og byrjaði að æfa með þeim .
Ég hef æft með þeim alveg síðan fyrir utan eitt ár sem ég spilaði í skiptinámi í Kaliforníu .
Hver er lykillinn að góðum árangri ? Að vilja ná árangri í þinni íþrótt er ekki nóg , það er bara löngun .
Þú verður að vita hvað þú vilt og skilja af hverju þú ert að gera það .
Hvernig er best að koma sér af stað ? Finna einhvern drifkraft .
Hvað ráðleggurðu fólki sem vill hreyfa sig meira ? Finna eitthvað sem þú hefur áhuga á og komast í góða rútínu .
Hvernig heldurðu þér í formi þegar þú ferð í frí ? Ég er ómögulegur þegar ég fer í frí .
Þegar ég er í fríi er engin rútína og þá fer allt í klessu .
Ég reyni bara að fara sem minnst í frí .
Ertu almennt meðvitaður um mataræðið ? Já , ég hugsa mikið um mataræði .
Hvað borðarðu til að halda þér í formi ? Ég borða mikið af hrísgrjónum og kartöflum og öðrum flóknum kolvetnum .
Serrano er uppáhaldsskyndibitinn minn .
Hvaða óhollusta freistar þín ? Ef ég sé dökkt súkkulaði á ég mjög erfitt með að labba í burtu .
Hvað ráðleggurðu fólki sem vill bæta mataræðið ? Ef maður heldur sig frá sykri í ákveðið langan tíma hættir mann að langa í hann .
Svo er það bara að komast í góða rútínu og þá ertu í góðum gír .
Hvaða gildi hefur hreyfing fyrir þig ? Eftir góða hreyfingu líður mér vel .
Ef ég er ekki búinn að hreyfa mig lengi líður mér ömurlega .
Hver eru algeng mistök hjá fólki við æfingar ? Að byrja of grimmt og gefast fljótt upp .
Hvað heillar þig við amerískan fótbolta ? Það heillar mig að þetta er íþrótt þar sem þú getur notað allan þinn styrk nánast hvernig sem þú vilt .
Þetta er ekki eins og í körfu eða fótbolta þar sem þú mátt varla snerta aðstæðinginn .
Ég fíla líka hvað þessi leikur hentar breiðum hópi .
Þú getur verið lítill og snöggur eða stór og sterkur .
Þessi íþrótt er líka hin fullkomna liðsíþrótt .
Allir þurfa að vera að hugsa það sama til að vel gangi .
Er framtíðin björt fyrir amerískan fótbolta á Íslandi ? Svo lengi sem við höldum áfram að vinna í íþróttinni eins og við erum að gera núna sé ég ekkert sem veldur því að hún geti ekki orðið ein af stærstu íþróttum á landinu .
Hverjar eru fyrirmyndir þínar ? Fyrirmyndir mínar eru íþróttamenn úr NFL-deildinni eins og Arian Foster , Brian Cushing og fleiri .
Ég er líka mikið fyrir Tim Tebow sem er sennilega þekktasti maður deildarinnar hérna á Íslandi .
Hann er hinn fullkomni íþróttamaður og eiginlega bara hinn fullkomni maður .
Hann hefur rosalegan drifkraft og er alltaf með rétta viðhorfið .
