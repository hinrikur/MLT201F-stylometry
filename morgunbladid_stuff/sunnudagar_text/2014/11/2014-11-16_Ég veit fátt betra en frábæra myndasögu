Aðalmarkmið mitt með bókinni er að kynna myndasöguheiminn fyrir þeim sem hafa áhuga á að kynna sér hann .
Ég er ekki það mikill boðberi að ég ætlist til þess að þeir sem hafi engan áhuga á myndasögum fari að lesa þessa bók .
Það er mín von að þeir sem hafa einhvern áhuga á myndasögum finni þarna sitt lítið af hverju um hvað þetta fyrirbæri er og hvernig það virkar .
Ég reyndi líka að gefa góða innsýn í fjölbreytni myndasögunnar , vegna þess að margir líta á myndasöguna sem einsleitt og einfalt fyrirbæri .
En myndasagan er svo miklu meira en bara Súpermann og Andrés Önd , " segir Úlfhildur Dagsdóttir sem nýverið sendi frá sér bókina Myndasagan : Hetjur , skrýmsl og skattborgarar sem er fræðirit um heim myndasagna .
Í bókinni er að finna yfirlit yfir sögu myndasögunnar og úttekt á menningarlegri stöðu hennar .
Fjallað er um frásagnarhátt myndasagna og það hvernig hann er ólíkur frásagnarhætti annarra miðla sem sameina myndir og orð .
Áhersla er lögð á að fjalla um ólíkar tegundir og greinar myndasögunnar , fjölbreytni í stíl og einstaka möguleika þessa forms til tjáningar , hvort sem um er að ræða fagurfræðilega sýn eða félagslega umræðu .
Aðspurð segir Úlfhildur að kveikjuna að bókinni megi rekja allt aftur til ársins 2000 þegar hún fékk það verkefni að hafa umsjón með myndasögudeild Borgarbókasafns Reykjavíkur , sem stofnuð var að norrænni fyrirmynd , en hlutverk Úlfhildar er að gera myndasöguna sýnilega og aðgengilega .
" Ég hafði lengi haft áhuga á myndasögum , en fór þarna fyrir alvöru að pæla í þessum heimi og rannsaka hann .
Árið 2002 byrjaði ég að kenna í Listaháskóla Íslands og bauð fram námskeið um myndasöguna sem varð svo vinsælt að ég kenndi það alls sex sinnum hjá Listaháskólanum fram til 2006 og síðan þrisvar hjá Háskóla Íslands , " segir Úlfhildur og tekur fram að námskeiðið hafi alltaf verið smekkfullt og sem dæmi séu 53 nemendur á myndasögunámskeiði hjá henni um þessar mundir við HÍ .
" Samhliða kennslunni jókst áhugi minn enn meira á að skrifa um myndasöguna og ég sótti um smástyrki sem ég fékk og komu mér af stað , " segir Úlfhildur og bendir á að fljótlega hafi hún ákveðið að skipta bókinni í þrjá meginkafla þar sem fjallað sé um þrjár meginlínur myndasagna , þ.e. evrópskar , bandarískar og japanskar , auk þess sem hún fjalli um sögu myndasagna og leiti svara við því hvað myndasaga sé .
" Myndasaga er röð mynda sem saman mynda einhvers konar sögu eða samfellu .
Þó við notum orðið myndasögu á íslensku þá eru myndasögur ekki alltaf að segja sögu .
Myndasaga getur líka verið röð mynda sem skapa hughrif , tilfinningu eða andrúmsloft , " segir Úlfhildur og nefnir myndasögur Edwards Gorey sem dæmi þar um .
" Myndasögur Hugleiks , litla bróður míns , birta röð mynda sem tengjast gegnum tiltekið konsept eða gegnum myndmál .
Þannig að þó þetta séu allt stakar myndir þá tengjast þær innbyrðis , " segir Úlfhildur og bendir á að myndasagan sé fyrirtaks miðill til að kenna myndlæsi .
Miðill nútímans " Myndasagan er miðill nútímans .
Rammar hennar sameina orð og mynd , en ólíkt öðrum myndmiðlum er það lesandinn sjálfur sem drífur söguna áfram með því að lesa á milli rammanna og tengja þá saman , " segir Úlfhildur og tekur fram að það séu einmitt þessi sérstöku tengsl orða og mynda sem geri myndasöguna eins heillandi og raun ber vitni .
" Það sem er svo merkilegt við myndasöguna er annars vegar sú innsýn í tiltekið fyrirbæri sem myndheimurinn getur skapað í röð af myndum og hins vegar þessi sérstöku tengsl orða og mynda .
Mér hefur alltaf fundist svo heillandi hvernig orð og myndir geta tengst .
Ég hef stúderað þessi tengsl út frá bæði myndlist og auglýsingum , en myndasagan er ótvírætt skemmtilegasta útgáfan af þessum tengslum .
Mér finnst sérstaklega gaman að sögum þar sem orð og myndir stangast á en nýt einnig sagna þar sem orð og myndir falla saman og orðin falla jafnvel inn í myndina , eins og í sumum japönskum sögum .
Fyrir mér virkjar þetta ímyndunaraflið á alveg nýjan hátt , " segir Úlfhildur og undirstrikar að hún sé sér mjög meðvituð um að engir tveir einstaklingar lesi myndasöguna með sama hætti .
" Fyrir mér virkja myndir ímyndunaraflið jafnmikið og orð , bara á annan hátt .
Þegar myndir og orð tala saman eða sundur þá gerist einhver galdur .
Það verða lítil skammhlaup eða leiftur í höfðinu á manni .
Ég veit fátt betra en frábæra myndasögu .
Ef ég fæ myndasögu sem kveikir í mér þá er það það besta sem ég kemst í tæri við , " segir Úlfhildur .
Beðin að nefna nokkra góða titla , bendir Úlfhildur á að hún sé mikill hrollvekjuaðdáandi og þess sjáist merki í vali hennar á myndasögum .
Innan myndasögunnar rúmast allt " Óneitanlega eru margar af mínum mestu uppáhaldssögum hrollvekjur .
Ég man enn upplifunina af því að lesa From Hell eftir Alan Moore sem fjallar um Kobba kviðristu í London .
Sú saga breytti minni sýn á borgina , því ég hef aldrei séð London í sama ljósi og eftir að ég las bókina .
Önnur saga sem er í gífurlegu uppáhaldi hjá mér og sömuleiðis gefur manni nýja sýn er The Arrival eftir Shuan Tan sem er nánast án orða .
Höfundurinn fjallar um innflytjendur og hvernig þeir upplifa nýju heimkynni sín þar sem þeir skilja ekki tungumálið og siði innfæddra .
Hann blandar saman raunsæi og fantasíu á sérdeilis skapandi hátt .
Mér finnst mjög gaman að ferðast til nýrra heima í myndasögum .
Þessar tvær ólíku bækur segja mér mikið um mína skynjun og hafa breytt skynjun minni á myndasögunni .
Ég er einnig mjög hrifin af seríunni Fables eftir Bill Willingham sem gerist í New York og fjallar um ævintýrapersónur á borð við Mjallhvíti , Rauðhettu og úlfinn , Fríðu og dýrið sem búa þar og fara huldu höfði .
Auk þess get ég endalaust glatt mig yfir Hellboy-bókunum , " segir Úlfhildur og bætir við að eitt af því fallega við myndasöguheiminn sé að flestar sögur komi út sem seríur bóka .
" Myndasöguhöfundar vita að það fylgir því alltaf svo mikil sorg þegar góðri bók lýkur og þess vegna halda þeir endalaust áfram .
" Sem fyrr segir er undirtitill bókar Úlfhildar " hetjur , skrýmsl og skattborgarar " og ekki úr vegi að biðja hana að útskýra í hvað þau heiti vísi .
" Með þessum undirtitli vildi ég gefa til kynna að innan myndasögunnar rúmast allt .
Það er ekkert sem er myndasögum óviðkomandi , hvort sem það eru hetjur , sem vel flestir tengja á einhvern hátt við myndasögur , eða við venjulegu skattborgararnir .
Svo varð ég að hafa skrýmslin með þar sem ég er hrollvekjufíkill .
Það er viðtekið í myndasöguheiminum að það eru þrjár meginlínur myndasagna sem taka mið af þremur stærstu mörkuðunum .
Undir evrópska markaðarinn heyra Tinni , Ástríkur , Lukku-Láki , Goðheimar og nýlegri sögur eins og Persepolis .
Ofurhetjur ásamt Andrési Önd eru áberandi í bandarískum sögum , en líka frægar myndasögur eins og Maus og aðrar neðanjarðarsögur .
Þriðji markaðurinn er japanski markaðurinn sem Vesturlandabúar eru nýbúnir að kynnast að ráði .
Sá markaður hefur haft gífurleg áhrif og þá sérstaklega fyrir það að hann hefur tvöfaldað lesendahóp myndasagna með því að höfða til kvenna , " segir Úlfhildur og tekur fram að það sé kannski ekkert skrýtið að myndasagan hafi lengi framan af talist strákamenning .
" Það stafar af því að meirihluti vestrænna myndasagna er búinn til af karlmönnum með karlhetjur í fyrirrúmi .
Auðvitað hafa alltaf verið til kvenlesendur .
En einhvern veginn varð þetta í Bandaríkjunum fyrst og fremst strákamenning , fyrir utan mjög stutt tímabil eftir stríð sem lognaðist út af í kjölfar ritskoðunar , " segir Úlfhildur og bendir á að myndasagan hafi löngum þótt hættuleg .
Þóttu hamla læsi " Á eftirstríðsárunum í Bandaríkjunum fór þýskættaði sálfræðingurinn Fredric Wertham fremstur í flokki þeirra sem töldu myndasöguna hættulega .
Hann hataðist hreinlega við myndasögur , " segir Úlfhildur og rifjar upp að Wertham hafi á sínum tíma rekið heimili fyrir vandræðaunglinga .
" Hann komst að því að allir vandræðaunglingar læsu myndasögur , en leit framhjá þeirri staðreynd að á þessum tíma lásu allir krakkar myndasögur , vandræðaunglingar jafnt sem aðrir .
Enda var þetta mest spennandi afþreyingin þá .
Wertham tókst að efna til æsings gegn myndasögunni og í kjölfarið tóku myndasöguútgefendur upp sjálfsritskoðun sem hafði mjög alvarleg áhrif á þróun myndasögunnar í Bandaríkjunum .
Wertham var mjög illa við samkynhneigð " element " í myndasögunni eins og t.d. samband Batmans og Robin , sem og samfélag Amazónanna sem Wonder Woman kom frá .
Þetta þótti honum allt mjög óheppilegt fyrir mjög ungar manneskjur að lesa .
Myndasagan þótti kannski ekki síst hættuleg þar sem hún var ungdómsmenning og utan þess heims sem foreldrar og forráðamenn þekktu .
Stundum mátti greina ákveðna uppreisn í myndasögunni þó það hafi alls ekki verið algilt .
Síðast en ekki síst þótti myndasagan hamla læsi þar sem þetta töldust ekki alvöru bækur .
Kenningin var sú að þar sem myndasagan innihélt svo lítinn texta myndu lesendur hennar aldrei læra að lesa .
Svo var líka kvartað undan því að börn yrðu blind af því að lesa myndasögur þar sem textinn væri svo smágerður .
Þetta er mjög sorgleg saga , " segir Úlfhildur og bætir við : " Sagan sýnir líka að myndasagan er á einhvern hátt ögrandi fyrirbæri og það er bara hið besta mál .
Eilífar vinsældir og rósrauð hamingja eru ekki endilega málið , þvert á móti , þá er mesta stuðið þegar myndasagan nær að trufla og trylla .
" 