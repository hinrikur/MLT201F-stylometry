Melavöllurinn var gerður af Íþróttasambandi Reykjavíkur á Melunum sunnan Hringbrautar árið 1911 .
Völlurinn var vígður 11. júní og fyrsta mótið sem var haldið þar var vikulangt íþróttamót Ungmennafélags Íslands í tilefni af hundrað ára afmæli Jóns Sigurðssonar 17. júní 1911 .
Árið 1926 fauk nánast öll girðingin í kringum Melavöllinn í ofsaveðri og var þá ákveðið að gera nýjan , betur útbúinn völl á sama stað en sem lægi meðfram Suðurgötu .
Þessi völlur , sem margir þekkja , var girtur með bárujárni líkt og sá fyrri .
Á þeim árum var gríðarleg íþróttastarfsemi í nágrenni Melavallar annars staðar á Melunum og íþróttamannvirkin náðu alls yfir 7,5 hektara svæði .
Þarna fóru fram kappleikir í knattspyrnu og handknattleik , frjálsíþróttamót , 17. júní hátíðahöld , álfabrennur , hnefaleikar , tennis og á veturna renndi fólk sér á skautum .
Árið 1935 var nýtt íþróttasvæði skipulagt í Nauthólsvík og voru Melarnir þá skipulagðir undir íbúðir og skóla .
Árið 1959 var síðan Laugardalsvöllurinn opnaður og þar með var helsta hlutverki Melavallar lokið .
Völlurinn þjónaði þó áfram margvíslegu hlutverki , m.a. undir rokktónleika .
Völlurinn var ekki formlega lagður niður fyrr en árið 1984 og síðar reis Þjóðarbókhlaðan á svæðinu .
