Náttblinda er ný glæpasaga eftir Ragnar Jónasson þar sem Ari , lögreglumaður á Siglufirði , er í aðalhlutverki .
Lögreglumaður á Siglufirði er skotinn með haglabyssu um miðja nótt .
Ung kona flýr til Siglufjarðar undan ofbeldisfullum sambýlismanni og sjúklingur er lagður inn á geðdeild í Reykjavík .
Allir þessir þræðir fléttast síðan saman .
Ragnar segir að þetta muni verða síðasta bók sín um Ara í bili .
" Siglufjörður er miðpunktur Náttblindu en sagan hefði þó getað gerst hvar sem er , " segir hann .
" Í þessari bók langaði mig til að skoða tvær mýtur um Ísland .
Sú fyrri snýr að byssueign en útlendingar halda að hér séu nær engar byssur , en þegar kemur að alþjóðlegri byssueign erum við Íslendingar ofarlega á lista miðað við höfðatölu .
Sagan hefst á því að lögreglumaður er skotinn með haglabyssu sem reynist vera veiðibyssa úr bænum .
Hin mýtan sem mig langaði til að skoða er trúin á að á Íslandi sé nær ekkert ofbeldi .
Landið er í efsta sæti yfir friðsælustu lönd í heimi og hér er nær ekkert ofbeldi á götum úti en þegar kafað er undir yfirborðið þá eru glæpir inni á heimilum og ég er meðal annars að fjalla um það í bókinni .
" Þú segir að þetta verði síðasta sagan um Ara í bili , ertu orðinn þreyttur á að hafa hann alltaf yfir þér ? " Að einhverju leyti , en ég kann samt alltaf mjög vel við Ara .
Hann verður ekki fyrir neinum skaða í bókinni og á því alveg að geta átt afturkvæmt .
Mér finnst ég vera búinn að skrifa of mikið um Siglufjörð í bili og mig langar til að skipta um sögusvið og skrifa um annan karakter , jafnvel allt öðruvísi .
Það er ákveðið frelsi að gera smá hlé á persónu sem hefur verið svona yfirþyrmandi í bókum mínum .
Það er líklegt að næsta bók verði lögreglusaga en hvort þar verði komið upphaf að nýrri seríu kemur bara í ljós .
Það er ekki útilokað .
" Ragnar var í forsvari fyrir glæpasagnahátíðina Iceland Noir sem haldin var um síðustu helgi og tókst mjög vel .
" Þessi hátíð er drifin áfram af áhugasömum höfundum á Íslandi og ekki síður af áhugasömum útlendingum sem koma á eigin vegum til að hitta aðra höfunda og segja frá bókum sínum , " segir Ragnar .
" Ísland hefur mikið aðdráttarafl , höfundar vilja koma hingað og hrífast mjög af landinu .
" Ragnar mætti á Iceland Noir nýkominn frá Bandaríkjunum þar sem hann sótti glæpasagnahátíðina Bouchercon .
" Þetta er stærsta glæpasagnahátíð í heimi og á sér mjög langa sögu .
Hún er haldin í Bandaríkjunum á hverju ári , á mismunandi stöðum , og að þessu sinni var hún á Long Beach í Kaliforníu .
Þarna voru nokkur stór nöfn úr glæpasagnaheiminum , á göngunum rakst ég á Lee Child í orðsins fyllstu merkingu og þarna var líka Michael Connelly og Peter James og James Oswald , sem komu á Iceland Noir , voru líka meðal þátttakenda .
Þetta var mjög skemmtileg hátíð og stór í sniðum og það var ekki hægt að komast yfir allt því þarna voru kannski fimm atburðir í gangi í einu .
Ég fylgdist með pallborðsumræðum hjá höfundi sem skrifar bækur upp úr sjónvarpsþáttunum um Jessicu Fletcher , Murder she Wrote , og stakk upp á því við hann að hann sendi hana til Íslands í einhverri bókinni .
Sjálfur tók ég þátt í tveimur pallborðsumræðum þar sem talað var um alþjóðlegar glæpasögur og meðal þátttakenda voru höfundar eins og Sara Blædel og Mark Billingham .
Ég var eini íslenski þátttakandinn og tók eftir því að þegar ég sagði frá glæpasögum sem gerast á Íslandi þá kveikti það áhuga hjá fólki .
" 