Fjölmargir framleiðendur víða af landinu tóku þátt í matarmarkaði Búrsins sem haldinn var í Hörpunni um síðustu helgi .
Nú var efnt til þessa viðburðar í fjórða sinn , sem samkvæmt venju var fjölsóttur .
Gestir komu bæði til að fá reykinn af réttunum en ekki síður til að hafa tal af matargerðarfólkinu sem margt var utan af landi og stundar heimavinnslu í ýmsum myndum .
Tillegg þess í bakstur þjóðarkökunnar er orðið býsna stórt .
Má sjálfsagt virða til hundraða milljóna króna .
Óhætt er því að segja að framleiðendurnir hafi komið í borgina með veislu í farangrinum , svo vísað sé í titil þekktrar skáldsögu Ernests Hemingway .
" Úrvalið og gæðin eru hvergi meiri en hér og framleiðslan verður æ fjölbreyttari .
Þetta er góður vettvangur til að kynna vörunýjungar , " segir Eymundur Magnússon , bóndi á Vallanesi á Héraði .
Hann , ásamt eiginkonu sinni Eygló Björk Ólafsdóttur , á og rekur fyrirtækið Móðir jörð en undir merkjum þess er stunduð lífræn ræktun á korni og grænmeti og ýmis matvælaframleiðsla .
Í vörulínu Móður jarðar eru nú meðal annars kornvörur úr byggi og heilhveiti , hrökkbrauð , sultur og grænmetisréttir .
Markaðurinn stækkaði með kreppu " Á þessum markaði lögðum við hvað mesta áherslu á nýjungar okkar , svo sem perlubygg og sýrt grænmeti .
Fyrir okkur skiptir þátttaka í Hörpumarkaðnum miklu , bæði til að hitta neytendur og kynna framleiðsluna en svo selst líka býsna mikið þarna , " segir Eymundur .
" Það er einnig ánægjulegt að kynnast öðrum framleiðendum og oft kemst á þétt og gott samstarf milli fólks .
Æ fleiri eru með lífrænar vörur og sá markaður stækkaði til muna með þeirri viðhorfsbreytingu sem varð þegar við sigldum inn í kreppuna .
" Meðal annars þess sem var á boðstólum í Hörpunni voru mjólkurafurðir og nauta- , lamba- , svína- og hrossakjöt af gripum sem hafa alist við náttúrulegar aðstæður .
Einnig te úr íslenskri náttúru , sölt af öllum gerðum og litum , sultur , brauð , pestó , grænmetispylsur , kaffi , hummus , brauð , reyktur makríll , heitreykt hrogn , pylsur , salami , humarsúpa og soð , kartöflukonfekt og saft .
Er þá margt ónefnt .
Tröllapylsur og súrt salat Framleiðendur sem kynntu sig og sitt í Hörpunni komu bæði úr byggðum og borg .
Meðal Reykvíkinga var Lóa Bjarnadóttir sem rekur Ísbúðina við Laugalæk í Reykjavík .
Best er búðin þekkt fyrir ís í brauði , formi og ýmsum fleiri útgáfum , en í seinni tíð hafa tröllapylsurnar komið sterkar inn .
Þær eru unnar úr hreinu svínakjöti og kryddi , uppskriftin er komin frá Þýskalandi , en þaðan er Sascha Trajkovic , eiginmaður Lóu .
Hann þróaði einnig hvítkálssalatið sem kynnt var í Hörpunni , sem er úr hvítkáli , lauk , eplaediki , olíu og sykri .
" Í Þýskalandi þar sem ég bjó lengi væri þetta kallað krautsalat og er víða haft á borðum , jafnvel ofurlítið sýrt , " segir Lóa .
Aðspurð segist hún ánægð með hvernig til tókst á Hörpumarkaðnum , enda hafi aðsóknin verið góð og margt nýmælið verið á borðum .
sbs@mbl.is 