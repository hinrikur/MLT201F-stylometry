Niðurstöður íslenskrar rannsóknar á gagnsemi ómega-3 fitusýra við gáttatifi eftir opna skurðaðgerð komu rannsakendum á óvart .
Í stað þess að gagnast sjúklingum , eins og tilgátan gerði ráð fyrir , benda rannsóknirnar til þess að áhrifin séu þveröfug .
Ómega-3 fitusýrur virtust auka hættuna á gáttatifi eftir skurðaðgerð .
Þetta styður áströlsk rannsókn en gögn úr þessum rannsóknum hafa verið lögð saman .
Orri Páll Ormarsson orri@mbl.is Íslenskir læknar og vísindamenn hafa um langt skeið haft áhuga á því að rannsaka gagnsemi ómega-3 fitusýra .
Ástæðan er þríþætt ; í fyrsta lagi forvitnilegar niðurstöður erlendra rannsókna á áhrifum þessara fitusýra á ýmsa kvilla , svo sem sjúkdóma í hjarta og æðakerfi og bólgusjúkdóm í nýrum .
Í öðru lagi hefur vakið athygli að dánartíðni vegna kransæðasjúkdóms meðal inúíta á Grænlandi er mjög lág en fæða þeirra er mjög rík af ómega-3 fitusýrum .
Í þriðja lagi mikil neysla Íslendinga á lýsi og fiskafurðum sem hvort tveggja eru rík af ómega-3 fitusýrum .
Ómega-3 fitusýrurnar DHA og EPA hafa ýmsa eiginleika sem læknar álíta að gætu gagnast við gáttatifi sem er algeng hjartsláttartruflun .
Fitusýrurnar hafa bein raflífeðlisfræðileg áhrif á frumuhimnur í gáttum sem auka stöðugleika og minnka þannig líkur á takttruflunum .
Þá hafa DHA og EPA sömuleiðis bólgueyðandi áhrif og jafnvel verndandi verkun gegn bandvefsmyndun .
Líklegt þykir að bæði bólga og bandvefsmyndun í gáttum eigi þátt í tilurð takttruflunarinnar og því að erfitt getur reynst að viðhalda réttum takti eftir gáttatifsköst .
Þá kunna ómega-3 fitusýrur að auka virkni letjandi hluta ósjálfráða taugakerfisins á hjartað en þekkt er að það geti verndað gegn hjartsláttartruflunum .
Ekki var vitað til þess að notkun ómega-3 fitusýra hafi alvarlegar aukaverkanir og það jók ennfrekar á áhuga lækna á að prófa þær við gáttatifi .
Rannsóknarhópur settur saman Fyrir um áratug var settur saman rannsóknarhópur hér á landi til að standa að rannsóknum á mögulegri gagnsemi ómega-3 fitusýra gegn gáttatifi eftir opna hjartaskurðaðgerð .
Kjarni hópsins samanstendur af Ólafi Skúla Indriðasyni , nýrnalækni , Guðrúnu V. Skúladóttur , vísindamanni við læknadeild HÍ , Davíð O. Arnar , hjartalækni og klínískum prófessor við læknadeild HÍ , Runólfi Pálssyni , nýrnalækni og prófessor við læknadeild HÍ og Bjarna Torfasyni , hjartaskurðlækni og dósent við læknadeild HÍ .
Auk þeirra komu að rannsóknunum þáverandi meistaranemarnir Ragnhildur Heiðarsdóttir og Lára Björgvinsdóttir sem og læknarnir Gizur Gottskálksson og Viðar Eðvarðsson .
Loks er að nefna samstarfsaðila frá Statens Serum Institut í Kaupmannahöfn og Royal Adelaide Hospital og Háskólanum í Adelaide í Ástralíu .
Von íslensku rannsakendanna um að meðferðin væri gagnleg var gefinn byr undir báða vængi þegar ítölsk rannsókn , sem var birt árið 2005 , sýndi fram á mikinn ávinning af notkun ómega-3 fitusýra til að fyrirbyggja gáttatif eftir opna hjartaskurðagerð .
Þegar betur var að gáð kom hins vegar í ljós að rannsóknin var ekki nægilega vel útfærð og bæta mátti um betur .
Þess utan bendir Guðrún V. Skúladóttir á að Ítalir séu almennt með mun lægri gildi af ómega-3 fitusýrum í blóði en Íslendinga og útgangspunkturinn sé fyrir vikið ekki sá sami .
" Það má vel vera að niðurstöður ítölsku rannsóknarinnar standist gagnvart þeirri þjóð , " segir Guðrún og bætir við að varasamt sé að alhæfa í þessum efnum .
Þættir eins og aldur og þyngd sjúklings geti einnig haft áhrif , alveg eins og þjóðerni .
Getur lengt sjúkrahúsleguna Gáttatif kemur fram hjá allt að 30-50% einstaklinga á fyrstu dögunum eftir hjartaskurðaðgerð og auk þess að trufla bataferlið getur það lengt leguna á sjúkrahúsi um tvo til þrjá daga eftir aðgerðina .
Gáttatif hjá einstaklingum eftir opna hjartaskurðaðgerð er mjög gagnlegt módel til að rannsaka , að sögn Davíðs O. Arnar , þar sem gefa má ómega-3 fitusýrurnar í vissan tíma fyrir og eftir aðgerð og fylgjast með svöruninni á tiltölulega stuttum tíma .
Ástæðan er sú að gáttatif eftir hjartaskurðaðgerð kemur oftast á fyrstu vikunni eftir aðgerð .
Þeim sem er hættast við að fá gáttatif eftir opna hjartaskurðaðgerð hafa sömu áhættuþætti og þeir sem fá gáttatif ótengt skurðaðgerð , og sömu erfðabreytileikar auka áhættuna .
" Því er um að ræða í raun samskonar sjúkdóm , þó hann komi fram undir öðrum kringumstæðum , en í þessu tilviki er hægt að skoða áhrif inngrips á tiltölulega skömmum tíma í stað þess að gera rannsóknir þar sem fylgst er með svörun við inngripi í mun lengri tíma , jafnvel nokkur ár , " segir Davíð .
Rannsóknirnar á LSH Í fyrstu rannsókn sinni báru íslensku rannsakendurnir saman tíðni gáttatifs eftir opna hjartaskurðaðgerð hjá tveimur hópum með slembiröðun í hópa og tví-blindri gjöf rannsóknarlyfja .
Annar fékk meðferð með ómega-3 fitusýrum en hinn með ólífuolíu .
Skemmst er frá því að segja að enginn munur var á tíðni gáttatifs milli hópanna en um helmingur í hvorum hópi fékk takttruflunina .
Næst var hlutfall ómega-3 fitusýra í fituefni blóðvökva kannað og var hópnum skipt í fjórðungshópa ( quartiles ) eftir hlutfalli fitusýranna .
Í ljós kom svokölluð J-laga kúrfa sem þýðir að fjórðungurinn sem hafði næst lægst hlutfall ómega-3 fitusýra höfðu lægsta tíðni gáttatifs en tíðni jókst svo aftur því lægra og hærra sem hlutfallið var .
Þetta mynstur bendir , að sögn rannsakenda , til þess að það kunni að vera að mismunandi styrkur ómega-3 fitusýra í blóðvökva hafi breytileg áhrif á tíðni gáttatifs .
Þannig gæt gagnsemi ómega-3 fitusýra verið mest hjá þeim sem hafa lág gildi í blóði en lítil sem engin ofan þess bils .
Þetta segja íslensku rannsakendurnir mögulega geta útskýrt mismunandi niðurstöður rannsókna á gagnsemi ómega-3 fitusýra við gáttatifi eftir opna hjartaskurðaðgerð eftir löndum , þar sem grunnhlutfall ómega-3 fitusýra í blóðvökva er breytilegt eftir löndum , eins og fram hefur komið .
Hérlendis er hlutfall ómega-3 fitusýra í blóðvökva fremur hátt í grunninn og því hugsanlegt að ekkert gagn sé af ómega-3 fitusýrum sem virkri meðferð við gáttatifi eftir opna hjartaskurðaðgerð .
Virtist auka hættuna Rannsakendum lék einnig forvitni á að skoða hlutfall ómega-3 fitusýra í fituefni frumuhimna rauðra blóðkorna en talið er að það endurspegli vel hlutfall þeirra í vöðvafrumum gátta hjartans , en mjög erfitt er að nálgast þessar frumur til að mæla hlutfall ómega-3 fitusýra .
Aftur var hópnum skipt í fjórðungshópa eftir hlutfalli ómega-3 fitusýra .
Niðurstöðurnar sýndu að tíðni gáttatifs var þeim mun hærri eftir því sem hlutfallið jókst , sér í lagi DHA .
Ómega-3 fitusýrur virtust með öðrum orðum auka hættuna á gáttatifi eftir hjartaskurðaðgerð .
Þessar niðurstöður voru þannig alveg þvert á tilgátu rannsakenda um mögulegan ávinning meðferðar af þessu tagi .
Íslensku rannsakendurnir hafa verið í samstarfi við lækna og vísindamenn frá Royal Adelaide Hospital og Háskólanum í Adelaide í Ástralíu , en þeir hafa haft svipaðar hugmyndir um mögulega gagnsemi ómega-3 fitusýra gegn gáttatifi .
Grunnhlutfall ómega-3 fitusýra í blóðvökva áströlsku sjúklinganna var nokkuð lægra en íslensku sjúklinganna .
Með því að setja saman rannsóknargögn beggja í einn gagnagrunn fengust sömu niðurstöður sem styður auðvitað niðurstöður íslenska hópsins enn frekar .
Mikilvægt að rannsaka Vísindamennirnir segja þetta mjög glöggt dæmi um mikilvægi þess að framkvæmdar séu vandaðar rannsóknir á ávinningi ákveðinnar meðferðar áður en farið er að beita henni .
Miðað við þá kosti sem ómega-3 fitusýrur hafa og niðurstöður fyrirliggjandi rannsókna þá hefðu þeir talið mjög líklegt að þær myndu koma að notum við meðferð gáttatifs en reyndin var önnur .
Margar rannsóknir hafa svo í kjölfarið staðfest þessa niðurstöður , bæði hjá sjúklingum eftir opna hjartaskurðaðgerð og svo sömuleiðis hjá þeim sem hafa gáttatif ótengt slíku inngripi .
Því telja íslensku læknarnir ekki rétt að mæla með ómega-3 fitusýrum til meðferðar við gáttatifi og ef til vill megi ganga svo langt að túlka niðurstöður þannig að þeir sem hafa gáttatif ættu ekki að taka lýsi eða ómega-3 fitusýrur .
Rannsakendur taka skýrt fram að ekki sé hægt að heimfæra niðurstöður þessarar rannsóknar á aðra sjúkdóma og auðvitað kann að vera ávinningur að notkun ómega-3 fitusýra gegn öðrum vandamálum þó líklegt megi telja að ómega-3 fjölómettaðar fitusýrur virki ekki gegn gáttatifi .
Hvað er gáttatif ? Gáttatif er hjartsláttartruflun sem á sér upptök í efri hólfum hjartans eða gáttunum .
Óskipulögð , tilviljanakennd rafvirkni kemur í stað þeirrar reglulegu rafbylgju sem fer um gáttirnar í upphafi hvers hjartsláttar .
Þessu fylgir skerðing á samdrætti og virkni gátta og hætta á blóðsegamyndun eykst .
Gáttatif er algeng hjartsláttartruflun og hérlendar rannsóknir benda til þess að rúmlega 5000 núlifandi Íslendingar hafi greinst með þennan kvilla .
Sjúkdómurinn kemur fyrst í stað í köstum með réttum takti inn á milli en síðar verður takttruflunin oft viðvarandi nema gripið sé inn í .
Gáttatif getur valdið verulegum einkennum , meðal annars hjartsláttaróþægindum , mæði og úthaldsskerðingu .
Þá getur gáttatif valdið alvarlegum fylgikvillum eins og til dæmis heilaslagi en líklegt er að rekja megi rúmlega þriðjung allra slíkra tilfella til gáttatifs .
Blóðþynningarmeðferð dregur verulega úr hættu á blóðsegamyndun og heilaáföllum .
Ýmsir hjartasjúkdómar , kransæðastífla , hjartabilun og háþrýstingur auka hættu á gáttatifi auk þess sem vissir erfðabreytileikar eiga hlut að máli .
Hlutverk erfða virðist vera meira í tilvikum einstaklinga sem greinast með takttruflunina fyrir sextugt .
Meðferð gáttatifs getur verið erfið og dugar lyfjameðferð oft skammt til að halda takttrufluninni niðri .
Þá geta sum þessara lyfja haft alvarlegar aukaverkanir .
Sömuleiðis hefur aðgengi að brennsluaðgerðum sem er beitt við gáttatifi verið takmarkað og margir þurfa að fara í meira en eina slíka aðgerð til að viðunandi árangur náist .
Þessar aðgerðir , sem eru gerðar á Landspítala , eru kostnaðarsamar og krefjast flókins tækjabúnaðar auk þess að vera tæknilega krefjandi .
Það er því mjög mikilvægt að leita nýrra og árangursríkari meðferðarkosta við gáttatifi .
Gáttatif getur komið eftir opna hjartskurðaðgerð og rannsóknir hérlendis benda til þess að milli 40 og 50% þeirra sem undirgangast slíka aðgerð fái gáttatif .
Gáttatif eftir skurðaðgerð er oftast tímabundið .
Sömu áhættuþættir og erfðabreytileikar auka áhættu á gáttatifi eftir skurðaðgerð sem og á gáttatifi almennt .
Álag vegna aðgerðarinnar sjálfrar og bólgumyndun í kjölfar hennar kunna að ýta undir háa tíðni gáttatifs í kjölfar hjartaskurðaðgerðar .
Spratt upp úr grasrótinni Forsaga íslensku rannsóknarinnar er sú að nýrnalæknarnir Ólafur Skúli Indriðason og Runólfur Pálsson höfðu lengi velt fyrir sér ávinningi af notkun ómega-3 fitusýra og langaði að rannsaka málið sjálfir .
Nýrnasjúkdómar eru á hinn bóginn fremur fátíðir og þýðið lítið , þannig að erfitt var að búa til rannsókn í kringum þá eina og sér , að sögn Runólfs .
Eftir að Runólfur og Ólafur höfðu rætt málið við Davíð O. Arnar , hjartalækni , og Bjarna Torfason , hjartaskurðlækni , var ákveðið að setja á laggirnar rannsóknarteymi og beindist áhuginn snemma að gáttatifi enda er það til þess að gera algengur sjúkdómur .
" Það var mikilvægt að velja eitt afmarkað viðfangsefni , " segir Runólfur en þess má geta að fátítt er að klínískar lyfjaíhlutunarrannsóknir , eins og þessi , séu gerðar hérlendis án aðkomu alþjóðlegra lyfjafyrirtækja .
Hugmyndin kom með öðrum orðum alfarið frá rannsakendum .
Lýsi hf styrkti rannsóknina að vísu með því að gefa bæði ómega-3- og ólífuolíuhylkin en hafði ekki aðkomu að henni að öðru leyti .
" Það er sjaldgæft að svona umfangsmiklar stýrðar meðferðarprófanir spretti upp úr grasrótinni eins og þessi , " segir Runólfur .
Fólk með ólíka sérhæfingu Guðrún V. Skúladóttir , vísindamaður við læknadeild HÍ , kom snemma inn í teymið enda þótti upplagt að gera ýmsar grunnrannsóknir samhliða .
Margskonar mælingar hvíldu jafnframt á Guðrúnu og hennar teymi .
Guðrún , Runólfur og Davíð eru á einu máli um að rannsóknarhópurinn hafi verið vel samsettur .
" Við fengum þarna fólk með ólíka sérþekkingu sem kom með mismunandi styrkleika að borðinu .
Það skiptir miklu máli og gerir svona rannsókn í senn auðveldari og skemmtilegri , " segir Davíð og Guðrún bætir við að mikilvægt sé fyrir fólk í háskólasamfélaginu að fá tækifæri til að taka þátt í rannsóknum innan veggja Landspítala .
" Ég er mjög þakklát fyrir að hafa fengið að vera með í þessari rannsókn .
" Spurður hvort sjaldgæft sé að rannsóknarhópar starfi með þessum hætti hér á landi svarar Davíð því til að það fari vaxandi .
" Það eru ekki mörg ár síðan menn voru dálítið hver í sínu horni með sínar rannsóknir .
Núna er algengara að hópar séu fjölbreyttir og jafnvel alþjóðlegir sem styrkir rannsóknir af þessu tagi auðvitað ennþá meira , " segir hann .
Á seinni stigum rannsóknarinnar tengdist íslenski hópurinn erlendum rannsóknarteymum , bæði í Kaupmannahöfn og Ástralíu , með góðum árangri .
Spurður um umhverfi til rannsókna í læknisfræði hérlendis segir Davíð að það sé að mörgu leyti mjög gott og tækifærin fjölþætt .
" Hvað hjartasjúkdóma snertir eigum við til að mynda samstarf við tvær stofnanir sem ég tel vera á heimsmælikvarða , Íslenska erfðagreiningu og Hjartavernd .
Ég hef nýtt mér það í mínum rannsóknum á gáttatifi .
Í sjálfu sér má segja að að tækifæri til vísindarannsókna á sviði faraldsfræði og erfðafræði séu óvíða meiri en hérlendis .
" Tímaskortur helsta ógnin Að sögn Davíðs er tímaskortur helsta ógnin við rannsóknir hér á landi .
Vísindamenn í röðum lækna séu í flestum tilvikum einnig að sinna krefjandi klínískum störfum samhliða .
" Menn þurfa stundum frið til að vinna úr niðurstöðum rannsókna og til að fá nýjar hugmyndir .
Eðli málsins samkvæmt er það erfiðara þegar menn eru á stöðugum hlaupum .
" Runólfur tekur undir þetta .
" Stærsta ógnin er annars vegar tímaskortur og hins vegar ófullnægjandi stuðningur við grunnvísindamenn í Háskólanum og öðrum vísindastofnunum .
Þar eru starfræktir ýmsir metnaðarfullir hópar sem háðir eru styrkjum úr opinberum sjóðum .
Því miður eru þessir sjóðir veikburða og þar af leiðandi háir fjárskortur vísindamönnum hér á landi .
Á móti kemur , eins og Davíð nefndi , að tækifærin eru mörg og það hefur örugglega haldið mörgum læknum og vísindamönnum hér heima í stað þess að þeir færu eitthvað annað , " segir Runólfur .
Vegna annríkis var ekki alltaf auðvelt að ná hópnum saman og Guðrún segir að fyrir vikið hafi framlag meistaranemanna , Ragnhildar Heiðarsdóttur og Láru Björgvinsdóttur , verið ómetanlegt .
Allskyns gagnasöfnun og úrvinnsla hafi að miklu leyti hvílt á þeirra herðum .
" Þær gerðu þetta alveg ótrúlega vel .
" Davíð , Guðrún og Runólfur vilja nota tækifærið og þakka öllum sjúklingunum sem tóku þátt í rannsókninni kærlega fyrir þeirra mikilvæga framlag .
Þeir sem leitað var til hafi upp til hópa verið mjög jákvæðir .
" Þetta er fólk sem var að fara í meiriháttar skurðaðgerð með tilheyrandi álagi .
Eigi að síður var það tilbúið að vera með í rannsókninni og láta ómaka sig með því að taka annað hvort ómega-3 fitusýrur eða ólífuolíu .
Það er ekkert sjálfgefið að fólk bregðist svona vel við , allra síst undir þessum kringumstæðum , " segir Runólfur .
Davíð bendir á að þetta snúist ekki síst um traust og við rannsókn sem þessa komi sér vel að Íslendingar eru bæði vel upplýstir og tilbúnir til að láta gott af sér leiða .
Erfið staða á Landspítala Blásið hefur um Landspítala og raunar heilbrigðiskerfið í heild að undanförnu og ekki daglegt brauð á Íslandi að læknar grípi til verkfallsaðgerða .
Þessi umræða hlýtur að hafa áhrif á þá sem á spítalanum starfa .
" Hún hefur það , " segir Runólfur og notar orðið barlómur yfir ástandið .
" Þessi barlómur hefur líka neikvæð áhrif á unga lækna og fólk sem hefur burði til að verða vísindamenn í framtíðinni .
Ástandið á Landspítala er auðvitað með öllu óviðunandi og sorglegt að svona skuli vera komið fyrir háskólasjúkrahúsi þjóðarinnar .
" Davíð tekur í sama streng : " Vandi Landspítala er fjölþættur en hefur því miður stöðugt farið vaxandi á liðnum árum .
Það getur hins vegar , undir slíkum kringumstæðum , verið mjög skemmtilegt að hafa önnur verkefni til að fást við eins og vísindarannsóknir .
Slík vinna getur veitt kærkomna hvíld frá daglegu amstri .
" 