Skjárinn á Note 4 er Super AMOLED eins og Samsung er siður .
AMOLED í þessu sambandi vísar til tækninnar sem notuð er við að setja skjáinn saman , en þá er örþunnt lag af lífrænum díóðum lagt yfir smáralag og síðan sett glerlag yfir .
Kosturinn við þesa tækni er að skjárinn er tiltölulega ódýr í framleiðslu , 30-50% ódýrari en LCD-skjáir , krefst mun minna rafmagns en LCD-skjáir , litir eru skærari og eðlilegri og hann skilar hærri svartíma .
Ókostir eru þeir að iðulega er erfitt nota slíka skjái í mikilli birtu , til að mynda í sólskini , litir dofna með tímanum ( endast þó í áratugi ) og AMOLED-snertiskjáir voru alla jafna þykkari en LCD-skjáir .
Svonefndur Super AMOLED-skjár eins og Samsung notar á farsíma sína og spjaldtölvur er uppfinning Samsung , þar sem snertiskynjarar eru felldir inn í skjáinn í stað þess að leggja yfir hann snertilag , eins og tíðkast hefur .
Fyrir vikið er skjárinn þynnri en sambærilegir AMOLED-skjáir , skjárinn er sparneytnari og hann er betri í mikilli birtu , endurkast af skjánum er minna .
Mælingar litaskala á skjánum á Note 4 sýna að hann sýnir allt sRGB-litasviðið , 100% , í grunnstillingu ( til samanburðar má nefna að skjárinn á iPhone 6 Puls skilaði 90,5% í sömu mælingu ) .
Að því sögðu þá er ég ekki alveg sáttur við ljóshita , því það er bláleitur blær á hvítu þegar skrúfað er upp í birtustillingum , en hægt er að sýsla aðeins með litastillingar með því að velja einhverja fjögurra tiltækra stillinga , til að mynda hvort verið er að skoða myndir eða kvikmyndir .
Hvað birtuskil varðar þá er svart vissulega kolsvart á AMOLED-skjá , ekki dökkgrátt eins og vera vill með LCD-skjái .
