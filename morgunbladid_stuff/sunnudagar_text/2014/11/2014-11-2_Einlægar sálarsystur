Salka Sól Eyfeld og Steinunn Jónsdóttir eru listrænar og fjölhæfar söngkonur reggísveitarinnar AmabAdamA .
Þær eiga margt sameiginlegt , finnst mikilvægt að vera fyrirmyndir , hvetja til gagnrýninnar hugsunar og eru ekkert að skafa utan af hlutunum .
Inga Rún Sigurðardóttir ingarun@mbl.is Ljósmynd : Kristinn Ingvarsson kring@mbl.is Íslenska reggísveitin AmabAdamA gefur út í næstu viku sína fyrstu breiðskífu , Heyrðu mig nú , hjá Record Records .
Hún átti sumarsmellinn í ár , " Hossa , hossa " , sem er ekki ofsögum sagt að hafi heillað alla frá tveggja ára til 82 ára .
Bókstaflega allir sungu með bros á vör : " Láta ' allt gossa , / hrista bossa , / ég vil sjá tungukossa , / kveikja ' í kroppum ástarblossa , / allir saman hossa hossa .
" Salka Sól Eyfeld og Steinunn Jónsdóttir eru söngkonur sveitarinnar en þær eiga margt sameiginlegt og óhætt er að segja að þær séu báðar listrænar og fjölhæfar .
" Ég ólst upp í Vesturbænum og svo í Kópavogi .
Ég var allan grunnskóla og menntaskóla í mjög miklum tómstundum .
Ég var í kór frá því að ég var fjögurra ára hjá Möggu Pálma , ég var alltaf í dansi og útskrifaðist úr menntaskóla af nútímadansbraut , var í Listdansskóla Íslands .
Síðan var ég að læra á víólu í tólf ár og lærði einsöng , " segir Steinunn , sem fékk síðan áhuga á leiklist og kvikmyndagerð .
Hún fór í nám í kvikmyndafræði við Háskóla Íslands en á eftir að skrifa lokaritgerðina .
" Ég ætlaði að skrifa hana í sumar en þá fengum við plötusamning , " segir Steinunn en það má sannarlega segja að hjólin hafi snúist hratt hjá hljómsveitinni að undanförnu .
Steinunn og Salka hafa kynnst mjög vel eftir að þær byrjuðu saman í hljómsveitinni .
Þær segja að það sé nánast ekkert sem þær séu ósammála um og lýsir Salka þeim sem sálarsystrum .
Salka ólst líka upp í Vesturbænum og í Kópavogi .
Hún segist samt vera minna í dansinum " en meira í tónlistinni " skýtur Steinunn að .
Salka segist hafa sungið mikið sem barn og tónlist hefur alltaf leikið stórt hlutverk í hennar lífi .
Hún spilar tónlist , hlustar á tónlist og hefur kynnt sér tónlist mikið frá öllum hliðum , sem kemur sér vel í starfi hennar sem útvarpskona á Rás 2 .
Þar vakti hún fyrst athygli í Sumarmorgnum með Dodda litla og er núna við hljóðnemann síðdegis í Popplandinu .
Safnar hljóðfærum Salka safnar hljóðfærum og telst til að hún eigi um 25 hljóðfæri og segist geta " gutlað " á þau flest .
" Ég held það sé ekkert hljóðfæri sem ég hef lagt frá mér án þess að kunna eins og eitt lag á það , " segir hún .
Eina hjóðfærið sem hún spilar ekki á er sekkjapípa en þar spilar skortur á aðgengi stærra hlutverk en annað .
" Það er víst bara einn maður á landinu sem á sekkjapípu .
Mig vantar að hafa uppi á þessum manni , " grínast hún .
Hljómsveitin AmabAdamA hefur verið til frá árinu 2011 og er stofnuð upp úr annarri sveit sem Magnús Jónsson , eða Gnúsi Yones , var forsprakkinn í , Gnúsi Yones & The Crackers .
Núverandi mynd sveitarinnar hefur hins vegar ekki verið til nema í rúmt hálft ár en Salka gekk til liðs við sveitina í mars .
Það eru tíu í sveitinni og þau eru þrjú í framlínunni , Gnúsi , Steinunn og Salka , sem syngja öll .
Steinunn og Gnúsi eru jafnframt par og eiga saman rúmlega eins og hálfs árs gamlan son , Jón Braga .
Gnúsi hefur líka verið lengi í tónlist en hann er ennfremur þekktur fyrir veru sína í rappsveitinni Subterranean .
Auk þess að vera helsti lagahöfundurinn og eiga marga texta tók Gnúsi plötuna upp og hljóðblandaði .
" Það voru mikil mannaskipti og hljómsveitin var í fæðingu í svolítið langan tíma , " segir Steinunn en fyrir um ári komu hljóðfæraleikararnir inn og síðan Salka nokkru síðar .
Eru báðar Reykjavíkurdætur Söngkona hætti í sveitinni en um það leyti sáu þau Sölku taka lag með reggísveit á MH-balli og sáu að hún myndi smellpassa inn .
Salka var til í slaginn og tímasetningin var góð .
Steinunn og Salka þekktust hins vegar fyrir þetta en þær voru saman í rappsveitinni Reykjavíkurdætrum .
Þær eru ekki virkar Reykjavíkurdætur en gefa þó ekki titilinn upp á bátinn .
" Einu sinni Reykjavíkurdóttir , alltaf Reykjavíkurdóttir .
Svona eins og í skátunum , " segja þær .
Þær segja Reykjavíkurdætur skemmtilegan félagsskap , sem snúist líka um að virkja konur .
Dæturnar eru líka allar með húðflúr , öfugan þríhyrning með punktum uppi á , sem er tákn fyrir kvenlega orku .
" Við vorum að spila á tattúráðstefnu og fengum borgað með tattúi , " segir Steinunn .
Það er að minnsta kosti nóg af frambærilegum konum í hljómsveitinni en óhætt er að segja að það hafi verið skortur á kvenfyrirmyndum í rappi .
Sjálfar eru þær fyrstu íslensku reggísöngkonurnar en það hafa verið nokkrar rappkonur .
" Mér finnst mikilvægt að vera fyrirmynd , " segir Salka og rifjar upp að þegar hún var táningur og langaði að læra á gítar hafi verið skortur á þannig fyrirmyndum .
" Hera var sú eina sem var að spila og syngja á þessum tíma og hún hafði áhrif á mig .
Ég vona innilega að Reykjavíkurdætur og AmabAdamA geti verið fyrirmyndir einhverra , " segir hún en reggívígið er að minnsta kosti fallið með þeim tveimur .
Steinunni finnst líka mikilvægt að vera fyrirmynd og finnst leiðinlegt að upplifa það sem henni finnst vera afturför í femínisma síðustu ár .
" Það er búið að afbaka hugtakið femínismi mjög mikið .
Ungir krakkar virðast halda að það sé eitthvað allt annað en það er ; að það sé eitthvert karlahatur .
" Henni finnst líka sorglegt að horfa upp á fordómana gagnvart innflytjendum og öðrum trúarbrögðum í þjóðfélaginu og að það sé til stjórnmálaflokkur sem ali á ótta þessa fólks .
Skemmst er að minnast moskumálsins og góðs gengis Framsóknarflokksins í borgarstjórnarkosningunum í kjölfarið .
" Ég trúi því varla að við séum á þessum stað í dag og það ríki svona mikil þjóðernishyggja , " segir Steinunn .
" Þetta er algjört ábyrgðarleysi , " segir Salka .
Báðar minnast þær á kommentakerfin en þar virðist oft grassera lægsti samnefnari samfélagsins og margir láta ljót orð falla .
" Með samfélagsmiðlum er þetta allt svo ótrúlega breytt .
Ég reyni að halda mig frá því en dett stundum inn í að lesa kommentin .
Hvaðan kemur þetta fólk ? Það er ekki í kringum mig , " segir Salka og endurspeglar áreiðanlega það sem margir hafa hugsað .
Pólitískir textar Það ætti því ekki að koma á óvart að textarnir hjá hljómsveitinni séu pólitískir .
" Við erum ekkert að skafa utan af því sem við erum að segja , " segir Steinunn .
Textinn við " Hossa , hossa " sker sig þá kannski aðeins úr þótt hann sé vissulega um mikilvægt málefni en það er gott fyrir sálina að dansa og það þurfa allir að hafa ást í lífinu .
Á væntanlegri breiðskífu er sungið um allt milli himins og jarðar með áherslu á hið síðarnefnda .
Nýjasta lagið sem er í spilum með sveitinni heitir " Gaia " og er einmitt óður til jarðarinnar .
Textann skrifaði Gnúsi og vitnar Salka í eina línuna : " Því ef við klúðrum þessu hvert förum við þá ? " Þær eru báðar náttúruverndarsinnar og segjast bara vona að við séum ekki búin að klúðra þessu en hljómsveitin spilaði á styrktartónleikum í vikunni fyrir nímenningana sem voru dæmdir í Gálgahraunsmálinu .
" Hossa , hossa " gaf sveitinni vissulega gott start .
" Við vorum búnar að vera að spila lagið með Reykjavíkurdætrum og AmabAdamA og það var alltaf tekið rosalega vel í það .
Eftir að lagið varð vinsælt tók maður eftir að við fengum meiri athygli og það var farið að sækjast eftir okkur á stærri gigg og kannski öðruvísi en við hefðum annars fengið , " segir Steinunn .
" Við vorum búin að vera að spila þetta á tónleikum og bjuggumst við góðum viðtökum , " segir Salka en þær útskýra að markhópurinn hafi orðið annar og lagið höfðað til stærri hóps en þær bjuggust við .
" Við vorum með annað lag sem við ætluðum að setja í spilun fyrst .
En okkur fannst svo gaman að búa þetta lag til og spila það að við ákváðum að byrja á því , " segir Salka .
Reggí virðist höfða til Íslendinga en hjómsveitin Hjálmar hefur notið mikilla vinsælda um árabil .
Ojba Rasta er síðan nýrri sveit sem hefur látið að sér kveða að undanförnu og síðan sló AmabAdamA í gegn í sumar .
Akurinn hefur því verið plægður og búið að þjálfa reggíeyra Íslendinga , bæði í útvarpi og svo einnig með danskvöldum sem haldin eru undir nafninu Reykjavík Soundsystem sem AmabAdamA tengist .
Fordómar og gagnrýnin hugsun Þær hafa fengið að heyra að hvítt fólk ætti ekki að vera að spila reggí .
" Það elur á fordómum að ætla enn þann dag í dag að tengja tónlist við kynþátt , " segir Steinunn og þeim finnst að það eigi yfir höfuð ekki mikið að vera að tala um fólk út frá kynþætti .
Þær segja þessa fordóma sem betur fer ekki áberandi .
" Ég er sjálf alin upp við algjört fordómaleysi og það mótar mann mjög mikið , " segir Steinunn .
Náttúruvernd er eitt mikilvægasta málefnið í samtímanum , segir Salka og víkur talinu aftur að nýja laginu " Gaia " .
" Það er mikill boðskapur í þessu lagi en það er samt ekki verið að öskra hann .
Ég vona að þetta höfði til yngri kynslóðarinnar , " segir hún .
Þær segja reggí góða leið til að koma skilaboðum til skila , þar er hefð fyrir pólitískum textum .
Textarnir eru einlægir og virka best þannig .
Sölku finnst sérstaklega mikilvægt að tileinka sér gagnrýna hugsun .
" Það er svo mikil mötun í samfélaginu .
Það er alltaf verið að troða einhverju ofan í okkur ; hvað við eigum að gera og hvernig við eigum að vera .
" Steinunn tekur undir og segir mikilvægt að átta sig á hvaðan upplýsingar komi og kunna að greina þær .
Þetta er áreiðanlega satt því magn aðgengilegra upplýsinga hefur aldrei verið meira .
" Það er fólk sem fær borgað fyrir að móta skoðanir okkar , " segir Steinunn .
" Og við þurfum að vera meðvituð um það , " segir Salka .
" Ég vona að næsta kynslóð verði með gagnrýnni hugsun en sú á undan .
Ég er alin upp við það að gleypa ekki við hlutunum , " segir Salka og hefur uppeldið greinilega skilað sér .
Reggí er allra Hljómsveitin fékk mikinn innblástur þegar hún heimsótti Rototom Sunsplash , stóra reggíhátíð á Spáni síðsumars þar sem mörg þekkt nöfn úr bransanum tróðu upp .
Sveitin komst þar í samband við tónlistarmanninn Collie Buddz og aldrei að vita nema eitthvað komi út úr því .
Þær segja að upprisa reggísins sé greinileg .
" Reggí er allra , " segja þær .
Gnúsi , Salka og Steinunn sömdu textann við " Hossa , hossa " saman .
Steinunn er annars mikið í textagerðinni ein og ásamt Gnúsa og segir hún þá koma náttúrulega .
Textarnir eru einfaldir og einlægir og hæfa tónlistinni .
Reggíið er þekkt fyrir friðar- og sameiningarboðskap , auk pólitískra texta .
Steinunn vinnur hjá Borgarleikhúsinu en Salka er útvarpskona á Rás 2 eins og áður segir .
Hún rifjar upp aðdraganda þess .
" Ég frétti af því að það vantaði afleysingar á Rás 2 svo ég fór og hitti Frank dagskrárstjóra til að sannfæra hann um að ég væri manneskjan í þetta , " segir hún en það tókst greinilega og öruggt að Frank Hall sér ekki eftir því en Salka virðist vera algjört náttúrutalent í útvarpi .
Hún segist alltaf hafa verið mikil Rásar 2-manneskja og það hafi verið gaman að vinna með Dodda litla .
Stressið var við völd fyrst og ákveðin hræðsla við mistök gerði vart við sig en svo áttaði hún sig á því að það gat enginn ætlast til þess að hún kynni þetta 100% frá fyrstu mínútu .
" En um leið og ég tamdi mér að vera algjörlega einlæg leið mér vel , " segir Salka .
Platan Heyrðu mig nú kemur út 6. nóvember bæði á vínyl og geisladiski .
Framundan er annasamur tími hjá sveitinni , sem er að fara að taka þátt í Iceland Airwaves þannig að reggíið heldur áfram gleðja í skammdeginu .
Eins og segir í " Hossa , hossa " : " Boom biddi bæ fyrir dansana , dansarana og dansvana , / boom nirrí bæ það er AmabAdamA engin leið að stansa ' hana .
" Mannsháttur Lag : Gnúsi Yones Texti : Steinunn Jónsdóttir Á hverjum degi kvikna ljós , drýpur dögg af nýútsprunginni rós , fiskimenn róa til sjós .
Fiskimenn róa til sjós .
Er kvöldar og dagsbirtan dvín , fólk hættir vinnu og heldur heim til sín , á borð borinn matur og vín , í fjarska óma tónar úr mandólín .
Eins er vegur allra inn í lífið og söm er leiðin út .
Þó að á misjöfnu börnin þrífist ætti enginn að lifa við sút .
Á hverjum morgni milljón ljós kvikna , á hverju kvöldi milljón fjara út .
Sýnum hvert öðru virðingu ósvikna svo enginn þurfi að lifa í sorg og sút .
Lítum í eigin barm og hættum aðra að fordæma , sáum heldur ást í garð okkar afkvæma .
Hvernig er hægt að þekkja náunga sinn ef manninum hefur aldrei verið boðið inn ? Þó við temjum okkur misjafna siði , séum ekki eins , erum við öll af sama sniði .
Vinnum nú saman að æðra markmiði , verum góð við hvert annað og lifum í friði .
Eins er vegur allra inn í lífið og söm er leiðin út .
Þó að á misjöfnu börnin þrífist ætti enginn að lifa við sút .
Á hverjum degi kvikna ljós , drýpur dögg af nýútsprunginni rós , fiskimenn róa til sjós .
Fiskimenn róa til sjós .
Á hverjum morgni milljón ljós kvikna , á hverju kvöldi milljón fjara út .
Sýnum hvert öðru virðingu ósvikna svo enginn þurfi að lifa í sorg og sút .
