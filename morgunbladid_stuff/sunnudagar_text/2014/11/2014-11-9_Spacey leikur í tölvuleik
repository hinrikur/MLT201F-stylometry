" Þú mætir og þeir festa alls konar mæligræjur á ásjónu þína , klæða þig í svartan heilgalla og smella hjálmi á hausinn á þér og stilla þér upp fyrir framan myndavél , beina svo ljósi beint framan í þig .
" Svona komst leikarinn heimsþekkti , Kevin Spacey , að orði um reynslu sína af því að leika í tölvuleiknum Call of Duty : Advanced Warfare .
Tíðkast hefur um hríð að leikarar taki að sér að talsetja tölvuleiki en hlutverk Spaceys í Call of Duty er mun nær því að líkjast stóru hlutverki í kvikmynd .
Hann fer með hlutverk Jonathan Irons , yfirmanns einkarekins hers , árið 2054 .
Í viðtali við The Guardian í vikunni sagði Spacey frá því hversu ótrúleg upplifun það væri fyrir reyndan leikara að stíga skyndilega inn í heim tölvuleikja .
" Þér er sagt , ókei , gerum þessa senu .
Stattu uppi á þessum kössum þarna , allt saman tekið upp á yfirgefnu sviði .
Teygðu svo höndina upp að þessari stöng eins og þú sért að teygja þig upp á eitthvað .
Sestu svo í þennan stól þarna og farðu með afganginn af textanum .
En svo þegar þú sérð skjáinn sem þeir eru með , þá skyndilega stend ég inni í þyrlu og hvíli höndina á þaki hennar .
Svo fer ég inn í jeppa og keyri burt .
Og þú hugsar með þér : " Nei , hver andskotinn ! Hversu langt er ég núna frá gamla góða leiksviðinu í Old Vic ? " " Spacey segir hlutverk í tölvuleik ekki svo frábrugðið öðrum hlutverkum sem hann hefur tekið að sér og mörg hver hafa verið áhættukennd og öðruvísi .
Hann var listrænn stjórnandi Old Vic-leikhússins í London í 10 ár og lék jafnframt aðalhlutverkið í þáttaröðinni House of Cards , sem markaði fyrstu skref netveitunnar Netflix í þá átt að framleiða eigið sjónvarpsefni .
" Fólk hélt að ég væri búinn að missa vitið þegar ég ákvað að flytja til London fyrir ellefu árum til að byrja með nýtt leikfélag í stað þess að gera Hollywood-mynd eftir Hollywood-mynd .
Fólk hélt það sama þegar ég ákvað að taka að mér hlutverk í seríu á vegum fyrirtækis sem hafði aldrei áður framleitt sjónvarpsefni .
Það sama gerist núna .
En þetta er tækifæri fyrir mig að gera eitthvað nýtt , eitthvað sem enginn hefur gert og jafnframt ná til nýs áhorfendahóps .
" 