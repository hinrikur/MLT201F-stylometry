Anna Valdimarsdóttir er mjög yfirveguð í tali enda ekki við öðru að búast frá konu sem var að senda frá sér bókina Hugrækt og hamingja – vestræn sálarfræði , austræn viska og núvitund .
Hún hefur áður skrifað bækurnar Leggðu rækt við sjálfan þig og Leggðu rækt við ástina , sem hafa notið vinsælda .
Hugmyndin að þessari bók varð til ekki síst vegna þess hversu hugfangin hún varð af sálarfræði núvitundar .
" Mín fyrstu kynni af núvitund voru árið 2000 þegar ég sótti fyrirlestra hjá búddamunki , " segir hún og útskýrir að núvitund sé sprottin upp úr búddískri sálarfræði .
" Ég varð hugfangin af núvitund .
Mér fannst ég bæði fá betri skilning á vanda manneskjunnar og á sjálfri mér .
Það brann á mér að koma þessu til skila , " segir hún .
Rökhugsun dugar ekki á innri vandamál Hluti af vanda manneskjunnar er að hún reynir að hugsa sig frá vandamálum sem snerta tilfinningalífið .
" Oft má rekja vanlíðan til viðleitni við að hugsa sig út úr vandamálum sem hinn rökræni hugur ræður ekki við , " skrifar Anna í bókinni en hún kynntist núvitund nánar á fyrirlestri hjá sálfræðingnum og hugleiðslukennaranum Rob Nairn árið 2006 .
" Hann kenndi og hélt fyrirlestur hér á landi sérstaklega um þetta .
Að við værum alltaf að reyna að hugsa okkur út úr innri vandamálum en rökhugsun okkar dygði ekki á innri vandamál þótt hún væri snillingur í að fást við á ytri vandamál .
Og þaðan væri mikið af vanlíðan okkar mannanna sprottið .
Þetta var mér mikil opinberun og kveikti í mér löngun til að koma þessu á framfæri á íslensku .
" Í skrifum sínum tengir Anna saman vestræna sálarfræði og austræna visku , sem hefur í gegnum tíðina lengst af verið litið á sem andstæða póla .
" Núna á sér stað mikil þróun innan sálarfræðinnar , að tengja saman vestræna vísindalega sálarfræði og þessa ævafornu visku sem leið til að fást við ýmis vandamál og öðlast hamingju og hugarró .
Það er búið að flétta þetta saman í sálfræðilega nálgun , til dæmis er búið að hanna fyrirbyggjandi meðferð við endurkomu þunglyndis og mörg önnur sálfræðileg vandamál eins og kvíða .
" Meiri víðsýni en áður Og það græða allir á því ? " Það græða allir mjög mikið á því og í eftirmála bókarinnar eru tilgreindar nokkrar rannsóknir sem sýna fram á það með óyggjandi hætti .
Það er hægt að rannsaka hvað gerist í heilanum þegar maður notar þessa fornu aðferð sem er meira en 2500 ára gömul ásamt nútíma vísindalegri sálarfræði .
Þarna erum við komin með mjög öfluga leið .
Það er gleðilegt að víðsýni hafi aukist og áhugi á að læra af því sem er ævafornt .
" Eftir að Anna útskrifaðist sem sálfræðingur tók hún eitt ár ofan á embættisprófið í Bandaríkjunum þar sem hún bætti við sig ekki síst klínískri reynslu .
" Síðan byrjaði ég að starfa hérna heima árið 1982 og opnaði sálfræðistofu og var með sjálfstyrkingarnámskeið árum saman , sem voru ekki síst fyrir konur .
Þau voru feikilega vel sótt og voru nýjung á þessum tíma .
" Hún hefur haft góða yfirsýn yfir strauma og stefnur síðustu ára .
" Ég hef verið í sífelldri endurmenntun og er núna kennslustjóri í hugrænni atferlismeðferð í Endurmenntun Háskóla Íslands .
Það koma til okkar prófessorar og sálfræðingar frá Oxford Cognitive Therapy Center , sem tengist Háskólanum í Oxford .
Ég hef haft tækifæri til að fylgjast mjög vel með þróuninni .
" Það er einmitt kafli um hugræna atferlismeðferð og sjálfsmat í bókinni .
" Ég hafði svo mikinn áhuga á að flétta þetta saman .
Sjálfsmatið er algjört lykilatriði hvað varðar andlega vellíðan okkar .
Þar hefur hugræn atferlismeðferð líka mikið til málanna að leggja , sem og önnur sálfræðimeðferð og núvitundin .
" Einfaldasta skilgreiningin á núvitund er þessi : " Núvitund er að vita hvað er að gerast um leið og það gerist , " segir Anna og útskýrir nánar : " Við erum oft föst í hugsunum um fortíðina og framtíðina eða áhyggjum af því hvernig við komum fyrir .
Við gerum okkur ekki almennilega grein fyrir því hvernig okkur líður eða hvernig þeim líður sem við eigum samskipti við .
Athyglin er tætt , hún er ekki einbeitt .
Við missum svolítið af lífinu sjálfu ef við missum af andartökunum í lífi okkar .
" Æfingar til að efla vakandi athygli Hún segir að það sé hægt að gera æfingar til að efla með sér vakandi athygli .
" Með því að hugleiða og líka með því að gera sér far um það í daglegu lífi sínu að vera vakandi fyrir stundinni sem er að líða , vera til staðar , staldra við og spyrja einfaldra spurninga : Hvernig líður mér ? Hvað er að gerast ? Það er samt ekki svo einfalt að útskýra ávinning núvitundar í orðum .
Þetta er nokkuð sem fólk þarf að stunda og reyna á eigin skinni til að uppgötva hvaða gagn það gerir manni að lifa lífi sínu glaðvakandi .
" Anna segir hugleiðslu hafa gert mikið fyrir sig .
" Þegar að manni líður ekki vel fer maður að brjóta heilann um af hverju manni líði svona .
Þetta festir mann í hugsunum sem draga bara úr manni máttinn .
Maður fer að grufla og velta vöngum .
Ég finn að eftir að ég byrjaði að stunda hugleiðslu og tileinka mér þetta allt saman er miklu minni tilhneiging hjá sjálfri mér til að detta niður í heilabrot og tilgangslausar hugsanir .
Ég hugsa þegar það er ástæða til að hugsa og get oftar látið það vera þegar það leiðir ekki til neins ! " Vakandi athygli eykur frelsi • Núvitund snýst um að vera vakandi gagnvart innra og ytra umhverfi .
Taka eftir því sem gerist um leið og það gerist .
• Ef við erum ekki nærstödd þegar andartökin birtast okkur getur farið svo að við missum ekki aðeins af því sem er dýrmætast í lífi okkar , heldur fara líka tækifærin til að vaxa og þroskast fram hjá okkur með allri þeirri dýpt og auðgi sem í þeim býr .
• Vakandi athygli eykur frelsi til að velja viðbrögð okkar því að fyrsta skrefið er að vita skýrt hvað er að gerast .
• Ástundun vakandi athygli verður ekki einungis til þess að við förum að taka betur eftir því smáa og fagra , hún stuðlar einnig að meira jafnaðargeði og jafnlyndi þegar við fúlsum ekki lengur við tækifærum til að læra af því sem ekki virðist boða gott við fyrstu sýn .
• Hið sálræna frelsi felst í rými til að velja viðbrögð sín í stað þess að bregðast við af hugsunarleysi , gömlum vana eða innrætingu sem nær allt aftur í bernsku .
Hugur sem lögð er góð rækt við eykur möguleika okkar á frelsi og hamingju .
• Við klófestum ekki hamingjuna með ákefð og hamagangi .
Finnum hana frekar eins og í framhjáhlaupi þegar við leitumst við að gæða líf okkar merkingu og tökum heils hugar má móti verkefnunum sem lífið úthlutar okkur .
Hugrækt og hamingja 