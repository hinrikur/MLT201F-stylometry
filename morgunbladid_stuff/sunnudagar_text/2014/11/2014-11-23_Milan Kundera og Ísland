Ný skáldsaga Hátíð merkingarleysunnar eftir Milan Kundera er komin út í íslenskri þýðingu Friðriks Rafnssonar , en þar gerir höfundurinn grín að alvörunni sem einkennir samtímann .
Kundera sendi síðast frá sér skáldsögu fyrir 14 árum eða árið 2000 þegar hann sendi frá sér Fáfræðina .
Milan og Vera Kundera hafa komið nokkrum sinnum til Íslands og hafa mikið dálæti á landinu .
Ísland og íslensk menning koma fyrir í sex þeirra fimmtán bóka sem Kundera hefur skrifað , sumt af því löngu áður en hann kom hingað til lands fyrst .
Hér eru nokkur dæmi : í Kveðjuvalsinum ( skáldsögu frá 1973 ) er minnst á laxveiðar á Íslandi , í Bókinni um hlátur og gleymsku ( skáldsögu frá 1979 ) er minnst á einvígi Fischers og Spasskís í Reykjavík , í Svikunum við erfðaskrárnar ( ritgerðasafni frá 1993 ) eru vangaveltur út frá orðunum " fjölskylda " og " fjölskyldubönd " í tengslum við grein um tónskáldið Janacek , og þar er líka sagt frá gönguferð með íslenskum vini höfundar , Elvari D. um gamla kirkjugarðinn í Reykjavík , í Fáfræðinni ( skáldsögu frá 2000 ) er meðal annars fjallað um orðin " söknuður " , " heimþrá " og beinamál Jónasar koma þar meðal annars við sögu , í Tjöldunum ( ritgerðasafn frá 2005 ) er fjallað nokkuð um Íslendingasögurnar og gildi þeirra í heimsbókmenntunum og í Kynnum ( ritgerðasafni frá 2009 ) er kafli um skáldsöguna Svaninn eftir Guðberg Bergsson .
Kundera skrifaði formála að bók um Kristján Davíðsson listmálara sem Listasafn Íslands gaf út í tilefni af yfirlitssýningu á níræðisafmæli listamannsins ( 2008 ) og verk eftir Kristján hafa verið notaðar á bækur Kundera , meðal annars hérlendis og í Frakklandi .
Allar skáldsögur Kundera eru nú til á íslensku og öll ritgerðarsöfnin utan eitt .
