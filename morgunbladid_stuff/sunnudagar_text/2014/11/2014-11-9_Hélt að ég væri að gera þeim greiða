Ég hugsaði með mér að kannski væri það sem ég gekk í gegnum ekki til einskis .
Kannski væri rík ástæða fyrir því að tilraun mín til að taka eigið líf misheppnaðist .
Ég vil að aðrir viti það sem ég vissi ekki , " segir Silja Björk Björnsdóttir sem síðasta eina og hálfa árið hefur haldið fyrirlestra í mennta- og grunnskólum og sagt ungmennum sögu sína .
Silja Björk er aðeins 22 ára gömul og veiktist af alvarlegu þunglyndi þegar hún var í menntaskóla .
Þegar hún fór að fara yfir grunn- og menntaskólaárin og sá að forvarnir og fræðsla um geðsjúkdóma voru af afar skornum skammti langaði hana til að gera eitthvað í málunum .
" Ég hringdi eitt símtal og spurði hvort það væri einhver fræðsla í grunn- og menntaskólum – hvort það kæmi einhver og héldi tölu um þunglyndi fyrir nemendur og komst fljótt að því að svo var ekki .
Ég bauðst því að sjálfsögðu til að taka bara verkið að mér , " segir Silja brött .
Sjálf upplifði Silja skilningsleysi á hennar eigin vanlíðan .
" Ég var lengi svekkt yfir því að hafa farið í gegnum menntaskólaárin án þess að njóta þeirra .
Ég vildi óska að einhver hefði getað sagt mér að það hvernig mér leið í menntaskóla var ekki mér að kenna heldur sjúkdómi sem var ekki verið að meðhöndla .
" Áfallið talið of léttvægt Silja er fædd og uppalin á Akureyri og átti ljúfa æsku og umvefjandi fjölskyldu .
" Það er saga um þunglyndi í fjölskyldunni en það var aldrei rætt neitt um það og ég hafði í raun aldrei heyrt neitt um þunglyndi .
Ég á frænda sem tók eigið líf ungur og benti eitt sinn á mynd af honum og spurði hver þetta væri og hvað hefði komið fyrir en það var fátt um svör .
Það er svo margt kennt í skólum en engu að síður er skautað framhjá þessu .
Auðvitað kom manni á óvart að fullorðna fólkið , kennarar og skólayfirvöld , og líka fjölskylda , skyldu ekki átta sig á að ég væri einfaldlega veik en ekki ómöguleg og erfið .
En það er bara staðreynd að þunglyndi og geðsjúkdóma er svo oft reynt að skrifa á eitthvað annað , og það má líka segja að ég hafi verið dugleg að fela það eftir bestu getu .
" Þegar Silja var í öðrum bekk í menntaskóla lenti hún í bílslysi sem hún telur hafa fært undirliggjandi sjúkdóm upp á yfirborðið .
" Ég hafði aldrei lent í neinu , aldrei misst neinn , ekkert komið fyrir mig , varla brotið bein .
Það sluppu allir lifandi úr þessu slysi en þunglyndið fór að láta á sér kræla þarna .
Ég tók ranga ákvörðun á miðvikudagskvöldi , fór upp í bíl með strák sem ég var ógurlega skotin í og vini hans en þeir voru undir áhrifum áfengis .
Við lentum á litlum Toyota Yaris utan í pallbíl .
Það næsta sem ég man er að vakna á spítala .
Ég skaddaðist á mjöðm og baki og finn enn í dag fyrir doða í andliti og hef farið í gegnum óteljandi tíma hjá sjúkraþjálfara .
En miðað við andlega þáttinn er það smávægilegt .
Mörgum fannst afar skrýtið og sumum næstum aumingjalegt að ég virtist ekki geta gleymt slysinu , þar sem enginn hefði dáið , en þetta snýst ekkert um stærð áfalla og ég er alltaf að sjá það betur í kringum mig .
" Silja fór að finna fyrir skeytingar- og áhugaleysi .
Tilhugsunin um að fara fram úr rúminu og bursta í sér tennurnar hljómaði eins að fjallganga .
" Ég fór til geðlæknis fljótlega eftir slysið sem sagði við mig að ég væri svo flott og klár stelpa að ég ætti bara eftir að jafna mig .
En ég beið í mörg ár eftir því að það gerðist en aldrei jafnaði þetta sig .
Tilfinningarnar sem fóru að gera vart við sig voru djúpstæðar og sterkar .
Ég upplifði sjálfshatur og vonbrigði yfir það heila með allt og sjálfa mig líka .
Á alla kanta fór mér að finnast ég misheppnuð .
Ég festist í hugsunum – fór að hugsa það sama aftur og aftur og ef fólk sagði eitthvað við mig sem heilbrigð manneskja hefði ekkert spáð í tók ég því eins og árás og smám saman missti ég tökin á hugsunum mínum .
" Lítill skilningur Verst þótti Silju að missa áhugann á hugðarefnum sínum .
" Ég hafði verið fyrirmyndarnemandi með toppeinkunnir og hefði aldrei dottið í hug að skrópa í tíma .
Auk þess var ég allt í öllu , var í ræðuliðinu , var formaður leikfélagsins , í árshátíðarnefndinni .
Það var eins og þessari manneskju væri skipt út fyrir einhverja aðra sem gat ekki farið fram úr á morgnana .
Ég reyndi áfram að sinna þessum verkefnum en var ekki að valda hlutverkinu .
" Þunglyndið braust fram í hálfgerðum persónuleikabreytingum og Silja fór að rekast á veggi .
" Ég kenni engum persónulega um þetta .
Unglingar og þunglyndi er mál sem einfaldlega þarf að vekja samfélagið til meðvitundar um .
En þegar ég sagði frá því að mér liði illa fékk ég að heyra allt í kringum mig að ég ætti að hætta þessu væli , ég hefði ekkert að kvarta yfir .
Viðkvæðið var ; " Eru ekki bara allir að fá einhverja greiningu ? " Eins og það væri slæmt að fólk væri að fá lausn sinna vandamála .
Kannski er innbyggt í okkur Íslendinga að maður eigi að þrjóskast við og harka allt af sér .
Sem eftir á er svo erfitt fyrir mig að skilja , í dag skil ég ekki af hverju fólki fannst ég ekki eiga jafnmikið heima undir höndum fagfólks og ef ég hefði fótbrotnað í skólaferðalagi eða veikst af öðrum sjúkdómi .
" Þegar Silja var komin í þriðja bekk í menntaskóla var hún kölluð á fund aðstoðarskólameistara .
" Ég var farin að mæta illa , einkunnir hríðféllu og þar að auki braust vanlíðan mín þannig út að ég var orðin hortug og dónaleg við kennarana mína sem skildu ekkert í mér .
Ég hugsaði með mér að ég skyldi segja aðstoðarskólameistaranum hvað mér liði illa og að mér hefði lengi liðið illa og að ég vissi hreinlega ekki hvað væri í gangi .
Viðkvæðið var að það væri ekkert að mér svo að það sæist , ég gæti staðið upp á morgnana virtist vera .
Líkamlega gat ég það þótt það væri mikið átak .
Hann spurði mig líka hvort ég ætlaði að kasta menntun minni á glæ .
Ég er viss um að viðmótið sé annað í dag og veit það raunar , ég hef fengið bréf síðar frá kennurum sem hafa sagt mér að þeir hefðu óskað þess að þeir hefðu áttað sig á hvernig ástandið var .
En þetta viðmót er líka ástæðan fyrir því að ég vil hafa kennara og skólayfirvöld viðstödd þegar ég held fyrirlestra í skólum .
Það er ekki nóg að nemendurnir viti þetta .
" Heima fyrir tók Silja sömu breytingum , hún hafði átt mjög gott samband við foreldra sína en það snarbreyttist .
Hún var líka dugleg að fela það hve illa hún mætti í skólann .
Hún vaknaði á sama tíma og foreldrarnir , klæddi sig , borðaði morgunmat og fór út á strætóstoppistöð .
Þegar móðir hennar var farin í vinnuna gekk hún til baka og lagðist aftur upp í rúm .
Rétt áður en móðir hennar kom heim úr vinnunni um eftirmiðdaginn dreifði hún úr skólabókunum á borðstofuborðið eins og hún hefði verið að læra .
" Eitt sinn faldi ég mig inni í skáp þegar yngri systir mín kom óvænt heim úr skólanum í hádegishléi .
Hún var vön að kíkja inn í herbergið mitt og ég sá hana út um gluggann vera að koma .
Ég hljóp fram í forstofu , sótti skóna mína og úlpu og fór með þetta með mér inn í skáp þar sem ég hékk allt hádegishléið hennar .
" Silja segist ekki skilja hvernig henni tókst að útskrifast úr menntó .
" Ég útskrifaðist , en með lélegri einkunnir en ég hefði óskað og búin að brenna brýr að baki mér .
Foreldrar mínir voru í fyrstu ekki að kveikja að ég þyrfti hjálp þrátt fyrir að samskipti okkar færu versnandi .
Ég held hreinlega að foreldrar séu oft ekki viðbúnir því að svona geti þunglyndi skollið skyndilega á og séu ráðþrota .
Þegar það fóru að renna tvær grímur á mömmu , að þetta væri eitthvað meira en afar erfiður unglingur og hormónar eða hvað þetta var , var ég orðin sjálfráða og lét það sem vind um eyru þjóta .
Svo kom þetta í tímabilum líka .
Vondu tímabilin stóðu í nokkrar vikur í senn , stundum í nokkra mánuði .
" Skellur eftir árangursríka meðferð Silja fékk að heyra það í fyrsta skipti þegar hún var orðin tvítug að hún væri þunglynd .
Þá fór hún í fyrsta skipti til sálfræðings .
Á þeim tíma var hún farin að haga sér eins við þáverandi kærasta sinn og foreldra hans sem hún bjó hjá ; gera ekkert á daginn meðan allir aðrir fóru til vinnu og í skólann .
" Ég var farin að þekkja það að það komu góðir tímar eftir þunglyndisköst .
Ég hugsaði um það þegar ég var langt niðri og þraukaði .
Frestaði því endalaust að leita mér hjálpar .
Kærasti minn þurfti að stilla mér upp við vegg og það hljómar harkalega en ég er honum þakklát .
Hjá sálfræðingnum kom í ljós að vandamál mitt snerist um miklu meira en að vinna úr bílslysi .
Þótt ýmis áföll , og jafnvel líka gleðilegir atburðir , fæðingar og giftingar , geti leyst undirliggjandi þunglyndissjúkdóm úr læðingi , er ekki þar með sagt að þessir atburðir sem slíkir geri það að verkum að maður verði þunglyndur .
Ef það hefði ekki verið fyrir þetta bílslys þegar ég var 17 ára hefði það bara verið eitthvað annað .
Ég átti við sjúkdóm að stríða , hann hefði getað komið fram síðar á ævinni en það gerðist þarna .
" Silja fór í gegnum árangursríka meðferð hjá sálfræðingi fyrir norðan .
Hún lærði hugræna atferlismeðferð sem reyndist henni afar vel þar sem hún vann með hugsanir sínar og að ráðast að ákveðinni hugsanaskekkju .
Hún fór í um 4 mánaða meðferð .
" Þetta var mikill léttir fyrir alla í kringum mig og mig sjálfa .
Mér leið vel og ég hugsaði með mér : " Já flott , núna er þetta bara á bak og burt .
" En eins og kom fljótt í ljós þá er þetta verkefni sem verður ekki leyst á einni nóttu .
Þunglyndi og kvíði gerðu aftur vart við sig þegar ég hafði flust til London og starfaði þar sem au pair .
Ég þekkti einkennin – ég vissi að þetta var þunglyndi sem var að láta á sér kræla .
Ég flutti heim en var þá orðin mjög illa haldin .
Fljótlega eftir að ég flutti heim , í júní í fyrra , náði ég ákveðnum botni .
Ég hafði oft hangið í neðstu þrepunum andlega en ekki á þessum ógurlega svarta stað .
Ég hafði að vísu komist nærri einu sinni ; þegar ég fékk bílinn hans pabba míns lánaðan , keyrði út í fjörð þar sem er þverhnípt niður og hugsaði hvað allt væri auðvelt ef ég myndi bara láta bílinn renna fram af .
Ég hætti við því ég hugsaði um hvað það væri leiðinlegt að pabbi þyrfti að kaupa sér nýjan bíl – ekki að hann missti barnið sitt ! Og þetta var sama hugsun og lét á sér kræla þennan dag í júní .
Ég vorkenndi foreldrum mínum ekki að missa mig , ég var að gera þeim greiða því ég vorkenndi mínum nánustu frekar fyrir að eiga svona ömurlegt barn , systur og vinkonu .
Það er algengur misskilningur að fólk sem tekur eigið líf geri það af eigingjörnum hvötum ; eins furðulega og það hljómar , er það að hugsa um aðra .
" Silja Björk innbyrti öll þau lyf sem hún fann í lyfjaskápnum í júní fyrir ári .
Kvíðastillandi lyf , verkjalyf , steralyf sem faðir hennar hafði fengið eftir aðgerð , allt sem hún fann .
Hún hafði þá einnig farið á netið og fundið út hvernig útbúa ætti snöru til að hengja sig í og útbjó eina slíka úr grænni þvottasnúru .
Með lyfjunum drakk hún sterkt áfengi úr vínskápnum .
" Meðan ég datt inn og út fannst mér hringurinn vera að lokast , þetta yrði frelsi .
Ég sá ekki fyrir mér að þessum sársauka myndi linna nema með því að drepa mig .
Ég man að ég átti mjög erfitt með að anda og grét sáran .
Ég gat ekki ímyndað mér annað en að eftir smávegis sorgarferli myndu mínir nánustu öðlast betra líf ; að þurfa ekki að hafa eilífar áhyggjur af mér .
Ég vildi að ég gæti sagt að ástæðan fyrir því að ég hringdi á hjálp væri sú að ég hafi séð foreldra mína fyrir mér grátandi í kistulagningunni .
Það var ekki ástæðan fyrir því að ég hætti við á elleftu stundu .
Ástæðan var þessi rödd sem ég hafði svo oft heyrt í áður : " Þér á eftir að mistakast .
Þér mistekst allt sem þú gerir .
Þú átt eftir að detta úr snörunni og brjóta á þér hrygginn og lamast .
Lifa sem þunglynd og líkamlega fötluð .
" Það var aðeins þess vegna .
" Glufótt kerfi Silja upplifði fyrst og fremst reiði að hafa ekki getað staðið rétt að því að taka eigið líf þegar hún vaknaði á sjúkrahúsinu .
Hún viðurkenndi fyrir læknunum að ef hún fengi tækifæri til , fengi að fara heim , myndi hún sjá til þess að gera þetta á meira afgerandi hátt , þar sem ekki yrði aftur snúið .
Í kjölfarið var hún lögð inn á geðdeild , þaðan sem hún útskrifaðist rúmri viku síðar .
" Ég var því fegin að vera lögð inn en um leið upplifði ég sem ung stelpa mikið óöryggi þar inni .
Ég deildi herbergi með öðrum sjúklingi , sem ég vissi ekkert um .
Ég vissi ekki við hverju var að búast ; var herbergisfélaginn minn hættulegur , myndi hann gráta alla nóttina ? Maður þekkti þennan heim ekki .
Það er yndislegt fólk sem vinnur þarna en það eru allir á hlaupum og þegar ég kom út vantaði algjörlega alla eftirfylgni .
Lyf sem ég var sett á voru til dæmis ekki tilbúin þegar ég kom út af spítalanum og ég upplifði því fráhvarfseinkenni .
Það liðu margir mánuðir þar til að ég fór svo til sálfræðings aftur en einhvern veginn lenti ég glufum í kerfinu og ég var án samtalsmerðerðar frá júní til janúar á þessu ári en þá fór ég til sálfræðings fyrir sunnan .
Ef maður er ekki , eins og ég , það heppinn að eiga góða að er ótrúlega hætt við að bataleiðin sé ekki auðveld .
Kerfið er svo öfugsnúið .
" Silja er á öðru ári í kvikmyndafræði í Háskóla Íslands auk þess sem hún vinnur hjá Sagafilm og á veitingastað meðfram námi .
Upp úr síðustu áramótum fór hún í markvissa sálfræðimeðferð í nokkra mánuði og hætti á sama tíma á lyfjum .
" Ef ég hefði þurft að taka lyf áfram hefði ég bara gert það .
Það er ekkert hægt að vera á móti lyfjum sem lækna fólk og fólk á að hugsa áður en það fer að gerast læknar og segja fólki að það sé ekki með geðsjúkdóm heldur bara þreytt , undir álagi eða hvað sem fólki dettur í hug að segja .
Það þarf ekki að afsaka geðsjúkdóma frekar en aðra sjúkdóma .
" Silja segir að hún sé viðbúin öllu en trúi því að það þurfi mikið að gerast til að hún lendi aftur á þeim stað sem hún var á sumarið 2013 .
Fyrir nokkrum mánuðum hélt hún magnaðan fyrirlestur á TedEx-fyrirlestraröðinni í Hörpu þar sem hún talaði blaðalaust á ensku um baráttu sína og var fyrirlesturinn í framhaldinu sýndur á helstu fréttamiðlum landsins .
Silja segist stöðugt vera með hugann við að vekja athygli á málefninu og er þessa dagana með hugann við góðgerðartónleikana til styrktar ÞúGetur-verkefninu 12. nóvember en það eru árlegir stórtónleikar í Háskólabíói , nú undir stjórn tónlistar- og leikkonunnar Bryndísar Ásmundsdóttur .
ÞúGetur er forvarna- og fræðslusjóður sem styrkir einstaklinga til náms sem hafa glímt við eða eru að glíma við geðsjúkdóm en verndari hans er Vigdís Finnbogadóttir .
Silja hefur alla tíð gefið fyrirlestravinnu sína en eftir að hún flutti suður segist hún þó stundum fá bensínstyrk til að koma sér á milli staða þar sem vegalengdirnar séu nú meiri en fyrir norðan .
" En ef skólarnir hafa ekki úr neinu fé að moða kem ég engu að síður ! Ég veit hvað það er mikil pressa á unglingum í dag , við eigum að vera að setja inn flotta statusa og myndir á Facebook , vera að fara í Asíureisur eftir menntaskólaútskrift og á samskiptamiðlunum ganga svo myndir af chia-grautum og myndum úr ræktinni .
Ég hef reynt bara að setja myndir inn af sálfræðistofunni í staðinn , " segir Silja Björk og hlær .
" Það er alveg jafn mikið afrek .
Heilbrigði snýst ekki bara um það ytra .
" Mikilvægt að grípa inn í Móðir Silju Bjarkar , Kristín Hrönn Hafþórsdóttir , segist hafa verið lengi að átta sig á því að í tilfelli Silju væri um alvarlegan sjúkdóm að ræða .
" Í fyrstu var eins og samskipti okkar , sem höfðu verið mjög góð , snarbreyttust .
Skyndilega var eins og það væri ekki lengur hægt að eiga samskipti án rifrilda .
Þetta sneri ekki aðeins að okkur fjölskyldunni heldur var hún allt í einu farin að sýna öðru fólki , vinafólki okkar til dæmis , dónaskap .
Það leið langur tími þar til ég áttaði mig á að það væri eitthvað meiriháttar í gangi , " segir Kristín Hrönn .
" Ég er svolítið ósérhlífin sjálf og mín fyrstu viðbrögð voru að segja henni að drífa sig fram úr rúminu , þetta yrði allt í lagi og lífið væri ekkert ómögulegt .
Ég skildi ekki af hverju hún dvaldi svo lengi við áfall sem mér fannst lítilvægt og hún ætti að geta komist yfir .
Ég er líka af kynslóð þar sem geðsjúkdómar voru ekki endilega svo mikið í umræðunni og ég stóð mig að því að segja dóttur minni að reyna að harka af sér , tala sig framúr rúminu og í skólann .
Ég gerði þetta í góðri trú en málið var að ég sá ekki sjúkdóminn , ég sá bara dapra og sinnulausa dóttur sem hafði allt til brunns að bera til að geta staðið sig og fannst að hún ætti að geta tekið sig saman andlitinu .
Þá var dagamunurinn líka oft það mikill að á góðu tímabilunum fannst manni að nú væri Silja að ná sér á strik .
" Silja var svo orðin 18 ára þegar virkilega voru farnar að renna tvær grímur á móður hennar .
" Eftir að hún verður 18 ára og sjálfráða var ég komin í allt aðra stöðu og átti erfiðara með að fá að grípa inn , við fjölskyldan gátum aðeins hvatt hana til að leita sér aðstoðar og verið til staðar eins og við gátum en þunglyndissjúklingar læra einnig að blekkja sína nánustu til að reyna að hlífa þeim við áhyggjum svo að við gerðum okkur heldur ekki grein fyrir hve grafalvarlegt ástandið var .
Í þessu öllu þykir manni erfiðast að hafa ekki gripið fyrr inn í en það fyrsta sem ég segi við fólk sem leitar til mín sem er í sömu sporum og ég var í er að leita strax aðstoðar fagfólks .
Það er svo takmarkað sem maður getur sjálfur gert sem foreldri og maður stendur svo nærri þessu , maður á erfitt með að fá ákveðna fjarlægð á málið .
" Kristín segir það vera nýtt líf að fá ekki kvíðahnút í magann í hvert sinn sem Silja hringi .
" Við vorum búin að upplifa algjört vonleysi og við erum ákaflega stolt af þessari vinnu sem Silja hefur lagt á sig við að ná bata .
Fólk þarf að vita að þunglyndi þarf ekki að vera varanlegt ástand , það er ljós þarna og það er hægt að hjálpa krökkum og unglingum sem þjást af sjúkdómnum .
En mikilvægast er að muna að geðheilsa sem er ekki í lagi lagast ekki af sjálfu sér .
" 