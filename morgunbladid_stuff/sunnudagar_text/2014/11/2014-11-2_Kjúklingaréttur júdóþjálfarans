Jón Óðinn vill hafa matinn bragðsterkan .
" Því sterkari , því betri , " segir hann og kveðst matmaður .
" Ég er þó slakur eldunarmaður dags daglega og þá stjanar Inga mín við mig , en þegar haldnar eru veislur stíg ég fram með allt mitt sjálfstraust og er óstöðvandi , " segir Ódi júdó , eins og hann er gjarnan kallaður , þar sem hann dreifir stökku beikoni og cashew-hnetum ofan á girnilegan kjúklingarétt áður en hann stingur eldföstu mótinu aftur inn í ofn .
" Ég hef gaman af veislum , held upp á öll afmæli og býð ættingjum og vinum , elda þá og baka og geri allar kúnstir .
Það tekst reyndar misjafnlega en vandinn fyrir gestina er sá að ég neyði allt sem ég elda ofan í alla .
Héðan sleppur enginn .
Ég er með svarta beltið í júdó og það eru ákveðin hlunnindi ...
" Varð til úr afgöngum Rétturinn sem Jón Óðinn býður upp á er afar einfaldur , og varð reyndar upphaflega til þegar konan hans tíndi til alls kyns afganga úr ísskápnum til að nýta .
" Þá reif hún kjúkling af beinum , raðaði banönum ofan á , sýrðum rjóma og chilli-sósu .
Mér finnst þetta reyndar ekki nógu sterkt venjulega og nota því oftast sterka chilli-sósu og bæta við piri piri-kryddi .
Sterkur matur er í miklu uppáhaldi hjá mér , þeim mun sterkari , því betri ; á meðan ég borða vil ég svitna vel ! " Jón Óðinn segist gera mikið að því að leita að uppskriftum til að prófa , " en ég er reyndar svo mikill besserwisser að oft tel ég mér trú um að ég hljóti að geta gert miklu betur en uppskriftin segir til um .
Fer þess vegna oft langt út af sporinu og lendi svo í ógöngum við að fikra mig að því að bjarga málunum .
Stundum kemst ég alls ekki á sporið aftur og ef þá er spurt hvað sé í viðkomandi rétti get ég yfirleitt ekki svarað því , einfaldlega vegna þess að ég hef ekki hugmynd um það ! Þegar ég kemst að endanlegri niðurstöðu er hún oft ansi langt frá því sem lagt var upp með .
" Rétturinn sem Ódi eldar í þetta skipti er dálítið sterkur en þó ekki um of , því hann sleppti sterku chilli-sósunni .
" Mig langar samt að prófa að bæta jalapenó-pipar í réttinn .
Hann er reyndar það sterkur að hugsanlega drepur hann niður allt annað bragð , en það freistar mín samt að prófa .
" Ódi hefur starfað sem júdóþjálfari í fjöldamörg ár og einnig þjálfað knattspyrnu síðan 2006 , þar sem hann kennir strákum á leikskólaaldri , í áttunda flokki .
Hann hefur þjálfað hjá báðum Akureyrarfélögunum , KA og Þór , og eins hjá Samherjum í Eyjafjarðarsveit .
" Mér finnst skemmtilegast að þjálfa yngstu krakkana vegna þess að þau eru svo einlæg .
Ég met einlægni í fari fólks mjög mikils , en hún hverfur því miður mjög snemma í mörgum tilfellum .
Líklega strax og börn byrja í skóla ; þá virðumst við eyða einlægninni úr þeim ; það er eins og innbyggt sé í okkur að þá förum við að hugsa um hvort það sem við segjum komi okkur vel .
Ef einhver er andfúll eða vond lykt af honum er betra að segja honum það en að sleppa því , en tala svo um það við næsta mann um leið og sá andfúli er farinn ! Það finnst mér óheiðarlegt .
Hann reiðist kannski en getur þá gert eitthvað í málinu .
Litlu börnin eru öðruvísi ; maður fær að heyra margt frá þeim , bæði gott og slæmt , en á það þá alltaf skilið .
Ef þeim finnst eitthvað athugavert og nefna það þá fær maður tækifæri til að svara fyrir sig , afsaka og útskýra og þá er málið leyst .
" Rétt er að taka fram að Jón Óðinn er þekktur fyrir að liggja ekki á skoðunum sínum , þó að grunnskólagöngunni sé lokið fyrir áratugum ...
Fótboltinn tilvalinn Yngstu krakkarnir sem Ódi þjálfar eru þriggja ára .
" Þó að ég hafi lengi verið júdóþjálfari vil ég ekkert endilega að allir snúi sér að því .
Mér finnst fótboltinn einmitt tilvalinn fyrir litlu krakkana því þau geta mætt á æfingu og verið virk allan tímann sem er mjög nauðsynlegt .
Það virkar ekki að standa í röð í nokkrar mínútur , fara svo einn kollhnís og þaðan aftur í röðina .
Strax og krakkar geta stigið í lappirnar geta þau sparkað í bolta , það er þeim eðlislægt , og galdurinn er að láta alla hafa einn bolta – þannig er tryggt að allir séu virkir í þær 40 eða 50 mínútur sem æfingin stendur .
Þeim leiðist ekki .
Það er mjög auðvelt að kenna þeim að taka tillit til hvert annars .
En um leið og farið er að stilla upp keilum og láta þau rekja boltann á milli þeirra og standa svo í röð og bíða eftir næstu ferð þá hundleiðist þeim .
" Þjálfarinn og matmaðurinn Jón Óðinn er afskaplega stoltur af júdóstarfinu á Akureyri og má vera það .
Nú æfa um 120 manns undir merki íþróttafélagsins Draupnis í nýju húsnæði sem júdómönnum áskotnaðist í verslunarmiðstöðinni Sunnuhlíð í Glerárhverfi eftir að hafa verið á hálfgerðum vergangi um tíma .
" Erlendis þykir júdóstarfið á Akureyri miklu merkilegra en almennt hér í bænum .
Að við höfum , frá svona litlu bæjarfélagi , komið tveimur mönnum á Ólympíuleika þykir ótrúlegt , en þangað komast aðeins þeir bestu í heiminum .
Ýmis stór lönd , til dæmis Noregur , hafa aldrei komið júdómanni á Ólympíuleika eftir að settur var kvóti árið 1996 .
Fram að því gátu öll lönd sent keppendur samkvæmt ákveðnum viðmiðum en frá og með 1996 komast til dæmis bara átta bestu í hverjum þyngdarflokki frá Evrópu á Ólympíuleika .
" Vernharð Þorleifsson og Freyr Gauti Sigmundsson , sem Ódi þjálfaði báða hjá KA , tóku þátt í ÓL ; Gauti í Barcelona 1992 og Vernharð fjórum árum seinna í Atlanta .
" Ekki margir Íslendingar komast á Ólympíuleika miðað við þessu reglu .
Maður heyrir stundum að fólk heldur að Venni hafi bara skráð sig til leiks í Atlanta og mætt ! Svo var alls ekki og mörgum erlendis þykir merkilegt að okkur þessum litla bæ hér norður í rassgati gangi svona vel ! " Ódi er stoltur af matargerðinni en miklu fremur af árangri sínum sem júdóþjálfari í gegnum tíðina .
Og þótt maturinn sé góður á hann að vera það ...
steiktur kjúklingur bananar sýrður rjómi chilli sósa stökkt beikon cashew hnetur Aðferð Allt sett í eldfast mót , magnið fer eftir stærð mótsins .
Fyrst er kjúklingurinn ( má gjarnan vera afgangskjúklingur sem til er í ísskápnum ) rifinn í bita og lagður í mótið .
Nokkrir bananar skornir í sneiðar og raðað ofan á kjúklinginn .
Þá er sýrðum rjóma og chilli sósu ( Jón Óðinn notar helst extra sterka chilli sósu frá Heinz ) hrært saman .
Chilli sósan á að vera um einn fimmti af magni sýrða rjómans .
Hrærunni hellt yfir kjúklinginn og bananana þannig að hún þeki alveg , gott að hrista mótið svo sósan renni vel niður á kjúklinginn .
Fatið er sett inn í 180 gráðu heitan ofn í um það bil 15 mínútur .
Á meðan er beikonið steikt þar til það verður stökkt .
Fatið tekið úr ofninum og beikoni dreift yfir í bitum ásamt cashew hnetum , réttinum svo stungið aftur inn í ofn í um það bil 5 mínútur .
