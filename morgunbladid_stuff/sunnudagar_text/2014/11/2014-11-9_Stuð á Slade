Tvær stúlkur voru fluttar á slysadeild og ríflega tíu til viðbótar þurftu á aðhlynningu að halda á tónleikum bresku glysrokksveitarinnar Slade í Laugardalshöll 12. nóvember 1974 .
Önnur stúlkan mun hafa fengið taugaáfall en hin varð fyrir rútunni sem flutti Slade úr Laugardalnum eftir tónleikana .
Hún meiddist þó ekki alvarlega .
Í frétt Morgunblaðsins kemur fram að lögregla og húsverðir hafi þurft að draga marga aðþrengda unglinga upp úr þvögunni sem myndaðist við sviðið og fram á gang .
Sumir höfðu fallið í yfirlið .
Á fjórða þúsund ungmenni sóttu tónleikana og mun stemningin hafa verið góð .
" Átti kostulegur klæðnaður hljómlistarmannanna ekki síst þátt í að kæta áheyrendur , auk þess sem hljómsveitin ruddi úr sér flestum sínum vinsælustu lögum , " sagði í frétt blaðsins .
Slade stóð sumsé við stóru orðin en við komuna til landsins sagði Noddy Holder , titlaður fyrirliði sveitarinnar , við Morgunblaðið : " Nei , þetta verður sko engin upphitun , – það verður allt á fullu .
Við viljum að allir taki þátt í fjörinu .
" Við sama tækifæri skellti Dave Hill gítarleikari upp úr spurður hvort Slade væri besta hljómsveit í heimi .
" En sú spurning ! " 