Tvær undragóðar bækur sem geyma þýdd ljóð eru nýkomnar út , ljóðaunnendum til gleði .
Bláar hýasintur geymir ljóð eftir bandarísku skáldkonuna Adelaide Crapsey , sem lést úr berklum árið 1914 , 36 ára gömul .
Það er því öld frá láti hennar og sannarlega ástæða til að minna á skáldkonu sem orti mögnuð ljóð .
Magnús Sigurðsson þýðir ljóðin og gerir vel , eins og hans er von og vísa .
Eins og Magnús segir sjálfur þá finnst lesandanum oft eins og Crapsey sé að yrkja upp á líf og dauða , líkt og í hinu magnaða ljóði Er ég gekk þar sem ljóðmælandinn heyrir feigðina fylgja sér .
Ljóð skáldkonunnar eru stutt og áhrifamikil – það þarf sannarlega ekki alltaf að nota mörg orð til að ná til lesenda .
Gyrðir Elíasson þýðir ljóð japanska skáldsins Shuntaro Tanikawa sem er eitt af helstu skáldum Asíu .
Gyrðir er alkunnur smekkmaður á skáldskap og það eitt að hann þýði bók eru sjálfkrafa meðmæli með viðkomandi verki .
Lesandinn opnar því bókina , sem geymir úrval ljóða Tanikawa , með nokkurri eftirvæntingu og verður sannarlega ekki fyrir vonbrigðum .
Það er alltaf jafn gott að lesa ljóð sem snerta mann og fá mann til að staldra við , og þetta aldna japanska ljóðskáld , sem er á níræðisaldri , fær lesandann margoft til þess .
Meðal þeirra ljóða hans sem heilla eru tvö sem fjalla um börn .
Í einu þeirra , Áin , spyr barn móður sína ótal spurninga : Af hverju hlær áin ? Af hverju er áin að syngja ? Af hverju er áin gömul ? og svo framvegis og fær alltaf falleg svör frá viturri móður sem skynjar náttúruna á svo djúpan hátt að maður óskar þess ósjálfrátt að búa yfir þessari sömu eftirsóknarverðu skynjun .
Annað ljóð Fullorðinsár fjallar um þær miklu og stóru breytingar sem verða á barni í hverri viku meðan fullorðið fólk er á þessum sömu vikum alltaf eins .
Það er lítið en sérlega metnaðarfullt bókaforlag , Dimma , sem gefur út þessar merku ljóðabækur og þýðendurnir , Gyrðir Elíasson og Magnús Sigurðsson , skrifa báðir afar upplýsandi inngang að ljóðabókunum sem þeir hafa þýtt svo vel .
