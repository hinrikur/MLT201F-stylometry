Bíltölvur , svonefnd ECU , eru til margs brúklegar eins og getið er um hér fyrir ofan , en þær eru líka notaðar til að draga úr bílþjófnuðum – hægt er að nota GPS til að fylgjast með því hvar bíllinn er staddur , koma í veg fyrir að hægt sé að keyra hann eða draga úr hraða .
Allt svo sem gott og blessað , en hvað ef einhver kemst inn í kerfið ? Það vakti eðlilega talsverða athygli í sumar þegar kínverskir tölvuþrjótar náðu að brjótast inn í tölvukerfi á Tesla-rafbíl þó þeir hafi reyndar ekki náð stjórn á neinu nema læsingu , ljósum , þurrkum , flautu og sóllúgu .
Þetta var þó ekki illa meint , því þrjótarnir tóku þátt í samkeppni um innbrot inn í tölvukerfi Tesla , en undirstrikar það að hættan á því að þrjótar brjótist inn í bíla eykst eftir því sem bílar verða tölvuvæddari .
Að þessu sögðu þá er ekki líklegt að takist að brjótast inn í bíla sem eru á götunni í dag eða á leið á götuna á næstunni , enda byggjast þau tölvuinnbrot sem menn hafa sýnt á beintengingu við aksturstölvurnar í bílnum , því þær eru ekki tengdar þráðlausu neti og því ekki hægt að komast inn í kerfið þá leið .
( Reyndar var Telsa-innbrotið í gegnum snjallsímaforrit frá Tesla sem nota má til að sýsla með ýmislegt og þar var öryggishola sem menn gátu nýtt sér .
) Þrátt fyrir það vekur það augljóslega spurningar um framtíðina og bílaframleiðendur eru við öllu búnir , sem sést meðal annars á því að þeir hafa hrundið af stað sérstöku verkefni um tölvuöryggi .
Á vefsetri samtaka bílaframleiðenda má meðal annars lesa um áherslur framleiðenda á það að þráðlaus kerfi séu aðgreind frá þeim tölvum sem stýra mikilvægum hlutum eins og inngjöf , bremsum og stýri .
