Listamaðurinn Sæþór Örn Ásmundsson bar sigur úr býtum í hönnunarsamkeppni um jafnlaunamerki og hlýtur hann eina milljón króna í verðlaun .
Aðgerðahópur stjórnvalda og samtaka aðila vinnumarkaðarins um launajafnrétti og Hönnunarmiðstöð stóðu fyrir samkeppninni um hönnun á nýju jafnlaunamerki fyrir vottun á jafnlaunakerfum fyrirtækja og stofnana en alls bárust 156 tillögur í keppnina .
" Merkið er smekkfullt af myndmáli , í grunninn er því skipt í 2 jafna helminga af karli og konu , brosandi út að eyrum .
Einnig hefur merkið skírskotun í 10 króna mynt , rúnir og stimpil , " sagði Sæþór þegar hann tók við verðlaununum á Hótel Hilton Nordica hinn 13. nóvember síðastliðinn .
Í dómnefnd sátu þau Benedikt Þór Valsson , Sambandi íslenskra sveitarfélaga , og Guðný Einarsdóttir , sérfræðingur í fjármálaráðuneytinu , bæði tilnefnd af aðgerðahópi stjórnvalda og samtaka aðila vinnumarkaðarins um launajafnrétti , Birna Geirfinnsdóttir , fagstjóri í grafískri hönnun í LHÍ , Örn Smári Gíslason , grafískur hönnuður , og Sóley Stefánsdóttir , grafískur hönnuður , öll tilnefnd af Hönnunarmiðstöð Íslands .
" Merkið sameinar þá þætti sem endurspegla inntak jafnlaunastaðalsins .
Í merkinu má sjá mynd sem sýnir skífurit , stimpil , rúnir og brosandi andlit tveggja ólíkra einstaklinga .
Í lögun minnir merkið á mynt eða pening og gefur þannig til kynna að einstaklingarnir sem þar sjást eru metnir jafnir að verðleikum .
Merkið býður upp á alþjóðlega notkun , er einstakt og lýsandi fyrir verkefnið .
Það hentar vel til notkunar , stórt sem smátt , " segir í umsögn dómnefndar .
