Það að drekka mikið af mjólk minnkar ekki líkurnar á beinbrotum , segir ný rannsókn sem birt var í British Medical Journal .
Rannsóknin , sem fór fram í Svíþjóð , leiddi í ljós að konur sem drukku meira en þrjú mjólkurglös á dag voru líklegri til að beinbrjóta sig en þær sem drukku minna .
Rannsakendurnir segja þó að þetta megi ekki túlka á þann veg að mikil mjólkurneysla valdi beinbrotum .
Aðrir þættir á borð við alkóhólneyslu og þyngd geta haft áhrif .
Mjólk hefur þótt góð uppspretta kalks og því hefur verið mælt með neyslu hennar .
Rannsóknir á því hvort mjólkin geri beinin sterkari eru misvísandi .
Fylgst með yfir 100.000 manns Sænskir vísindamenn fylgdust með mataræði 61.400 kvenna á árunum 1987-1990 og 45.300 karla árið 1997 og fylgdust síðan með heilsu þeirra næstu árin .
Á tuttugu ára tímabili kom í ljós að konurnar sem drukku meira en þrjú glös á dag , 680 ml , af mjólk voru líklegri til að bráka og brjóta bein en þær sem höfðu drukkið minna .
" Konur sem drukku þrjú eða fleiri glös voru tvöfalt líklegri til að deyja í lok rannsóknartímans en þær sem drukku minna en eitt glas á dag .
Þær sem drukku mikla mjólk voru líka 50% líklegri til að bráka mjaðmabein , " sagði Karl Michaelsson , prófessor hjá Uppsala-háskóla sem stóð fyrir rannsókninni .
Fylgst var með karlmönnunum í um ellefu ár eftir upphaflegu könnunina og voru niðurstöður svipaðar en þó ekki eins afgerandi .
Hinsvegar þegar litið var til neyslu gerjaðra mjókurdrykkja var niðurstaðan öfug , fólk sem borðaði meira jógúrt var ólíklegra til að bráka bein .
Michaelsson segir að það geti verið vegna mjólkursykursins en einhverjar rannsóknir á dýrum hafa sýnt fram á að hann hraði öldrun .
Áætlað er að rekja megi 1.000-1.200 beinbrot á Íslandi til beinþynningar og eru úlnliðsbrot og samfallsbrot í hrygg algengust en mjaðmarbrot , sem eru alvarlegust , eru um 200 árlega og mun þeim að óbreyttu fjölga verulega með hlutfallslegri öldrun þjóðarinnar , segir á vefnum Doktor.is .
Færni og lífsgæði margra minnka verulega í kjölfar beinbrota með aukinni þörf á aðstoð .
Fyrr á þessu ári voru teknir upp nýir ráðlagðir dagskammtar fyrir kalk hérlendis og má sjá grein um þetta á Beinvernd.is .
Karlar og konur yfir 18 ára eiga að neyta 800 mg á dag og börn á bilinu 540-900 mg eftir aldri .
Ráðlagðir dagskammtar fyrir kalk eru nú heldur minni en þeir voru en mikilvægt er að tryggja inntöku D-vítamíns því kalk og D-vítamín verða að haldast í hendur .
D-vítamín hefur áhrif á upptöku kalks úr meltingarveginum .
