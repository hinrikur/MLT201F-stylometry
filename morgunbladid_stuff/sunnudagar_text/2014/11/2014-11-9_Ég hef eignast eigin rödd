Yahya Hassan hristi rækilega upp í dönsku samfélagi þegar hann í fyrra , aðeins 18 ára gamall , sendi frá sér metsöluljóðabók sem lýsir uppvexti í skugga heimilisofbeldis og langtímavistun á uppeldisstofnunum .
Hann ræðst harkalega á feðraveldið og hræsnina sem hann sér meðal múslímskra innflytjenda í Danmörku .
Silja Björk Huldudóttir silja@mbl.is Ég myndi ekki lýsa sjálfum mér sem reiðum , ungum manni .
Það er hins vegar sú mynd sem danskir fjölmiðlar hafa valið að draga upp af mér og ég get ekki stjórnað þeirra túlkun á mér , þó ég sé ósáttur við hana .
Það eina sem ég get gert er að veita fleiri viðtöl til að reyna að leiðrétta hlutina og koma mínum skoðunum á framfæri , " segir ljóðskáldið Yahya Hassan í samtali við Morgunblaðið .
Hassan kom í stutta heimsókn til Íslands í liðinni viku og las upp fyrir menntaskólanema í Fjölbrautaskólanum í Breiðholti og kom fram á Airwords ljóðahátíðinni í Kaldalóni Hörpu sl. fimmtudag en kvöldið áður kom hann fram í Norræna húsinu þar sem hann las upp úr ljóðabók sinni og sat fyrir svörum hjá Hauki Ingvarssyni bókmenntafræðingi .
Greinilegt var að íslenskir lesendur höfðu mikinn áhuga á Hassan því ekki aðeins var salurinn í Norræna húsinu þéttsetinn heldur líka anddyrið og komust færri að en vildu .
Og það eru ekki bara íslenskir bókmenntaunnendur sem hrífast af ljóðskáldinu unga , því hann hefur frá því bókin hans kom út í Danmörku tekið virkan þátt í samfélagsumræðunni og svo sannarlega hrist upp í dönsku menningarlífi .
Fyrsta upplag ljóðabókar hans sem danska forlagið Gyldendal gaf út var aðeins 1.600 eintök , en fljótt varð ljóst að endurprenta þyrfti bókina jafnharðan og á fyrstu þremur mánuðum eftir að hún kom út seldist hún í yfir 100.000 eintökum , sem mun vera algjört einsdæmi þar í landi .
Í nóvember 2013 , tæpum mánuði eftir útkomu bókar hans , voru honum veitt verðlaun sem Byrjandi ársins á bókamessunni BogForum í Danmörku .
Í sama mánuði var hann tilnefndur til bókmenntaverðlauna Montana og síðar einnig til lesendaverðlauna á sviði bókmennta hjá danska dagblaðinu Berlingske Tidende .
Danska dagblaðið Weekendavisen veitti honum bókmenntaverðlaun fyrir árið 2013 í janúar sl. og um svipað leyti hlaut hann einnig bókmenntaverðlaun danska dagblaðsins Politiken .
Í september sl. hlaut hann síðan virtustu byrjendaverðlaun í Danmörku á sviði bókmennta sem kennd eru við Bodil og Jørgen Munch-Christensen .
Ljóðabók hans hefur þegar verið gefin út átta löndum , þ.e. í Danmörku , Svíþjóð , Noregi , Finnlandi , Þýskalandi , Spáni og Ítalíu auk Íslands og ekkert lát virðist á vinsældum hans því fleiri útgáfusamningar munu vera í burðarliðnum .
Gagnrýni á ofbeldi og glæpi Þegar blaðamaður hitti Hassan í Hörpu síðdegis sl. fimmtudag var hann augljóslega þreyttur eftir daginn og lengi framan af viðtali svaraði hann spurningum blaðamanns aðeins með einsatkvæðisorðum og snubbóttum setningum .
Að stuttum tíma liðnum var því ekki um annað að ræða en að bjóða Hassan að binda enda á viðtalið .
" Þú ræður því .
Þú geldur vissulega fyrir að reka lestina í hópi fjölmiðla , því ég er búinn að fara í tíu viðtöl í dag og er orðinn þreyttur á að endurtaka mig í sífellu .
Ég nenni satt að segja ekki að vera hérna og myndi heldur vilja fara heim á hótel til að leggja mig í klukkutíma .
En ég skal svo sem svara spurningum þínum .
Spurðu bara ! " sagði Hassan og sneri sér síðan aftur að snjallsímanum sínum sem átti athygli hans mestallt viðtalið .
Aðspurður segist Hassan hafa byrjað á því að skrifa rapptexta með það að markmiði að gagnrýna hræsni fullorðna fólksins .
" Bæjaryfirvöld buðu upp á ýmis listnámskeið til handa ungmennum í félagslega illa stöddum hverfum .
Í kringum 13 ára aldurinn skráði ég mig því á rappnámskeið .
Fljótlega fannst mér rappið hins vegar ekki vera rétti miðillinn fyrir mig .
Mér fannst rappið vera of yfirborðskennt og bara kjánalegt að ganga um með buxurnar á hælunum .
Auk þess krafðist rappið þess að ég stærði mig af ofbeldi og glæpum , sem var samt það sem ég vildi allra helst gagnrýna .
Ég gaf því rappið fljótt upp á bátinn , en hélt áfram að skrifa texta þó ég væri hættur að flytja þá sem rapp .
Ljóðin gefa mér fullt frelsi til að segja það sem ég hef að segja með þeim hætti sem hentar mér .
Þau gefa mér færi á að ríma og vinna með rytmann ef mér sýnist svo , án þess að formið bindi mig um of .
Ljóðin gefa mér líka færi á að segja stuttar sögur .
Mig langaði til að segja mína sögu á heiðarlegan hátt og hafði þörf fyrir að eignast rödd .
Með útgáfu bókarinnar hef ég nú eignast mína eigin rödd , en fram að útgáfu hennar hafði fjöldi fullorðinna talað fyrir mína hönd , hvort heldur það voru ættingjar eða fræðingar hvers konar , " segir Hassan og vísar þar til m.a. sálfræðinga og félagsfræðinga sem hann segist ekki gefa mikið fyrir .
Tilbúinn að greiða fórnarkostnaðinn Spurður hvort hann kunni skýringu á því hvers vegna bók hans hafi verið jafnumdeild og raun ber vitni í Danmörku segir Hassan ljóst að það sé ekki líklegt til vinsælda að beina ljósum að meinum samfélagsins .
Frá því bókin kom út hefur Hassan fengið fjölda líflátshótana auk þess sem ráðist hefur verið á hann á götum úti .
" Ég geri mér vel grein fyrir því að ég er að tala um hluti sem má ekki tala um , " segir Hassan , sem í ljóðum sínum og ótal blaða- og sjónvarpsviðtölum í dönskum fjölmiðlum hefur gagnrýnt félagslegt kerfi sem ekki virkar , feðraveldið sem og hræsni múslímskra innflytjenda sem horfi á klám og stundi hór , drekki og steli á daginn en fari síðan í moskuna á kvöldin til að gera yfirbót synda sinna án þess þó að vilja í reynd breyta lífsháttum sínum .
" Viðbrögðin við bókinni komu mér síður en svo á óvart .
Ég hef allt frá byrjun verið meðvitaður um að það sem ég hefði að segja væri ekki líklegt til vinsælda .
En það er fórnarkostnaður sem ég hef verið reiðubúinn að greiða .
Áður en bókin kom út hafði ég talað á sömu gagnrýnisnótum innan fjölskyldunnar , vinahópsins og nærsamfélagsins og þar mætt jafnharðri andstöðu og ég mæti nú í samfélaginu sem heild .
Það er því ekkert nýtt fyrir mér að fólki mislíki það sem ég hef að segja .
Með því að opinbera skoðanir mínar mátti ég auðvitað búast við því að ofbeldið í minn garð yrði meira enda hef ég reitt fleiri til reiði , " segir Hassan og bætir við að sér finnist danskir fjölmiðlar að stórum hluta hafa afbakað gagnrýni sína .
Lágstéttarhópum att hverjum á móti öðrum " Í dönskum fjölmiðlum er ég í annarri hverri setningu kallaður íslam-gagnrýnandi .
Þegar ég og hægri flokkarnir í danskri pólítik erum spyrtir saman þá er ekkert skrýtið að einhverjir múslimar verði mér reiðir .
Fjölmiðlanir bera því mikla ábyrgð á þeirri mynd sem þeir hafa valið að draga upp af mér , " segir Hassan og tekur fram að í sínum huga sé hræsnin afar hættuleg .
" Það er líka mjög hættulegt þegar fólk þykist hafa höndlað sannleikann , en þá tilhneigingu má sjá í öllum trúarbrögðum , ekki aðeins íslamstrú .
Ég beini spjótum mínum þannig ekki aðeins að íslam heldur að öllum trúarbrögðum .
En reyndar er gagnrýni mín á trúarhreyfingar aðeins aukaatriði í samanburði við samfélagsgagnrýni mína .
Danskir fjölmiðlar hafa hins vegar engan áhuga haft á að varpa ljósi á samfélagsgagnrýni mína , því þá þyrfti að draga ráðamenn samfélagsins til ábyrgðar og það er enginn vilji til þess .
Þess vegna er miklu auðveldara að túlka gagnrýni mína á samfélagið sem gagnrýni á trúarbrögð með sérstakan fókus á íslam , " segir Hassan og tekur fram að ljóðabókin sé fyrst og fremst frásögn af persónulegri reynslu hans af því að alast upp á ofbeldisfullu heimili .
Hassan ræddi þessa gagnrýni sína ítarlegar í umræðunum í Norræna húsinu .
" Í hugum margra hvílir ákveðin bannhelgi yfir því að fjalla um heimilisofbeldi og sumir múslimar eru mér afar reiðir fyrir að rjúfa þessa bannhelgi .
Ég hef verið sakaður um trúvillu , rasisma og að ráðast á íslam , " sagði Hassan og benti á að þeir sem gengið hefði harðast fram í gagnrýni sinni á hann væru öfgamenn annars vegar á hægri væng stjórnmálanna og hins vegar innan trúsamfélags múslima .
" Sú staðreynd varpar ljósi á hvað þessir tveir hópar eiga í reynd margt sameiginlegt , en málstaður þeirra er jafnkjánalegur .
Dönskum stjórnmálamönnum sem og dönskum fréttamönnum er mjög mikið í nöp við trúarleiðtoga múslima í innflytjendahverfum víðs vegar um Danmörku sökum þess að trúarleiðtogarnir vekja ótta og skapa óeiningu meðal ungra múslima .
Ég skil mjög vel þennan ótta , en ég sé ekki betur en að öfgahægrimenn í dönskum stjórnmálum sem og danskir fjölmiðlar geri nákvæmlega það sama .
Þeir magna líka upp ótta meðal almennra borgara í Danmörku og kynda undir óeiningu milli innfæddra Dana annars vegar og innflytjenda hins vegar , " sagði Hassan og benti á að það væri ekkert nýtt í veraldarsögunni að ráðamenn ettu einum lágstéttarhópi upp á móti öðrum til þess að beina athyglinni frá eigin mistökum og ráðaleysi við að taka á vandamálum .
" Það hefur aldrei verið markmið mitt að gefa þá mynd af múslimum að þeir séu allir ofbeldisfullir .
Markmið mitt hefur aðeins verið að miðla minni persónulegu reynslu , en það hafa danskir stjórnmálamenn og fréttamenn misnotað í eigin þágu til að ala á rasisma og ótta við innflytjendur .
" Málaskortur kemur í veg fyrir samræður Í Norræna húsinu var Hassan spurður að því hvort hann sæi mikinn mun á íslamstrúnni eins og hún er iðkuð annars vegar í fæðingarlandi hans , Danmörku , og hins vegar í Palestínu , þaðan sem hann er ættaður , og svaraði hann því játandi .
" Fyrst vil ég benda á að það er afar varasamt að hrúga öllum innflytjendum saman í sérstök hverfi og þar tel ég að dönsk stjórnvöld hafi gert stórkostleg mistök og misst af tækifærinu til að virkja innflytjendur til að gerast virkir þátttakendur í dönsku samfélagi .
Þessi hverfi hafa breyst í " gettó " með gríðarlegum félagslegum vandamálum .
Fjölskyldurnar sem búa í þessum hverfum hafa á flótta sínum frá Palestínu , með viðkomu í ólíkum flóttamannabúðum , misst fótanna og glatað undirstöðu sinni hvað tungumál , menningu og trúarbrögð varðar .
Fullorðna fólkið hefur ekki haft umframgetu til að ala börnin sín upp með almennilegum hætti .
Þeir sem tilheyra minni kynslóð og fæddir eru í Danmöku hafa margir hverjir hvorki lært almennilega dönsku né arabísku .
Við getum þannig ekki lesið arabísku og þar með ekki Kóraninn .
Af þeim sökum er okkur ómögulegt að fletta upp í frumheimildum og lesa okkur til um menningu okkar og bakgrunn ásamt því að öðlast betri þekkingu og skilning á íslamstrúnni .
Án tungumálsins er okkur gert ókleift að setja spurningarmerki við hlutina eða taka þátt í samræðum um trúna .
Af þessum sökum verður íslamstrúin eins og hún er iðkuð í Danmörku kreddukennd og einfölduð auk þess sem hún byggist mjög mikið á helgisiðum , " sagði Hassan og bendir á að múslimar í Danmörku hafi þannig smættað trú sína niður í það að snúast einvörðungu um það að biðja föstudagsbænirnar og forðast neyslu svínakjöts .
" Á sama tíma hafa öfgamenn á hægri væng stjórnmálanna einskorðað danska menningu við að snúast um svínakjötsát og öldrykkju , " sagði Hassan í Norræna húsinu og uppskar hlátrasköll og lófaklapp áheyrenda .
Í ljósi þeirrar gagnrýni á heimilisofbeldi sem birtist í ljóðabók Hassans liggur beint við að spyrja hvernig fjölskylda hans hafi tekið bókinni þegar hún kom út .
" Viðbrögð fjölskyldunnar hafa verið eins ólík og viðbrögðin í samfélaginu almennt .
Vissulega fannst sumum í fjölskyldunni að bókin hefði aldrei átt að koma út , enda er fólki eðlislægt að vilja vernda fjölskyldu sína .
Ég hef líka fullan skilning á því að systkini mín sjái hlutina ekki sömu augum og ég , enda upplifðum við hlutina á ólíkum aldri og munum mismunandi hluti .
Það má segja að núna þegar ár er liðið síðan bókin kom út hafi rykið aftur sest og samskiptin batnað , " segir Hassan og tekur fram að móðir hans sé búin að taka hann í sátt .
" Svo lengi sem ég læt það vera að tala um trúmál , " segir Hassan og bætir við að hann eigi hins vegar engin samskipti við föður sinn .
Spurður hvort hann hafi fengið faglega aðstoð til að vinna úr því ofbeldi sem hann hafi orðið fyrir í æsku svarar Hassan því neitandi .
" Enda hef ég enga trú á sálfræðingum og þeirra kjaftæði .
Ég hef rætt við nógu marga sálfræðinga hér í lífinu og aðferðir þeirra eru of sykursætar fyrir minn smekk .
Auk þess eru þeir bara að reyna að plokka peninga af fólki .
Það gefur vel af sér að bulla í skjólstæðingum og leyfa þeim að velta sér upp úr hlutunum í stað þess að gefa þeim gott spark í rassinn og segja þeim að taka sig saman í andlitinu , " segir ljóðskáldið unga að lokum .
Æska FIMM BÖRN Í RÖÐ OG PABBI MEÐ KYLFU GRÁTKÓR OG PISSPOLLUR VIÐ RÉTTUM FRAM HENDURNAR EITT Í EINU Í NAFNI HINS FYRIRSJÁANLEGA ÞETTA HLJÓÐ ÞEGAR HÖGGIN DYNJA SYSTIR SEM TVÍSTÍGUR HRATT FYRST ANNAR FÓTURINN SVO HINN PISSIÐ ER FOSS SEM RENNUR NIÐUR FÆTURNA FYRST AÐRA HÖNDINA SVO HINA EF ÞAÐ GENGUR OF HÆGT ER SLEGIÐ AF HANDAHÓFI HÖGG ÖSKUR FJÖLDI 30 EÐA 40 STUNDUM 50 OG LOKAHÖGG Á RASSINN Á LEIÐ ÚT UM DYRNAR HANN RÍFUR Í AXLIR BRÓÐUR MÍNS SVO AÐ HANN STANDI BEINN HELDUR ÁFRAM AÐ BERJA OG TELJA ÉG HORFI NIÐUR OG BÍÐ EFTIR AÐ RÖÐIN KOMI AÐ MÉR MAMMA MÖLVAR DISKA Í STIGAGANGINUM MEÐAN AL JAZEERA SENDIR ÚT MYNDIR AF OFVIRKUM JARÐÝTUM OG TÆTTUM LÍKAMSHLUTUM GAZASTRÖNDIN Í SÓLSKINI ÞAÐ ER KVEIKT Í FÁNA EF EINHVER SÍONISTI VIÐURKENNIR EKKI TILVERURÉTT OKKAR EF VIÐ ERUM ÞÁ YFIRHÖFUÐ TIL ÞEGAR VIÐ KJÖKRUM AF ÓTTA OG SÁRSAUKA ÞEGAR VIÐ GRÍPUM ANDANN EÐA MERKINGUNA Á LOFTI Í SKÓLANUM MEGUM VIÐ EKKI TALA ARABÍSKU HEIMA MEGUM VIÐ EKKI TALA DÖNSKU HÖGG ÖSKUR FJÖLDI Bjarki Karlsson íslenskaði Ljóðskáld og samfélagsgagnrýnandi Yahya Hassan er fæddur 19. maí 1995 í Árósum og uppalinn í innflytjendahverfi þar í borg .
Hann er ríkisfangslaus Palestínumaður en með danskt vegabréf .
Foreldrar hans komu til Danmerkur undir lok 9. áratugar síðustu aldar sem palestínskir flóttamenn frá Líbanon , en bæði eru þau fædd í flóttamannabúðum þar í landi .
Hassan og alsystkini hans fjögur ólust upp við mikið harðræði föður síns sem beitti þau ofbeldi nær daglega .
Um tíma vann faðirinn sem leigubílstjóri , en stærstan hluta æsku Hassans var faðir hans á félagslegum bótum og hélt sig heima við .
Hassan leiddist ungur inn á glæpabraut og aðeins 13 ára gamall var hann í fyrsta sinn fjarlægður af heimilinu vegna hegðunarvandamála .
Við tóku nokkur ár þar sem hann var fluttur milli uppeldisstofnana auk þess sem hann var um tíma hnepptur í gæsluvarðhald vegna tilraunar til ráns .
Á þessum árum naut Hassan ekki eðlilegrar skólagöngu .
Meðan hann var vistaður á uppeldisstofnuninni Solhaven á Norður-Jótlandi uppgötvaði kennari einn að Hassan hefði áhuga á skrifum .
Kennarinn hélt bókmenntum að Hassan og hjálpaði honum að komast fyrst á námskeið í ritlist og síðan Vallekille-lýðháskólann auk þess sem hann hvatti Hassan til að skrifa eigin ljóð .
Sumarið 2013 komst Hassan inn í Rithöfundaskólann ( Forfatterskolen ) og 17. október sama ár gaf bókaútgáfan Gyldendal út fyrstu ljóðabók Yahya Hassans sem er samnefnd skáldinu .
Metsöluljóðskáld fær líflátshótanir Óhætt er að segja að ljóðabókin hafi slegið í gegn því á fyrstu þremur mánuðunum eftir að hún kom út seldist bókin í 100.000 eintökum og hefur verið margendurprentuð .
Ljóðabók Hassans er sjálfsævisöguleg , en í henni lýsir hann heimilisofbeldinu ásamt því að gefa innsýn í hvers konar hversdagslíf bíður barna innflytjenda sem tilheyra samfélagi múslíma og teljast til lágstéttar í Danmörku .
Bendir hann á að í flestum tilfellum bíði ungmennanna ekkert nema afbrotaferill og bótasvik .
Hassan ræðst harkalega á feðraveldið þar sem faðirinn sé alráður sem höfuð fjölskyldunnar og gagnrýnir múslímska innflytjendur í Danmörku fyrir hræsni þar sem sömu menn horfi á klám og stundi hór , drekki og steli á daginn en fari síðan í moskuna á kvöldin til að fá yfirbót synda sinna án þess þó að vilja í reynd breyta lífsháttum sínum .
Þessi harða gagnrýni hans hefur bakað Hassan miklar óvinsældir í hópi múslímskra innflytjenda og þurfti hann um tíma að fara í felur sökum líflátshótana og kemur í dag ekki fram í Danmörku nema í fylgd lífvarða frá dönsku öryggislögreglunni .
Hann hefur verið sakaður um bæði trúvillu og rasisma , en segist sjálfur aðeins hafa viljað deila sinni persónulegu sögu og varpa ljósi á stórt samfélagsmein sem verði að takast á við eigi vandamálið ekki að verða enn alvarlegra .
