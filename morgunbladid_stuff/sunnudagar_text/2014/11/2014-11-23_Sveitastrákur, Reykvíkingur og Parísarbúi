" Þetta er bók um þessi tán- og tján-ár í lífi mínu , aðallega frá fjórtán til nítján , " segir í nýrri og hrífandi bók Sigurðar Pálssonar um það tímabil ævinnar þegar hann flutti frá Axarfirði til Reykjavíkur og gekk í Hagaskóla og Menntaskólann í Reykjavík .
Þetta voru mikilvæg mótunarár skáldsins , þar sem " allt umhverfið breytist í kennara " .
Einar Falur Ingólfsson efi@mbl.is Já .
Og ég er mjög ánægður með það að vera búinn , " segir Sigurður Pálsson skáld þegar hann er spurður að því hvort Táningabók , ný bók hans , sé síðasta minningabókin sem hann sendir frá sér .
Hinar fyrri hafa vakið verðskuldaða athygli .
Fyrir Minnisbók , þá fyrstu , hlaut Sigurður Íslensku bókmenntaverðlaunin og síðan kom Bernskubók .
Í Minnisbók fjallaði Sigurður um dvöl sína í París , þegar hann var á þrítugsaldri , en í Bernskubók er umfjöllunarefnið uppvöxtur hans á prestssetrinu Skinnastað í Axarfirði .
Nýja bókin gerist á tímabilinu þar á milli , skólaárunum í Reykjavík , þar sem hann gengur í Hagaskóla og Menntaskólann í Reykjavík .
" Þetta er bók um þessi tán- og tján-ár í lífi mínu , aðallega frá fjórtán til nítján .
Frá öðru tán-ári til síðasta tján-árs , " segir í upphafi bókarinnar .
" Vinnan við þessar bækur byrjaði með því að ég leitaði að frásagnaraðferð , en ég vann að því stíft og lengi , og beitti henni fyrst í Minnisbók .
Ég lagðist í miklar rannsóknir á eðli texta og frásagnar , og eðli myndar .
Ljóðmyndin er mjög mikilvæg í ljóðlist ; ljóðlist er furðuleg grein því hún er sambland af myndlist og tónlist en kemur fram með grímu ritlistar .
Þetta er einkaskilgreining mín á ljóðlist , " segir hann íbygginn .
" Í prósafrásögn er aðalatriðið ekki endilega myndin heldur línan .
Ég praktiseraði þessar skáldskaparfræðilegu pælingar í Minnisbók .
Annarsvegar var það þessi löngun til að þróa skáldskap og hins vegar löngun til að gera eitthvað úr minningamateríali sem mér fannst að gæti nýst í eitthvað .
Það getur nýst í skáldsögur , eins og í minni fyrstu skáldsögu Parísarhjól , og í ljóðlistinni út um allt , en mér fannst að það væri mögulegt að nota þetta í einhverskonar endurminningaverk ...
Og þá alls ekki , ALLS EKKI í sjálfsævisögu .
Það er allt annað genre .
Þar er gengið inn í ævi viðkomandi eins og hún sé íbúð og farið inn í hvert herbergi , gægst inn í alla skápa , í allar skúffur .
Það er engan veginn það sem ég hef verið að gera .
Ég var upphaflega fælinn að fara út í þetta verk vegna andúðar minnar á sjálfsævisögunni .
" Óvenjulegasti vettvangurinn Sigurður segir að í Minnisbók hafi komið reynsla á þetta " frásagnarmódel " sem hann valdi sér .
Ákvað hann strax eftir Minnisbók að stíga enn aftar í tímann og takast á við bernsku- og táningsárin ? " Já , þá var mér ljóst hvað ég átti mikið materíal að vinna úr .
Bernskan var óvenjulegasti vettvangurinn af þesum þremur ; fæðingarstaðnum , höfuðstaðnum og heimsborginni París .
Þessir þrír staðir eru það sem ég er settur saman úr og ég er allt þetta .
Ég er sveitastrákur , ég er Reykvíkingur og ég er Parísarbúi .
Ég upplifi það ekki sem þversagnir , mín sjálfsmynd er búin til úr þessu .
Þetta er ekki í neinskonar áflogum innbyrðis .
" – En í nýju bókinni kemur fram að þegar þú flytur til Reykjavíkur að hefja nám í Hagaskóla , þá segir þú skilið við sveitina , þar sem þú fæddist og ólst upp , og naust heimakennslu fram að því á Skinnastað .
" Þar grípur inn í þetta skringilega sjokk , þegar ég átta mig á því að við eigum ekki jörðina , eins og greint er frá í Bernskubók , " segir Sigurður .
Þegar faðir hans hætti prestskap fluttu foreldrar Sigurðar einnig til Reykjavíkur , á eftir yngsta syninum .
" Síðan á ég engin skyldmenni í Þingeyjarsýslum .
Það er enginn Þingeyingur , hvorki í föður- né móðurætt , fyrr en um 1500 .
Það er stórfurðulegt .
Hins vegar eru Norður-Þingeyingar mín stórfjölskylda .
Faðir minn var þarna í fjörutíu ár , var vinsæll prestur og vel metinn , og þetta fólk ól mig upp .
" Og músíkin maður ! Eftir að hafa lokið við Minnisbók fannst Sigurði því blasa við að skrifa um bernskuna , til 14 ára aldurs , og síðan þessa nýju bók .
" Öll eru þessi tímabil með skýrum skilum .
Þá fer ég , verð annar , og bý mig til að einhverju leyti , eins og allir gera , en þó ef til vill með meiri sjálfsköpun en hjá flestum því ég kom einn til Reykjavíkur fjórtán ára .
" – Og þá varst þú að byrja í skóla í fyrsta skipti .
Það hlýtur að hafa verið mikil breyting , að fara út sveitinni og í þetta fjölmenna skólaumhverfi .
Þú segir frá Hagaskóla og MR og söguhöfundur er að uppgötva Reykjavík " Já , það er skrýtið að vera að hefja skólanám þetta seint .
Af þessum þremur bókum er reynslan óvenjulegust í Bernskubók ; margir hafa verið í París og hér hefur fjöldi fólks verið í Hagaskóla og MR , þetta er sameiginleg reynsla .
En reynsla mín sem barns sem er í heimanámi á sjötta áratug aldarinnar er afar sjaldgæf .
Svo kom ég hingað , ekki í neinn jaðar , heldur í goðsögulega miðju íslenska skólakerfisins í 200 ár , MR .
" – En unga manninum tókst engu að síður að villast þegar hann kom til Reykjavíkur .
" Já , hann villtist í áttina að einhverjum vita , " segir Sigurður brosandi .
" En síðan komst ég undraskjótt beint inn í miðjuna .
" – Þetta er mikil deigla sem sögumaðurinn lendir í .
" Sjöundi áratugurinn er ótrúleg deigla í heiminum .
Það er upphafið að ungmennahreyfingu sem pólitísku afli , þegar það hefur pólitíska merkingu að vera táningur eða ungmenni .
Einn af mörgum hápunktum er uppreisnin ' 68 og það sem á eftir kom .
Og músíkin maður ! Í nær hverjum einasta bílskúr út um hinn vestræna heim voru sjálfboðaliðar að reyna að klóra sig fram úr " I Want to Hold Your Hand " .
Allur þessi fjöldi , og áhuginn hlaut að leiða til þess að fram kæmu fjöldamargir talenteraðir laga- og textahöfundar .
Að upplifa þetta sem táningur var einfaldlega geggjað ...
Ég reyni að koma til skila hvernig var að heyra " House of the Rising Sun " í fyrsta skipti , eða " Pretty Woman " .
Það voru magískar stundir .
Í bókinni fer fljótlega í gang spurningin hvernig ungskáld mótast .
" – Og þá erum við komnir að kjarna sögumannsins , hann er að mótast , skáldið er að verða til .
" Á bernskuárunum er vaknandi vitund og í Bernskubók velti ég mikið fyrir mér hvernig skynjun barns verði til og hvernig það bregst við umhverfinu .
Á táningsárum mótast vitunin hins vegar í gagnvirku ferli .
Allt umhverfið breytist í kennara , í jákvæðri merkingu , en ég gerði mér ekki grein fyrir því fyrr en löngu síðar .
Eitt örlítið dæmi : Að eiga kost á því að tala á Mokka við einn af forystumönnum SÚM , Þórð Ben Sveinsson , var stórmerkilegt ; þar var hann að segja mér frá almestu avant garde hugmyndum þess tíma .
Allir íslenskir listamenn sem voru að mótast á þessum tíma búa líka að því að Dieter Roth var hér á landi .
Þarna var ég 17 ára og fékk allar þessar upplýsingar og upptendrun ; ég reyni að þakka fyrir mig og minnast á marga af þessum kennurum sem vissu ekki að þeir væru að kenna .
Og ég sem nemandi vissi ekki að ég væri að læra ! " Vitund sem veit ekki allt – Á þessum skólaárum fer sögumaður að takast á við öll þau svið skáldskapar sem þú hefur síðan starfað við ; ljóðið birtist , leikhúsið – meira að segja kvikmyndagerð , en þú vannst eitt sumar við gerð kvikmyndarinnar Rauða skikkjan í Axarfirði .
" Ég held að síðtáningsárin , þessi sem enda á tján , 17 , 18 og 19 , séu afar mikilvægur mótunartími .
Ég held að fyrir utan máltökuna sé ekkert tímabil mikilvægara á ævinni .
Á þessum árum verður til röð af fræjum sem menn vita ekki fyrr en löngu síðar að hafa spírað og sprottið í skjóli tímans .
Við ættum að muna eftir þessum hrifningarstundum .
Ef maður tengir við þær , nýtir þær sem eldsneyti , þá getur maður alltaf miðlað .
" – Í bókinni birtir þú af og til ljóð , sem þú samdir síðar , og sýna hvernig þú hefur unnið úr upplifunum og reynslu þessara ára .
Þar skapar þú samtal við þitt höfundarverk .
" Ég reyni að komast inn í kjarna þess sem gerðist .
Í stuttu máli þá veit maður aldrei hver maður er .
Þetta ástand hefur verið uppi í heila öld , síðan Freud og félagar uppgötvuðu undirvitundina .
Við höfum vitund sem veit ekki allt .
Þessi efi kemur inn í allar listir framarlega á tuttugustu öld .
Stundum finnst mér að menn sé allt of alvitrir núna .
Ég legg áherslu á leitina og að játa að ég man hvorki allt né allt rétt .
Sjálfsmyndin er ekki föst stærð sem er mótuð í eitt skipti fyrir öll .
Sjálfsvitundin er í stöðugri mótun .
Því er mjög mikilvægt að játa að maður er ekki klár á því hvort það sé rétt sem maður man , eða man ekki .
En þótt ég viðurkenni þetta þá reyni ég eins og ég get að komast inn að kjarnanum .
Það er mikilvægt að fara í þá leit .
" – Sögumaðurinn gengur inn í vinahópa og lýst er persónum sem fólk skynjar á sinn hátt , til dæmis kennarar í MR. Þær myndir eru eflaust sameiginlegar hjá mörgum , enda er það líka sammannleg reynsla að vera í skóla .
" Við höfum öll verið í skóla og þar endurtaka hlutirnir sig aftur og aftur .
Það sló mig þegar ég skrifaði á sínum tíma leikrit um MR , Húsið á hæðinni .
Þar var alltaf endurtekning á hinu sama .
Hvort sem ártalið er 1850 , 1880.. .
eða 1935 eða 1965 , alltaf það sama með nýjum birtingarmyndum .
Karakterar eins og Jón Guðmundsson íslenskukennari , sem ég rifja upp með sína súrrealísku stíla , eru sjálfsagt í öllum skólum .
" Nýtt leikrit og þýðir Modiano Sigurður segist vera búinn að skrifa minningar sínar ; hann hyggst ekki halda lengra með upprifjanir frá fullorðinsárum .
" Nei , minningabækurnar verða ekki fleiri .
Hvað gerist eftir þrítugt ? Ekki neitt ...
Nei , ég segi það nú ekki , en það er ekki lengur þessi mótun , þessi hreyfing sem er til þrítugs .
Bernskumótun , mótun táningatímans og loks mótun hins unga manns .
Það er einhver mótun þar sem allt er á hreyfingu en síðan fær persónan á sig nær endanlegt form .
Interessan sem knýr áfram þessi þrjú verk er búin um þrítugt .
" – Þú hefur ýtt þessum þremur bókum aftur fyrir þig og hvað tekur þá við ? Áframhaldandi átök við ljóð , leikrit og þýðingar ? " Jú jú .
Ljóð , leikrit og þýðingar hafa frá upphafi verið minn akur .
Minn vettvangur , " svarar hann .
" Síðan bættust prósaskrifin við .
" Í mars næstkomandi verður nýtt leikrit Sigurðar , Segulsvið , frumsýnt í Þjóðleikhúsinu .
" Síðan er það þessi Patrick Modiano , " segir hann og lyftir upp af borðinu við hlið sér nýjustu skáldsögu franska rithöfundarins sem tilkynnt var á dögunum að hlyti Nóbelsverðlaunin í bókmenntum .
Í ljós kemur að Sigurður er að þýða nýjustu skáldsögu hans en hún nefnist upp á íslensku Þannig að þú villist ekki hérna í hverfinu .
" Ég féll strax fyrir annarri bókinni hans , árið 1970 , og var mjög hrifinn .
Mér fannst það þá ákveðinn bónus hvað hann skrifaði tæran og einfaldan texta , ég skildi allt .
" Sigurður stendur upp og bendir upp í hillu : " Hér getur þú séð Modiano allan , " segir hann .
Þarna eru skáldsögur hans í snyrtilegri röð og hillan hefur verið merkt með rauðu spjaldi með nafni höfundarins .
" Ég var búinn að panta síðustu bókina hans og hún var í pósti og þá fær hann Nóbelinn .
Ég var mjög hissa en það var að sjálfsögðu fyllilega verðskuldað .
Modiano hefur alltaf verið mjög langt frá öllum tískustraumum .
Þýðingin kemur út á nýju ári .
" 