" Þegar Geir H. Haarde forsætisráðherra fékk í hendur endanlega tilkynningu um brottför varnarliðsins árið 2006 kallaði hann okkur Þorstein Pálsson , sem þá var ritstjóri Fréttablaðsins , til sameiginlegs fundar , sem var ekki bara óvenjulegt heldur engin fordæmi fyrir svo mér sé kunnugt um , þar sem við ræddum um framsetningu málsins hér heima fyrir og það sem við mundi taka .
Í bók Bents Jensen um kalda stríðið í Danmörku kemur hins vegar fram að slíkt samstarf ritstjóra blaða var ekki óþekkt þar í málum , sem snertu kalda stríðið .
Þar komu við sögu Terkel M. Terkelsen og Svend Aage Lund frá Berlingske Tidende , Peder Tabor frá Social-Demokraten og Eigil Steinmetz frá Dagens Nyheder .
Eins og sú saga sem hér hefur verið rakin sýnir hafði ýmislegt farið á milli okkar hér á Íslandi , sem studdum Bandaríkjamenn í kalda stríðinu , og þeirra .
Við töldum – og það með réttu að mínu mati – að við gætum ætlast til meira samráðs um hvernig brottflutningi varnarliðsins yrði háttað og hvenær hann færi fram en raun varð á .
Innan bandaríska stjórnkerfisins var viðurkennt að þeir hefðu getað sýnt gamalli bandalagsþjóð meiri virðingu en þeir sýndu undir lokin .
Út á við hefur það aldrei verið gert .
Hins vegar hafa orðið veðrabrigði á nýjan leik í samskiptum þessara tveggja þjóða .
Fyrstu vísbendingar um það mátti sjá á móttökum sem Gunnar Bragi Sveinsson utanríkisráðherra fékk í Washington í apríl 2014 .
Heimsókn Victoriu Nuland , aðstoðarráðherra í bandaríska utanríkisráðuneytinu , sem hefur með Evrópumál að gera , til Íslands í lok júní 2014 var svo eins konar staðfesting á því .
Óróinn í kringum Rússland , hernaðaruppbygging þeirra á norðurslóðum og þrýstingur Kínverja á Ísland og Grænland hafa vakið áhuga Bandaríkjamanna á Íslandi á ný .
" ( Í köldu stríði bls. 256-257 ) 