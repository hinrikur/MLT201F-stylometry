Í íslenskri kvikmyndasögu má finna margar frábærar fjölskyldumyndir .
Margar hverjar sem skildu eftir sig spor .
Sunnudagsblaðið valdi nokkrar perlur sem frumsýndar voru fyrir aldamót og gaman væri fyrir fjölskylduna að horfa á saman .
Gunnþórunn Jónsdóttir gunnthorunn@mbl.is Veiðiferðin Það er óhætt að segja að Veiðiferðin frá árinu 1980 sé mikil klassík .
Myndin er skemmtileg fjölskyldumynd og fjallar um fjölskyldu sem skundar í dagsferð á Þingvelli í rjómablíðu .
Hjón og börn þeirra ásamt veiðifélaga og dóttur hans koma sér fyrir við Þingvallavatn í því skyni að reyna að fá eitthvað á öngulinn .
Félagarnir hefja veiði á meðan frúin sólar sig í veðurblíðunni .
Börnin verða hins vegar vör við skuggalega menn sem virðast hafa eitthvað óhreint í pokahorninu .
Börnin taka málin í sínar hendur sem verður til þess að upp hefst mikill spennuleikur og lenda þau í ýmsum ævintýrum .
Handrit er eftir Andrés Indriðason en hann leikstýrði myndinni einnig .
Meðal leikara í myndinni eru Sigríður Þorvaldsdóttir , Sigurður Karlsson , Kristín Björgvinsdóttir , Guðmundur Klemenzson , Sigurður Skúlason , Yrsa Björt Löve , Pétur Einarsson , Árni Ibsen og Guðrún Þ. Stephensen .
Stella í orlofi " Goggi , hentirðu útigrillinu ? Viltu gjöra svo vel að fara og ná í það ? Því gæti verið stolið ! " Stella í orlofi er bíómynd sem allir þekkja .
Edda Björgvinsdóttir fer á kostum í myndinni í hlutverki Stellu , Þórhallur Sigurðsson einnig í hlutverki Salomons og fleiri leikarar .
Stella tekur að sér að fara með viðskiptavin eiginmanns síns í laxveiði .
Mikill misskilningur verður að kómískri fléttu og er hér á ferðinni ekta íslenskt grín .
Myndin er frá árinu 1986 í leikstjórn Þórhildar Þorleifsdóttur en handritið er eftir Guðnýju Halldórsdóttur .
Aðrir leikarar í myndinni Gestur Einar Jónasson , Sólveig Arnarsdóttir , Björgvin Franz Gíslason , Hildur Guðmundsdóttir , Gísli Rúnar Jónsson og Sigurður Sigurjónsson .
Hreint frábær mynd sem hefur að geyma gullna frasa sem án efa eru gjarnan notaðir í gríni enn þann dag í dag .
" Út með gæruna ! " Stikkfrí 1997 Stikkfrí er algjörlega frábær fjölskyldumynd um tíu ára stúlku , Hrefnu , sem leikin er af Bergþóru Aradóttur .
Hrefna býr hjá móður sinni en hefur aldrei kynnst föður sínum og telur hún föður sinn búa í Frakklandi .
Hún kemst þó að því að hann býr í raun í Breiðholti .
Þar hefur hann stofnað nýja fjölskyldu , er giftur og á tveggja ára gamalt barn .
Hrefna og vinkona hennar Yrsa leggja á ráðin um að skoða þennan umrædda pabba aðeins betur sem hrindir af stað skemmtilegri og spennandi atburðarás .
Stikkfrí var frumsýnd árið 1997 undir leikstjórn Ara Kristinssonar .
Aðrir leikarar í myndinni eru Bryndís Gunnlaugsdóttir , Halldóra Björnsdóttir , Ingvar Eggert Sigurðsson , María Ellingsen , Halldóra Geirharðsdóttir , Hlynur Helgi Hallgrímsson og Kristbjörg Kjeld .
Benjamín dúfa Benjamín dúfa er byggð á samnefndri bók eftir Friðrik Erlingsson .
Fjórir vinir í Reykjavík ákveða að stofna riddarareglu Rauða drekans og berjast gegn ranglæti eftir að hrekkjusvínið í hverfinu , Helgi svarti , drepur köttinn sem gömul kona og vinkona drengjanna , Guðlaug gamla , á .
Með reglunni vilja þeir hefna fyrir morðið á kettinum .
Í kjölfarið lenda strákarnir í lífsreynslu sem mun rista djúpt .
Allt í senn skemmtileg , spennandi og átakanleg saga um lífið og tilveruna og baráttu góðs og ills .
Pappírs Pési Skáldsaga Herdísar Egilsdóttur um Pappírs Pésa var notuð í handrit að samnefndri bíómynd fyrir fjölskylduna .
Myndin kom út árið 1990 og var hún send í forval Óskarsins árið 1991 .
Pappírs Pési lendir í allskonar ævintýrum með uppátækjasömum krökkum og má þar nefna óvæntri flugferð , kassabílarallíi og gera þau ýmis prakkarastrik í stórmarkaði .
Nokkuð sem fjölskyldan getur notið þess að hlæja að saman .
Ari Kristinsson leikstýrði myndinni en leikarar er m.a. þau Kristmann Óskarsson , Högni Snær Hauksson , Rannveig Jónsdóttir , Magnús Ólafsson , Ingólfur Guðvarðsson og fleiri .
Jón Oddur og Jón Bjarni Jón Oddur og Jón Bjarni eru sniðugir bræður , tvíburar reyndar ! Hvers manns hugljúfi en prakkarar þó .
Myndin er skemmtileg fjölskyldumynd og fjallar um þegar tvíburarnir halda í sumarbúðir .
Þeir staldra ekki lengi við þar heldur laumast úr sumarbúðunum með tveimur vinum sínum .
Á ferðum sínum lenda þeir í ótal ævintýrum og átta sig á því að í þessari veröld er margt að finna .
Sagan um Jón Odd og Jón Bjarna er tilvalin fyrir alla fjölskylduna .
Þráinn Bertelsson leikstýrði myndinni en hún er gerð eftir bók Guðrúnu Helgadóttur .
Páll Jósefs Sævarsson og Wilhelm Jósefs Sævarsson fara með hlutverk tvíburanna .
Aðrir leikarar eru Egill Ólafsson , Steinunn Jóhannesdóttir , Laufey Sigurðardóttir , Þórhildur Ýr Arnardóttir , Herdís Þorvaldsdóttir og fleiri .
Skýjahöllin Þessi hjartnæma bíómynd frá 1994 er gerð eftir bók Guðmundar Ólafssonar , Emil og Skundi .
Falleg saga sem fjallar um Emil , átta ára strák , sem þráir ekkert meira en að eignast hundinn Skunda .
Hann leggur mikið á sig til þess að eignast hundinn en þegar draumurinn er loks orðinn að veruleika kemur upp vandamál og ákveður Emil að fara sínar eigin leiðir til að redda málunum .
Drenginn dreymir auk þess dagdrauma og sér reglulega fyrir sér kóng og drottningu sem eru í óðaönn við að byggja risastóra höll en gleyma litla stráknum sínum í hamaganginum .
Þorsteinn Jónsson leikstýrir myndinni en með hlutverk fara Kári Gunnarsson , Guðrún Gísladóttir , Hjalti Rögnvaldsson , Ólafía Hrönn Jónsdóttir , Sigurður Sigurjónsson og fleiri .
