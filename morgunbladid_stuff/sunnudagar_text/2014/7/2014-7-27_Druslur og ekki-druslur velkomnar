Hvers vegna er Druslugangan haldin ? Tilgangur Druslugöngunnar er mjög skýr .
Við viljum færa ábyrgð kynferðisglæpa frá þolendum yfir á gerendur .
Við viljum uppræta orðræðuna sem tíðkast hefur allt of lengi á þá vegu að einstaklingur sem verði fyrir kynferðisofbeldi bjóði upp á það með því að " passa " sig ekki , t.d. með því að klæða sig á ákveðinn hátt , vera undir áhrifum áfengis o.s.frv. Við þekkjum öll þessar afsakanir fyrir ofbeldi .
Allir þeir sem mæta í Druslugönguna neita að hlusta á slíkar afbakanir því það er ekki til nein afsökun fyrir kynferðisofbeldi .
Er gangan einungis fyrir druslur eða eru ekki-druslur líka velkomnar ? Það að gangan heiti Drusluganga er vísun í það að árið 2011 var lögreglustjóri í Toronto sem sagði opinberlega að , , Konur ættu að forðast það að klæða sig eins og druslur til þess að fyrirbyggja það að þeim verði ekki nauðgað .
" Þannig er orðið " drusla " og " Drusluganga " notað til að hæðast að þessari fáranlegu yfirlýsingu sem svo varð uppsprettan að Druslugöngum um allan heim .
Það eru allir velkomnir í druslugöngu , hvort sem það eru druslur eða ekki-druslur , það skiptir engu máli .
Kjarninn er sá að það er aldrei réttlætanlegt að beita fólk kynferðisofbeldi , hvernig sem það er klætt .
Hvaða viðhorfsbreytingar þurfa að verða í þjóðfélaginu til þess að Druslugangan verði óþörf ? Það þarf mjög mikið að breytast en við erum alltaf á réttri leið .
Umræðan hefur opnast og það að ræða kynferðisofbeldi er ekki jafn mikið tabú og fyrir nokkrum árum .
Það er jákvætt en við eigum ennþá langt í land .
Enn þann dag í dag koma fram dómar þar sem fjölyrt er um áfengismagn , fortíð , aðstæður og svo margt annað sem kemur þeim verknaði sem þolandi kærir fyrir ekkert við .
Kjarni málsins er sá að það á ekki að setja þolandann í þá stöðu að þurfa að líða eins og sekum einstaklingi sem sífellt er verið að reyna að fella með klækjabrögðum í kæruferlinu .
Druslugangan verður óþörf þegar að einstaklingur sem verður fyrir kynferðisofbeldi hugsar sig ekki tvisvar um og segir strax frá ofbeldinu , fer beint á neyðarmóttöku og er ekki hræddur við að kæra því hann treystir því að ferlið verði sanngjarnt og auðvelt .
Það er ógnvænleg tilhugsun að aðeins 10% þolenda kæri brotið og af þeim sem kæra sé 70% mála vísað frá .
Okkar markmið er að snúa þessum prósentutölum við ! Hvernig finnst þér að takast á við verkefni á borð við druslugönguna ? Það eru forréttindi að fá að takast við þetta verkefni .
Það hafa alveg komið stundir þar sem ég er alveg að bugast á álaginu og stressinu en þá hugsa ég alltaf bara til göngunnar í fyrra og það veitir mér mikinn styrk .
Tilfinningin sem braust fram í fyrra var ólýsanleg ; að sjá mannhafið labba niður Skólavörðustíginn mætt til að standa með þolendum gegn gerendum , ég mun lifa á henni það sem eftir er .
Það er mér mjög auðvelt að halda boðskapnum á lofti , því hann er svo sannur og réttur .
Minn draumaheimur er sá að allir Íslendingar meðtaki boðskapinn og fari að endurskoða það hvernig þeir hugsa um þolendur kynferðisofbeldis og að við sem samfélag horfumst í augu við þá meðvirkni og þöggun sem við höfum lifað með allt of lengi .
