Ferðafélag barnanna var stofnað árið 2009 að norskri fyrirmynd , en félagið er á vegum Ferðafélags Íslands .
Aðalmarkmið félagsins er að hvetja til útiveru og samveru barna og foreldra í íslenskri náttúru , en félagið skipuleggur ferðir fyrir börn og fjölskyldur þeirra nær allan ársins hring .
Ferðirnar eru skipulagðar sérstaklega með börn í huga og henta því þörfum þeirra og getu .
" Aðsókn í ferðirnar hjá okkur er góð en fer auðvitað einnig eftir veðri , " segir Brynhildur Ólafsdóttir , einn leiðsögumanna félagsins .
" Mest er aðsókn í styttri ferðir .
" Spurð hvaða aldurshópar sæki helst í ferðirnar svarar Brynhildur því til að bilið sé breitt .
" Í lengri gönguferðum eru börnin yfirleitt eldri , en almennt er þetta allt frá kornabörnum sem hanga í burðarpokum framan á foreldrunum og upp í unglinga .
" Þrjár ferðir eru á döfinni hjá félaginu það sem eftir er af júlí .
Lagt verður af stað í fjölskyldugöngu um Laugaveginn miðvikudaginn 16. júlí .
Göngumenn þurfa hvorki að bera farangur né mat , heldur verður hann fluttur á milli skála .
Eins og í öllum ferðum félagsins þegar gist er á leiðinni er áhersla lögð á skemmtilegar og huggulegar kvöldstundir .
Sams konar gönguferð um Laugaveginn er á dagskrá fimmtudaginn 31. júlí .
Þriðjudaginn 29. júlí verður síðan styttri ganga um hverasvæðið í Klambragili .
Göngumenn geta skellt sér í bað í heitum læk og að því loknu grillað sér pylsur og sykurpúða .
Ekki amalegt það ! Dagskráin er síst verri í ágúst , en meðal ágústferða má nefna Ævintýraferð um slóðir drauga og útilegumanna , sem farin verður um Kjalveg hinn forna , og Sveppaferð í Heiðmörk , þar sem sérfræðingar frá Líf- og umhverfisvísindadeild Háskóla Íslands munu leiðbeina stóru sem smáu sveppatínslufólki , enda eru ekki allir sveppir ætir .
Forföllnum borgarbörnum má síðan benda á ferðina Leyndardómar Laugarnessins , sem farin verður 12. ágúst , en Laugarnesið er spennandi svæði sem oft vill gleymast þegar hugað er að útivist .
Allar upplýsingar um félagið og ferðir þess má nálgast á heimasíðu þess , ferdafelagbarnanna.is .
Þar má auk þess finna leiðbeinandi lista yfir nauðsynlegan útbúnað og mörg góð ráð varðandi útivist með börnum .
