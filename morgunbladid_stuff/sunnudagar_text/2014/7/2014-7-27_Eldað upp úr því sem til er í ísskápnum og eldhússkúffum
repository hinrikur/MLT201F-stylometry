Það er ekkert til , heyrist oft úr eldhúsinu þegar svangt heimilisfólk opnar ísskápinn í von um einhverjar kræsingar .
Örbylgjuofninn hefur gert marga hugmyndasnauða og blinda á leyndardóma eldhússins .
Oftast má finna eitthvað í eldhúsinu sem gera má úr góðan rétt sem er hvort tveggja í senn nærandi og góður fyrir líkama og sál .
Nærri því undantekningalaust er til eitthvert grænmeti og allir eiga egg í eldhúsinu .
Það fyrsta sem ætti að koma upp í huga fólks er matarmikil eggjabaka en hún krefst ekki mikils undirbúnings eða vinnu .
Eina sem þarf að gera er að hræra nokkur egg , skera niður grænmetið og finna krydd eftir smekk .
Sumir vilja steikja grænmetið fyrst í stuttan tíma áður en eggjahræran er sett út á heita pönnuna en aðrir kjósa að hafa grænmetið óhitað .
Hver sem smekkur manna er þá er þetta einfaldur og léttur réttur og er hægt að nota afgangs skinku , grænmeti og jafnvel rækjur ef þær eru til í frystinum .
Nú ef allt bregst og það er raunverulega lítið sem ekkert til er alltaf hægt að bjarga sér með hafragrautnum .
Grauturinn þarf þó ekki að vera bragðlítill og daufur .
Kanill og epli gera mikið fyrir hafragrautinn og sumum finnst mjög gott að mauka banana ofan í heitan hafragraut .
Eldhúsið er undaheimur og oftast má finna eitthvað sem hræra má saman í góðan rétt .
