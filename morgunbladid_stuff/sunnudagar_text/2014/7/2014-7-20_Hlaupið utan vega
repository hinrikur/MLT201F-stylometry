Fátt í náttúrunni stöðvar næringarfræðinginn og utanvegahlauparann Elísabetu Margeirsdóttur .
Hún byrjaði að hlaupa fyrir rúmum tíu árum en kynntist svo utanvegahlaupi árið 2008 og hefur frá þeim tíma ekki látið jafnsléttuna á malbikinu duga og hleypur í dag um holt og hæðir en einnig upp á hæstu fjallstinda bæði hér heima og erlendis .
Þó nokkur fjöldi Íslendinga er farinn að stunda utanvegahlaup og fer ört vaxandi sá hópur sem tekur það fram yfir að hlaupa á götum bæjarins .
" Utanvegahlaup er í raun og veru allt hlaup þar sem ekki er hlaupið á undirlagi sem ætlað er bílaumferð eins og t.d. malbiki og það á þá líka við um malbikaða göngu- og hjólastíga , " segir Elísabet og vill um leið leiðrétta þann misskilning að utanvegahlaup snúist fyrst og fremst um að hlaupa á fjöll .
" Á meðan sumir sækjast eftir því að hlaupa á nokkuð jöfnu plani laðar hæðótt landslagið og fjöllin aðra að .
" Mestu skiptir þó að mati Elísabetar að fólk geri greinarmun á löngum , erfiðum utanvegahlaupum eins og Laugavegshlaupinu og utanvegahlaupum almennt .
" Flestir geta stundað utanvegahlaup en til að fara í lengri hlaup eða krefjandi fjallahlaup er betra að vera í góðu líkamlegu formi .
" Bætti sinn besta tíma í Laugavegshlaupinu Eitt þekktasta utanvegahlaup á Íslandi í dag er Laugavegshlaupið en það hefur fengið töluverða athygli í fjölmiðlum enda hlaupið um eina vinsælustu gönguleið landsins .
Elísabet tók þátt í sínu sjöunda Laugavegshlaupi í ár og varð fyrst kvenna í mark á tímanum 5:34 : 05 , sem er hennar besti tími .
" Ég byrjaði að hlaupa í Laugavegshlaupinu árið 2009 og hef gert það síðan .
Hlaupaleiðin er um 55 km og mjög skemmtileg enda er landslagið einstaklega fallegt á þessari leið , " segir Elísabet , sem ráðleggur fólki að njóta náttúrunnar meðan það hleypur enda tilgangurinn að hafa gaman af hlaupinu og njóta þess .
Fyrr á þessu ári tók Elísabet , ásamt öðrum Íslendingum , þátt í ofurhlaupi í Japan þar sem hlaupinn er hringurinn í kringum Fuji-fjall .
" Hlaupið í Japan kenndi mér mikið enda rúmlega 160 km hlaup og í raun allt önnur íþróttagrein , " segir Elísabet , sem nýtti sér til fulls reynsluna frá Japan í Laugavegshlaupinu .
Mikilvægt fyrir byrjendur Elísabet Margeirsdóttir hefur stundað utanvegahlaup frá árinu 2008 og segir hún þau henta flestum , hvort sem fólk er að leitast við að fara skemmri eða lengri leiðir .
Hlaup í fallegri náttúru segir hún heldur ekki skemma fyrir .
" Það er auðvelt að gleyma sér í fjölbreyttu umhverfi og hætta að hugsa eingöngu um hraða og halda stíl .
Enda á fólk ekki bara að hugsa um hlaupið heldur njóta náttúrunnar .
" Utanvegahlaup reyna einnig á fleiri vöðva í einu en þegar hlaupið er á malbiki og geta verið meira krefjandi .
" Gott er að muna að minnka skrefin þegar farið er upp brattar brekkur .
Ég ráðlegg fólki líka að horfa ekki of mikið niður á tærnar heldur fram fyrir sig .
Þú dettur síður ef þú veist hvað er framundan , " segir Elísabet og minnir á að mörg utanvegahlaup eru haldin nálægt hálendinu og því skilyrði að hafa alltaf með góðan jakka , húfu og vettlinga .
