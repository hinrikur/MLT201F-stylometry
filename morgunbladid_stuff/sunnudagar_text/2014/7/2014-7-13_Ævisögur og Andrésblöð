Þegar ég var til sjós fyrir nokkrum misserum las ég léttmelta krimma og fannst það góð afþreying .
Í landi hef ég aftur legið í Þrautgóðum á raunastund , bókum sem eru heill hillufaðmur af sjóslysum .
En kannski ætti ég að snúa þessu við ; lesa glæpasögur á þurru landi en um sjóslys þegar komið er út á grænan sjó , " segir Eyþór Jóvinsson , bóksali á Flateyri .
Ættarsilfur í eina öld Það var í síðasta mánuði sem Eyþór opnaði Bókabúðina á Flateyri , en hún er eins konar ættarsilfur í fjölskyldu hans .
Fólk utan hennar hefur reyndar haft verslunarreksturinn með höndum síðustu árin en nú er starfsemin aftur komin í réttar hendur ef svo má segja .
Sögu þessa má rekja aftur um tæplega eina öld , allt aftur til ársins 1915 .
Þá opnaði Jens Eyjólfsson búðina og árið eftir kom Jón , bróðir Jens og langafi Eyþórs , að rekstrinum .
Það var svo árið 1918 sem búðin fékk hið formlega nafn Verslun Bræðurnir Eyjólfsson , eins og stendur á skilti yfir útidyrunum .
" Langafi og bræður hans tveir , Kristinn og Jens , stóðu saman að þessu fyrirtæki og lengi framan af var þessi verslun altæk þjónustustofnun í byggðarlaginu .
Hér fékkst allt milli himins og jarðar , þótt bóksalan tæki annað yfir á seinni stigum .
Langafi lést 1950 og þá tók langamma mín , Guðrún Arnbjarnardóttir , við .
Svona hefur þetta nú rúllað frá einni kynslóð til annarrar og sjálfur segist ég uppalinn hér , " segir Eyþór .
Þrátt fyrir að Flateyri sé lítið og fámennt þorp ber staðurinn á margan hátt svip fjölmennra bæja , sem vitnar um að eitt sinn var þorp þetta á sinn hátt stórveldi .
Sem götunafn er Hafnarstræti sannarlega nokkuð stórt orð , borið saman við til dæmis Reykjavík , og bókabúðin er í húsi númer 3 .
Og þegar inn er komið stendur Eyþór , klæddur í fínu fötin , við skenkinn .
Leiðbeinir fólki sem kannar úrvalið í bókahillunum þar sem kennir ýmissa grasa .
Og bækurnar eru seldar eftir vigt ; kílóið kostar 1.000 kr. og sé vel valið fæst talsvert fyrir peninginn .
" Það má lýsa þessu bókasafni með ýmsum orðum – og við getum til dæmis sagt að hér séu metsölubækur jólanna langt aftur í tímann , " segir Eyþór og heldur áfram : " Annars er merkilegt hvað karlabækur eru áberandi , til dæmis ævisögur stjórnmálamanna .
Þá er hér líka safnið komplett af Betri helmingnum ; bókum sem komu út fyrir um 20 árum þar sem konur karla sem þá voru áberandi sögðu af sér , sínu og eiginmanninum .
Eitthvað segir mér að svona bækur væru aldrei gefnar út í dag , svo mikið hafa sjónarmið um jafnrétti kynjanna breyst .
Og svo er hér líka , eins og þú sérð , skáldsagnadót , þýddar bækur , margs konar fróðleikur og innansveitarbækur og Andrésblöð alveg í bunkum , " segir Eyþór , sem kveðst njóta sín vel í hlutverki bóksalans .
Hann stefndi þó á aðrar brautir , en margvíslegra aðstæðna vegna féllu vötnin vestur .
" Já , ég var kominn suður og var í blússandi góðæri byrjaður að læra arkitektúrinn í Listaháskóla Íslands .
Þá gilti að byggja glæsihýsi og byggingarefnin voru gjarnan gler og stál .
Svo hrundi allt og inntakið í náminu breyttist .
Kennararnir fóru í ríkari mæli að fjalla um hvernig hanna skyldi hús byggð úr vistvænum og endurvinnanlegum efnum eins og timbri og torfi , " segir Eyþór , sem kaus að gera hlé á námi sínu þegar BA-gráðan var í höfn .
Að skapa sér vinnu " Kannski er bóksalan ekki svo ólík arkitektúrnum ; hér renna út gamlar bækur og á sinn hátt er þetta endurvinnsla .
Svo snérist þetta líka að hluta til um að skapa sér vinnu á heimaslóðum , " segir Eyþór , sem til viðbótar við bóksöluna á Flateyri rekur Vestfirsku búðina við Aðalstræti á Ísafirði .
Þar fást minjagripir , bækur og fleira slíkt tengt Vestfjörðum sem rennur út eins og heitar lummur þegar ferðavertíðin er í hámarki .
