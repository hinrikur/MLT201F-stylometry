Ljósmyndarinn Hörður Ingason flutti frá Íslandi til Danmerkur fyrir sjö árum og þar er hann að gera það gott í tískubransanum .
Hörður er önnum kafinn þessa dagana við að mynda fyrir þekkt tímarit og farsæla hönnuði .
Þá er Hörður einnig nýkominn með samning hjá umboðsskrifstofunni Marlene Ohlsson .
Guðný Hrönn gudnyhronn@mbl.is Mér finnst bransinn hér í Kaupmannahöfn vera í minna lagi , því hugsa ég að markaðurinn fyrir tískuljósmyndara á Íslandi sé of lítill .
En ég elska Ísland og myndi búa þar ef ég væri að starfa við eitthvað annað , " segir Hörður sem lærði ljósmyndun í Danish School of Photography á Jótlandi .
Hörður hefur alltaf haft áhuga á að taka ljósmyndir af fólki og kýs að fara skapandi leiðir í ljósmyndun .
Hörður vann með ljósmyndara sem tók mikið af matarmyndum og sá að það var ekki matarljósmyndun sem heillaði .
" Ég komst seinna að því að tískuljósmyndun hentaði mér best þó að ég hafi ekki haft neinn sérstakan áhuga á tísku hér áður fyrr , " segir Hörður .
Hörður telur það besta við ljósmyndarastarfið vera að hann fær að vinna við áhugamál sitt og er sinn eigin herra en fagið getur líka verið krefjandi .
" Þetta er rosalega sveiflukenndur bransi .
Stundum er alltof mikið að gera og stundum koma alveg dauðir tímar .
Samkeppnin er rosalega hörð þannig að maður þarf alltaf að vera á tánum .
" Hörður hefur í nógu að snúast þessa dagana og er meðal annars að klára myndaþátt fyrir tímaritið Costume .
" Þetta er eitt af þremur stærstu tískutímaritunum í Danmörku .
Svo er ég að fara að mynda herferð fyrir fatahönnuðinn Anne Vest og myndaþátt fyrir nýtt danskt tískutímarit sem kemur út í haust , " útskýrir Hörður .
Hörður er augljóslega að gera það gott í Danmörku en nýlega myndaði hann fyrir danska fatahönnuðinn Stine Goya sem er einn farsælasti fatahönnuður Danmerkur .
" Þetta er eitt af mínum stærstu verkefnum innan danska tískugeirans , " segir Hörður sem hefur unnið að ótal áhugaverðum verkefnum á undanförnum árum .
" Það áhugaverðasta var líklegast að vera dómari í kínverskri módelkeppni á vegum Kopenhagen Fur árið 2012 .
Þá ferðaðist ég þrisvar sinnum til Kína á stuttum tíma og fékk að upplifa stóran menningarmun innan tískugeirans .
Það var mjög áhugavert og spennandi , " segir Hörður .
" Já , marga , " segir Hörður spurður hvort hann eigi sér einhverja uppáhalds ljósmyndara og nefnir Steven Meisel , David Sims og Craig McDean sem dæmi .
" Svo fylgist ég með mörgum fatahönnuðum , mér finnst til dæmis Jil Sander , Alexander Wang og Nicolas Ghesquiere mjög spennandi , " segir Hörður að lokum .
