Jákvæðar reglur Gott er að hafa reglur og fyrirmæli orðað á jákvæðan hátt og leiðbeinandi .
Í staðinn fyrir að segja " Við hlaupum ekki inni er áhrifaríkara að segja " Við göngum inni " .
Gott er að reyna að forðast letjandi og neikvæð fyrirmæli eins og " hættu " og " ekki " .
Einnig þarf að gæta þess að vera nálægt barni , ná athygli þess , vera vingjarnlegur en ákveðinn , hafa fyrirmæli stutt og einföld þannig að þau skiljist .
Fylgja þarf fyrirmælum strax eftir ef barn sýnir ekki samstarfsvilja .
Rannsóknir sýna að fyrirmæli sem þessi hljóta jákvæðari undirtektir hjá börnum og leiða frekar til góðs samstarfsanda á milli foreldra og barna en þau sem byggja á neikvæðum formerkjum eins og skömmum .
Stýrt val Foreldrar ættu að huga vel að því að ýta undir sjálfstæði og sjálfsákvörðunarrétt eins og aldur og þroski gefur tilefni til .
Það ýtir undir jákvæða og sterka sjálfsmynd .
Stundum vandast málin hinsvegar þegar börn eru það sjálfstæð og ákveðin að erfitt getur verið að fá þau til að fylgja nauðsynlegum fyrirmælum .
Þá getur verið gagnlegt að bjóða upp á stýrt val þar sem barninu er gefinn kostur á að velja á milli tiltekinna valkosta sem hinn fullorðni býður , samanber : " Hvort vilt þú byrja á því að fara í náttfötin eða tannbursta þig ? " eða " Hvort vilt þú byrja á því að klæða þig í skó eða klæða þig í úlpu " ? Áhrifamáttur jákvæðra afskipta Það er gullin regla að styðjast við þegar kemur að börnum að sú hegðun sem fær athygli , eykst í tíðni .
Það er því betra að reyna að hundsa neikvæða hegðun upp að því marki sem hægt er .
En þurfi að grípa inn í er mikilvægt að gera barni grein fyrir afleiðingum .
Sanngjörn viðurlög við óæskilegri hegðun Með því að kenna börnum að óæskileg hegðun og brot á mikilvægum reglum hefur í för með sér viðurlög er verið að kenna þeim sjálfsstjórn .
Mikilvægt er að hjálpa börnum að stýra hegðun sinni með því að kynna fyrir þeim fyrirfram að óæskileg hegðun þess hefur tiltekin viðurlög í för með sér .
Þá er hægt að bjóða upp á val á milli viðurlaga eða að gera eins og beðið er um , samanber : " Nú átt þú að bregðast kurteisislega við nei-inu eða þú missir af Dóru í barnatímanum á eftir " .
Eins getur reynst nauðsynlegt að kenna börnum leiðir til að róa sig niður eigi þau í erfiðleikum með að hafa stjórn á skapi sínu .
Til að mynda má útbúa stað fyrir þau á heimilinu þar sem þau fara afsíðis , róa sig niður með því að taka sér eitthvað róandi fyrir hendur eins og að föndra .
Ef skapstjórnarvandi er mikill er foreldrum ráðlagt að leita til fagaðila með sérfræðiþekkingu á sviði barnasálfræði .
Jákvæðar afleiðingar og viðurkenning Þegar foreldrar eru duglegir að sýna börnum sínum að þeir kunni vel að meta alla viðleitni og jákvæða framkomu barna sinna , eru þeir að stuðla að heilsteyptri og jákvæðri sjálfsmynd .
Ef auka á jákvæða og þroskavænlega hegðun barns er mikilvægt að kenna barni að jákvæð hegðun hefur í för með sér jákvæðar afleiðingar eins og hrós , uppörvandi látbragð , faðmlag , o.s.frv. Huga þarf vel að því að jákvæð afleiðing komi sem fyrst í kjölfar jákvæðrar hegðunar svo barn nái að tengja hegðun sína sem best við afleiðingarnar og þrói þannig með sér jákvætt hegðunarmynstur .
