Einar Georg Einarsson starfaði lengi sem kennari og skólastjóri víða um land , lengst af á Laugarbakka í Miðfirði þar sem hann býr .
Hann er þekktur af textagerð fyrir syni sína Þorstein í Hjálmum og Ásgeir Trausta og sendir nú frá sér aðra ljóðabók sína sem nefnist Hverafuglar , en Ásgeir Trausti myndskreytir þá bók .
Fyrsta ljóðabók Einars Georgs , Þá mun vorið vaxa , var prentuð árið 1984 en kom reyndar aldrei formlega út því höfundur var ekki ánægður með hana og skákaði kössunum undir rúm eftir því sem sagt er .
En hvernig sem það var þá hefur langur tími liðið milli bóka .
" Ég kom einn dag inn á Forlagið á Bræðraborgarstíg til Guðmundar Andra Thorssonar og spurði í gríni hvort ekki ætti að gefa út bók eftir mig og hann tók því mjög vel .
Ég hafði verið að yrkja ljóð í bók fyrir vin minn Guðmund Pál Ólafsson en hætti því þegar hann lést og fór nú aftur að yrkja .
Flest ljóðin í Hverafuglum eru tiltölulega ný , " segir Einar Georg og bætir við : " Í ljóðum mínum reyni ég að sýnast ekki mjög gamall því eins og þú veist þá er glæpur að vera gamaldags og helmingi meiri glæpur að verða gamall .
" Á mörkum draums og veruleika Það er fallegt ljóð í bók þinni um ömmu þína sem bjó í bæ án rafmagns .
Hvernig var að heimsækja hana í rafmagnsleysið ? " Ég ólst upp á Húsavík og amma bjó þá í gömlum steinbæ með föðurbróður mínum dálítið rugluðum .
Í bænum var kolaeldavél og mér finnst endilega að rafmagn hafi ekkert verið því ég man svo vel eftir steinolíulampa .
Frá fjögurra til tólf ára aldurs var ég mikið hjá ömmu .
Hún átti náttúrlega svo sem ekki neitt en þegar mig bar að garði bætti hún kolum í vélina og hitaði handa mér vatn og setti í bolla og hellti pínulítilli mjólk út í og bætti við smásykri og svo átti hún yfirleitt tvíböku .
Mér fannst þetta vera kóngafæða .
Síðustu árin prjónaði hún sjóaravettlinga sem þurfti að þæfa og ég reyndi að þæfa með henni .
Rafmagnsleysi kynntist ég ennþá betur þegar ég fór í sveit í Kasthvamm í Laxárdal og þar lærði ég að meta hið fagra og smáa í náttúrunni .
Laxá rennur eftir miðjum dalnum og þegar ég kom þar var engin brú heldur þurfti að fara yfir á báti og þá fannst mér ég vera kominn í ævintýraheim .
Seinna kom brú og þá fannst mér ævintýrið glata töframættinum .
Eftir dalnum rann endur fyrir löngu hraun , frekar tvö en eitt .
Í hrauninu var á minni tíð undur í hverri gjótu ; kjarr , lyng , blóm , kóngulær og fuglar .
Í ánni var aragrúi hólma sem voru slegnir .
Hver og einn þeirra var pínulítil paradís .
Þeir voru allir vaxnir fjölbreyttum gróðri .
Þar gat að líta stórvaxinn grávíði og gulvíði .
Vorkvöld við ána voru á mörkum draums og veruleika .
Gular hófsóleyjar fléttuðu sveiga handa dimmgrænni strönd og urriði í ánni sló upp sporði .
Þarna var svo sannarlega fagurt .
Á Húsavík var líka fagurt en það var bara öðruvísi fagurt .
Í Laxárdal var sem sagt ekkert rafmagn og mér fannst gott fyrir sálina að vera í rafmagnsleysi , hvort sem var þar eða hjá ömmu .
Heima hef ég útbúið kompu í bílskúrnum og þegar ég vil fá ró yfir mig kveiki ég á olíulampa og kerti og horfi í logana .
Það er talað um að við eigum alltaf að vera í deginum í dag en ég lifi mikið í dögum sem eru löngu liðnir .
" Hvernig var æskan á Húsavík ? " Við vorum sex systkinin .
Pabbi var grútarbræðslustjóri og mamma var mest heima eins og allar konur á Húsavík .
Við áttum heima í Brekkunni eins og kallað var þar sem sex krakkar á heimili þótti algjört lágmark .
Þarna var hópur góðra stráka sem nefndist brekkuherinn .
Við Guðmundur Páll Ólafsson vinur minn vorum mjög samrýndir .
Það fyrsta sem ég man eftir okkur er þegar við sátum fjögurra ára gamlir í pollunum í regnkápum .
Strax þá var Guðmundur Páll kominn í alls kyns rannsóknir á náttúrunni , var til dæmis áhugasamur um steina og grös og snuddaði mikið einn .
Hann var yndislegur og góður strákur .
" Þið hélduð vináttu þar til hann dó .
" Við vissum alltaf hvor af öðrum og þegar við hittumst var alltaf eins og við hefðum hist í gær þótt langur tími hefði liðið .
Ljóð eftir mig eru í mörgum bóka hans og hann bað mig að yrkja ljóð fyrir Vatnið í náttúru Íslands og ég var langt kominn með það þegar hann féll frá .
Nokkur þessara ljóða eru í Hverafuglum .
Guðmundur Páll dó of snemma og það var erfitt að sjá á eftir honum .
Nokkru áður höfðum við ákveðið að gefa út fallega litla bók með ljósmyndum hans og ljóðum eftir mig , en hann var frábær ljósmyndari .
" Merkilegur utanbókarlærdómur Hvenær fékkstu áhuga á skáldskap ? " Strax sem barn hafði ég áhuga á skáldskap og var fljótur að læra ljóð utan að .
Kennari minn í barnaskóla var eldri maður , Jóhannes Guðmundsson , sem lét okkur krakkana læra ljóð utan að eins og þá tíðkaðist .
Ég var ægilegur skussi í skólanum og þegar ég fór heim henti ég skólatöskunni minni venjulega upp á skúr og náði í hana daginn eftir á leið í skólann .
Ég lærði því lítið heima .
Kennarinn hlýddi okkur krökkunum yfir ljóðin og tók mig alltaf upp síðast þannig að ég lærði ljóðin með því að hlusta á hina krakkana fara með þau .
Þetta voru margir krakkar og misjafnlega mikið stam hjálpaði mér við þennan utanbókarlærdóm .
Kennarinn vissi vel af því hvernig ég fór að því að læra ljóðin utan að og hafði gaman af .
Hann talaði oft um þetta stórmerkilega fyrirbæri ; drenginn sem lærði ljóð utan að með því að hlusta á bekkjarfélaga fara með þau .
" Hvenær fórstu fyrst að yrkja ? " Ég hef verið sjö ára þegar ég fór að setja saman vísur .
Ég man fyrstu vísuna sem ég samdi fyrir skólann , þá var ég tíu ára eða svo : Nú er úti nöpur hríð næðir kuldi um bæinn .
En senn mun koma sumartíð með sólskin allan daginn .
Ég lærði eiginlega að yrkja af Bergsteini í Kasthvammi .
Hann var náttúrlega gamall í mínum augum .
Góður maður .
Allt sem ég orti var þrælrímað og stuðlað og alltaf var ég að auka dýrleikann ; orti hringhendur , sléttubönd og allt mögulegt og náði ágætri færni í því .
Nú er þetta að komast í tísku aftur þótt Jónas Hallgrímsson hafi drepið rímurnar á sínum tíma .
Fyrir nokkrum árum fór ég að lesa ljóð yngri skáldanna og hreifst af mörgu .
Gerður Kristný er frábært ljóðskáld .
Hún semur engar módernískar gátur heldur tæran einfaldleika og sýnir að meining kemst betur til skila í frjálsu formi en í rammbyggðu kvæði .
Gyrðir Elíasson er vitaskuld afbragð og Ingunn Snædal yrkir skemmtilega um virka daga í sveitinni .
Um daginn var verið að tala um það einhvers staðar að ég væri mikið að yrkja um náttúruna en það er ekkert sérstakt .
Öll þessi skáld sem ég nefndi hafa ort um náttúruna .
Gerður heldur sig dálítið við snjóinn og klakann .
Það fellur mér vel .
Hún getur látið íshjartað slá eins og Stefán Hörður .
Mér þykir óskaplega vænt um náttúruna og lít á hana sem helgidóm en er ekki vaskur náttúruunnandi .
Ég geng ekki á fjöll og skýt ekki hreindýr og veiði engan lax .
Ég er hrifinn af því smágerða í tilverunni og virku dögunum .
" Þú starfaðir lengi sem íslenskukennari og skólastjóri , varstu strangur við nemendur þína ? " Nei , ég mundi vel hvernig ég var sjálfur .
Ég kenndi mest 10. bekk , fimmtán og sextán ára krökkum .
Mér fannst gaman að kenna þótt það tæki stundum á og ég reyndi alltaf að vera góður við krakkana .
Ég brá aldrei á það ráð , eins og sumir gera , að fara með einhverja fyndni fyrir krakkana , því eitt af því asnalegasta sem unglingar vita er þegar fullorðið fólk er að segja brandara .
Það finnst þeim alls ekki merkilegt .
" Þorði ekki að reiðast Er það rétt sem segir í einu ljóði í bókinni að þú hafir bara einu sinni reiðst í mikilli alvöru ? " Nei , það er lygi úr mér .
" Ertu skapmikill ? " Ég hef eiginlega aldrei gert mér grein fyrir því .
Ég fékk nokkuð harkalegt uppeldi og pabbi sveiflaði mér dálítið til því það var í tísku í þá daga að hýða börn fyrir óþekkt og skammarstrik og láta þau gossa niður stiga .
Mamma var yndisleg kona en ég var dálítið hræddur við pabba og þorði kannski ekki þess vegna að reiðast .
Langt fram eftir aldri lagði ég aldrei í að standa fyrir máli mínu á nokkru sviði .
Þar af leiðandi var ég mjög heppilegur blóraböggull .
Þessi bæling mín braust út í fýlu og öfund , sem fer ört minnkandi .
Ég tel mig vel settan í dag því ég á svo marga góða vini að reiði er ekki við hæfi .
" Þú áttir strangan föður en hvernig faðir ert þú ? " Ég á sex yndisleg börn og dásamlega konu , sem ég tileinka einmitt ljóðabókina .
Ég held að ég hafi verið ágætur pabbi .
Ég er örugglega ekkert að grobba mig þegar ég segi það .
" Þú hefur samið texta fyrir Ásgeir Trausta son þinn sem komið hafa á plötum og hann myndskreytir ljóðabókina þína .
Þetta hlýtur að vera skemmtileg samvinna .
" Já , hún er það .
Ásgeir Trausti er langyngstur barna minna og ég gæti verið afi hans hvað aldur snertir .
Ég dáist að honum fyrir það hvað hann er duglegur við að vera vinur minn og vera með mér hvar sem er .
Við vinnum mjög vel saman .
" Guð og trúmál koma við sögu í ljóðabók þinni , ertu trúaður maður ? " Já , ég er það .
Ég hef lifað við það meira og minna alla mína tíð að glíma við kvíða og þunglyndi .
Oft hef ég vaknað á morgnana skjálfandi af angist og farið þannig inn í daginn , sem er ekki gæfulegt .
Ég lét mig alltaf dreyma um að ég gæti vaknað og stokkið upp úr rúminu og tekið deginum eins og ævintýri .
Svo þegar þunglyndið var mig lifandi að drepa ákvað ég að prófa trúna .
Ég vissi mætavel að þeir sem það gera eru taldir fremur heimskir en hugsaði með mér að það yrði þá bara að hafa það þótt maður væri heimskur ef manni liði betur .
Ég viðurkenndi að ég réði ekki við þetta einn og tók ákvörðun um að trúa og það reyndist góð ákvörðun .
Maður þarf að læra trúna eins og hljóðfæraleik og aðra list .
Ég er nokkur einfari og hef átt margar góðar stundir þar sem sit á lækjarbakka og horfi eins og dáleidd hæna í vatnið .
Stundum þykist ég í huganum vera að spjalla við einhvern sem situr við hliðina á mér , og er þá dálítið eins og Einar Áskell og Mangi vinur hans .
" 