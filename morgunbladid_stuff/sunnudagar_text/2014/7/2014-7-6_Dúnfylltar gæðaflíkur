Björk Pétursdóttir situr í galleríi sínu á bænum Hraunum í Fljótum , 18 kílómetrum vestan Siglufjarðar , hannar fatnað og saumar alla daga frá því í byrjun júní og fram á haust .
Hún er líklega eini æðarbóndi landsins sem nýtir dúninn með þessum hætti ; flíkur hennar ; treflar , húfur , sjöl og ýmislegt fleira , eru allar með dúnfyllingu , sem hægt er að taka úr áður en þvegið er .
Þetta er fjórða sumarið sem Björk rekur gallerí að Hraunum .
Björk er fædd og uppalin á bænum , flutti ung í burtu en eignaðist 25% jarðarinnar fyrir nokkrum árum þegar foreldrar systkinanna skiptu jörðinni upp og afhentu börnum sínum .
Bróðir hennar er bóndi á Hraunum en Björk , sem býr nú á Akureyri , er í sveitinni frá því í maí og fram í september .
Byrjar á því að hirða dúninn og grófhreinsa , sem er mikil vinna , en hefst síðan handa við að hanna og sauma föt .
Fjöldi fólks kemur við í galleríinu dag hvern og þar er því nóg að gera .
Öllum er boðið upp á kaffi og kandís enda segist Björk hafa alist upp við að tekið væri vel á móti gestum .
Æskuheimilið er ysti bær í Fljótum og þegar Skarðið , eina leiðin til Siglufjarðar , varð ófært á árum áður var algengt að ferðalangar sem þurftu að snúa við kæmu heim að Hraunum og væru jafnvel dögum saman þar til vegurinn var opnaður á ný ! Æðarvarpið á Hraunum er með þeim stærri á Íslandi .
" Það skiptir miklu máli að verja æðarvarpið ; tófur og minkar vilja komast í varpið , eins og hrafninn og mávurinn .
" Verja þarf svæðið allt árið , að sögn Bjarkar .
Ekki dugi að mæta bara á varptímanum .
" Á tímabili erum við með sólarhringsvakt .
Við höfum aldrei misst tófu í varpið eftir að við girtum alveg út í sjó en hrafnar byrja vorið á því , eftir að hafa verpt sjálfir , að taka æðareggin og safna saman handa ungum sínum .
Þeir geta verið mjög duglegir .
Mávurinn er líka hættulegur , bæði fyrir egg og unga .
Þess vegna verður að halda þessu í skefjum og það eina sem gildir er að vera með byssuna á lofti .
" Æðarkollunni líkar það mjög vel , að sögn Bjarkar , að gengið sé um varpið .
" Þær eru aðeins styggar til að byrja með en finna öryggið .
" Hver kolla verpir 4-7 eggjum , einu á dag , og liggur síðan á í 24 daga .
" Þær nærast ekkert allan þann tíma og léttast um þriðjung .
Á þessum tíma losnar dúnninn af bringu kollunnar og hún setur í hreiðrið sitt .
Dúnninn sem þær skilja eftir í hreiðrinu er um 16 grömm eftir að hann er hreinsaður .
" Björk og eiginmaður hennar , Friðrik Gylfi Traustason , bjuggu í rösk þrjátíu ár á Gásum við Eyjafjörð en fluttu þaðan til Akureyrar .
" Þegar ég var barn og unglingur tíndum við dún á hverju vori heima á Hraunum og hann var þurrkaður við slæmar aðstæður á fjárhúsgarðanum .
Það var ógeðslega leiðinleg vinna að hreinsa dún við þær aðstæður og þegar við fórum í þetta hjónin fann maðurinn minn upp nýja tækni og við þurrkum dúninn með blásurum sem tengdir eru við heitt vatn .
" Það gengur margfalt hraðar fyrrir sig .
" Stökkbreyting , " segir Björk .
" Það er jafn gaman að þessu núna og það var leiðinlegt áður .
" Eftir þurrkun er dúnninn grófhreinsaður ; í honum leynist m.a. heyrusl , eggjaskurn og dúnflær .
Að því loknu fer Björk með dúninn að Hrauni á Skaga þar sem hann er bakaður í þar til gerðum ofni .
" Helga á Höfnum hreinsar hann svo fyrir mig .
Eftir það handþvæ ég allan dúninn minn og þurrka með heitum blæstri hér heima .
" Björk er allt sumarið á Hraunum .
" Ég loka galleríinu seint í ágúst en eftir það tíni ég ber , sulta og hef það gott .
Það er hreinasta ævintýri að vera hérna .
Maðurinn minn vinnur mikið en kemur yfirleitt aðra hverja helgi en ég hef þó mikinn félagsskap hér .
Gestir koma alla daga ; ég kalla þá sem koma gesti mína en ekki viðskiptavini .
Ég sauma lítinn lager áður en ég kem því ég veit í raun aldrei hvað verður vinsælt .
Ég er því með nýja vöru flesta daga .
" Og varan er sannarlega einstök .
" Þetta getur ekki verið til nokkurs staðar í heiminum nema hjá mér því allt er unnið frá grunni .
Ég vandaði mig óskaplega mikið við að finna út hvernig ég ætti að fara að því að sauma flíkur þannig að hægt yrði að taka dúninn úr áður en flíkin er þvegin , það tókst og þá var eftirleikurinn auðveldari .
" Hún saumar sjöl , hálsskjól , vettlinga , húfur , skó sem gott er að smeygja sér í á kvöldin og jafnvel sofa með á fótunum og þannig mætti lengi telja .
Um það bil níu af hverjum tíu gestum sem koma í galleríið eru Íslendingar .
" Hjá mér hefur verið verðstöðvun í tvö ár .
Ég veit eiginlega ekki hvers vegna ég læt svona , en líklega vegna þess að mig langar að kynna Íslendingum æðardúninn á ný , þetta fislétta , dásamlega náttúruefni .
Heil kynslóð – flískynslóðin – þekkir hann varla .
Mér finnst til dæmis synd hve fáir Íslendingar hafa kynnst því að sofa undir æðardúnssæng ; það er algjör draumur .
Hún er vissulega dýr en getur enst í áratugi .
" 