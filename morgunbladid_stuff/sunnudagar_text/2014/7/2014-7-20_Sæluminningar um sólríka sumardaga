Aðdráttarafl sólareyjunnar Mallorca , sem tilheyrir Spáni , felst í fjölbreytninni sem þar má finna , jafnt í landslagi , sem og minjum og menningu í litlum og stórum bæjum og höfuðborginni Palma .
Eyjan er 3.640 ferkílómetrar og því miklu , miklu minni en Ísland en eldfjallaeyja eins og okkar og myndaðist fyrir einum 15 milljónum ára .
Á þessum ferkílómetrum býr þó ein milljón manns , þar af 400.000 í höfuðborginni Palma .
Ólíkt okkar eyju er Mallorca fremur græn eyja , það er mikið af grænum gróðri og lítið af auðn og þar skín sólin frá maí og fram í október .
Við gætum lært margt af Mallorca-búum , því síðan á sjöunda ártugnum hefur aðaliðnaður eyjarinnar verið ferðamannaiðnaður eða um 80% af vergri landsframleiðslu .
Mallorca-búar hafa byggt upp fjölbreyttan ferðamannaiðnað , sem höfðar bæði til fullorðinna og barna og því er hann afar vinsæll á meðal fjölskyldufólks .
Aðalferðamannatíminn er á sólartímanum en yfir vetrarmánuðina er ferðamannastraumurinn aðallega bundinn við Palma þar sem ströndin er stór og mikið líf en hún er líka vinsæl á sumrin og sótt af Íslendingum , sem og strendurnar í kring .
Það má mæla með öllum ströndum á Mallorca , þær eru hreinar og fínar en misstórar og mismikið bæjar- og kvöldlíf við þær .
Palma de Playa er stærst , Palma Nova er lítil en lífleg sem og Magaluf og Santa Ponsa en á Palma Nous er minnsta bæjarlífið svo aðeins nokkrar séu nefndar .
Þessar strendur eru samt allar nálægt hver annarri og má auðveldlega fara á milli í leigubíl fyrir 1.000-3.000 krónur , en einnig er mjög auðvelt að taka strætisvagn .
Fólk ætti því að kanna hversu mikið eða lítið kaupstaðarlíf það sættir sig við áður en það kaupir ferð til Mallorca – og líka hvað er í boði fyrir börn og unglinga í fjölskyldunni við ströndina en almennt er Mallorca smjög barnvæn og stutt í hvers kyns ævintýri , hvort sem er í leigubíl eða strætisvagni , og því tilvalinn staður fyrir alla vega aldurssamsettar fjölskyldur .
Það geta allir fundið eitthvað fyrir sig .
Oftar en ekki er slíkt fjölskyldufrí ánægjuleg minning sem lifir – og börn og unglingar fá að gera óvenjumikið og margt skemmtilegt .
Geggjað en langar ekki að búa á Mallorca Frændsystkinunum Tinnu Katrínu Owen og Ástþóri Breka Ragnarssyni sem eru á 12. ári , fannst í einu orði geggjað á Mallorca .
" Þetta er allt öðruvísi en að vera í sumarfríi heima .
Það er miklu heitara , " segja þau brosandi .
" Það er gaman í sundlaugargarðinum og svo erum við búin að fara á ströndina , í vatnsgarða , á Magaluf , í Palma og ég fór í Santa Ponsa , " segir Tinna og það er ljóst að þau eru mun veraldarvanari eftir þessa ferð .
Þau segjast einnig aðspurð hafa verslað mikið og að sjálfsögðu farið í H & M. " Ég er búin að kaupa fullt af fötum og fótboltafötum , " segir Ástþór .
Er mikið af fótboltafötum hér ? " Ja , ekkert svo mikið en ég er búinn að kaupa eitthvað af þeim , svona búninga .
" Er meira úrval af þeim þeim hér en heima ? – Nei , það er meira heima , " segir hann og dregur seiminn .
En eru þeir þá ódýrari hér ? " Nei , ekkert svo , það munar kannski bara svona 2.000 krónum .
En ég fór í H & M keypti mest þar , fyrir 120 evrur , sem ég var búinn að safna mér , " segir þessi mikli verslunarmaður .
Tinna fór líka í H & M en segist ekki hafa verslað eins mikið .
Ég er búin að kaupa mér einn kjól , skyrtu og buxur .
Það er alveg nóg fyrir mig .
Þau segja að fjölskyldur þeirra beggja hafi ákveðið með skömmum fyrirvara að fara til Mallorca .
" Við héldum að það yrði rigning heima í sumar eins og í fyrrasumar , " en bæði búa þau í Reykjavík .
" Reyndar var ég í Danmörku í fyrrasumar og þar var veðrið fínt , " segir Tinna og brosir .
Þeim finnst æðislegt að geta vaknað á morgnana og farið beint út í sundlaug í góða veðrinu .
En mynduð þið vilja búa á Mallorca allan ársins hring ? " Þetta er erfið spurning , " segja þau bæði og hugsa sig um .
" Hitinn er stundum of mikill og það er geggjað að vera á hóteli en að búa hérna , það er dálítið annað mál , " segja frændsystkinin og sættast á að allt sé gott í hófi .
Ætla aftur til Mallorca þegar þær eru orðnar stórar Þær eru veraldarvanar tvíburasysturnar Birna Rut og Auður Bergrún Snorradætur því þær hafa að eigin sögn farið fjórum sinnum í sumarfrí til Mallorca og einu sinni til Tenerife .
Það er öðruvísi að vera í sumarfríi á Mallorca en á Akureyri þar sem við búum , " segja þær .
Það er engin sundlaug í garðinum heima .
" En hvernig er það með sólina , er hún jafnmikil á Akureyri ? " Nei , " svara þær í kór en finnst sólin á Mallorca samt ekkert of heit .
" Ef það er of heitt úti þá förum við bara inn eða á trampólínið .
" Eruð þið búnar að versla svolítið ? Já , við erum búnar að kaupa fullt af ís , blævængi , veski , kjóla , leggings og boli , " og að sjálfsögðu fóru þær í H & M. " Við keyptum golfbuxur þar .
Á ég að segja þér hvað við æfum ? " spyr Birna Rut og þær systurnar halda áfram eins og samhæfður kór : Við æfum sund , skíði , golf , handbolta og fótbolta .
" Vá , og hvort æfið þið með KA eða Þór ? " Þór og í handboltanum KA / Þór .
Og eruð þið búnar að fara í minigolf ? " Minigolf ? hvá þær .
" Nei , við erum ekkert búnar að fara í golf hér , við tókum ekki golfsettið með , " segja þær og horfa undrandi á þennan skilningssljóa blaðamann .
Viljið þið fara aftur til Íslands ? " Nei .
" Svarið er stutt og laggott .
" En þegar við erum orðnar stórar ætlum við að koma hingað aftur , " og þar með voru þær roknar út í sundlaug .
Ævintýragarðar fyrir börnin Hvers kyns ævintýragarðar eru á Mallorca og hér eru aðeins nefndir þeir helstu sem eru fyrir börn .
Það er mjög misjafnt hvað kostar inn í garðana .
Jafnvel þótt þeir séu fyrir börn er oftast dýrast fyrir fullorðna , en á heimasíðum þeirra er oftast hægt að skoða hvað er í boði í görðunum og velja síðan út frá því í hvaða garða eigi að fara því það er dýrt að fara í þá alla með heila fjölskyldu og eins henta garðarnir fyrir mismunandi aldurshópa .
Einnig er oft boðið upp á afslátt af miðaverði ef pantað er á netinu og þá er jafnvel hægt að forðast raðir .
Marineland er yndislegur dýragarður í Palma Nous sem jafnt fullorðnir sem börn falla í stafi yfir .
Hann minnir pínulítið á Sædýrasafnið forðum daga – og ef til vill er það upplifunin sem situr eftir hjá börnum og unglingum sem fara í þennan garð .
Við byrjuðum á að skoða risaeðlur , apa , slöngur , strúta og litríka fugla og fórum svo á stórskemmtilega fuglasýningu þar sem páfagaukar léku listir sínir við mikinn fögnuð bæði stórra og smárra áhorfenda .
Þá var boðið upp á sýningu með sæljóni sem bræddi hjörtu allra og loks var það höfrungasýning – og hvílíkar snilldarskepnur ! Ef það var einhver vafi í huga mér hversu skynugar og gáfaðar skepnur þessi spendýr væru , og náskyldar hvalnum , þá hvarf hann alveg – og nú vil ég láta friða þetta allt ! Við , sem erum öll börn í hjarta okkar , vorum sæl eftir að hafa skoðað þennan garð ( www.marinland.es / mallorca ) .
Katmandu Í Palma Nova er tiltölulega nýr skemmtigarður fyrir börn með alls konar ævintýrum og upplifunum í húsi sem stendur á hvolfi .
Þar er 4D bíó , draugahús , ævintýragolf , klifur og lítill vatnsrennibrautargarður ( www.katmandupark.par k ) .
Aquapark er stóri vatnsrennibrautargarðurinn á Mallorca og sá sem börn sem þora eru spenntust fyrir að fara í – og jafnvel fullorðnir líka .
( www.aqualand.es / elarenal / en / ) .
En í Aquapark eru alls kyns vatnstæki , ekki bara rennibrautir og því hægt að vera með allt frá ungbörnum til unglinga , svo öll fjölskyldan getur notið sín , ekki bara adrenalínfíklarnir .
Western Water Park er annar vatnrennisbrautargarður á Mallorca , nálægt Magaluf , en með yfirbragði villta vestursins .
Hann er einnig mjög skemmtilegur .
Hann er fyrir alla fjölskylduna , líkt og Aquapark og þar eru líka kaffihús og búðir eins og í fyrrnefnda garðinum ( www.westernpark.co m ) .
Dýragarðurinn í Porto Cristo er opinn dýragarður , þ.e. dýrin eru ekki lokuð inni í búrum .
Þetta er mjög skemmtilegur garður með fjölbreyttum dýrategundum eins og ljónum , gíröffum , öpum og fleirum .
Maður keyrir á eigin bíl í gegnum garðinn en líka er hægt að fara með lest sem garðurinn rekur og fer eftir ákveðinni áætlun mörgum sinnum á dag ( http://www.safari-zoo.com / ) .
Hringinn í kringum eyjuna Jafnvel þótt börnum þyki flestum ekkert of skemmtilegt að sitja í bíl í sumarfríinu sínu þá er það kostur góður að taka bílaleigubíl á Mallorca og ferðast sjálfstætt í eins og þrjá daga .
Það er mjög auðvelt að keyra bíl á Mallorca .
Bílaleigubíll er ódýr farkostur ( ólíkt því sem hann er hér á landi ) en þriggja daga leiga hjá viðurkenndri bílaleigu kostar frá 18-25 þúsund miðað við ódýrari flokka .
En kosturinn við það að vera á bíl er að geta ferðast sjálfstætt og það er bæði miklu þægilegra og skemmtilegra en að vera upp á ferðaskrifstofu kominn þótt þær geti verið ágætar .
Á eigin bíl er hægt að fara með krakkana í alla skemmti- og vatnsrennibrautargarða hvenær sem er og hvar sem er og áreiðanlega fyrir minna fé en ferðaskrifstofurnar taka fyrir umsjónina .
Auk þess er hægt að skoða eyjuna betur en það er nokkuð fljótgert , enda er hún lítil .
Það er hins vegar ágætt að panta bíl hjá þeirri bílaleigu sem ferðaskrifstofan eða hótelið mælir með eða hjá alþjóðlegum þekktum bílaleigum , það geta verið óprúttnir í þessum bransa á netinu .
Ég komst að því í skyndirannsókn að krakkarnir í ferðinni höfðu ekkert síður gaman af því að versla en hinir fullorðnu og höfðu oftar en ekki með sér eigin gjaldeyri , sem þeim hafði annaðhvort verið gefinn eða þau safnað sér fyrir .
Ferð í verslunarmiðstöðina Porto Pi í Palma og sérstaklega í sænska móðurskipið H & M naut sérlegra vinsælda hjá ungu kynslóðinni .
Unga kynslóðin hefur einnig gott af því að kynnast annarri menningu og skoða annað en strendurnar á Mallorca og það sem meira er , hún hefur gaman af því – enda eru t.d. allt öðruvísi hús og götur á Mallorca en heima .
Valldemossa er lítill og fallegur bæ , í vesturátt frá Palma , og þangað er ekki nema klukkustundarakstur .
Endilega farið fjallveginn þótt hann sé svolítið bugðóttur en landslagið þar er dálítið öðruvísi og hrjóstugra en annars staðar á eyjunni .
Á heimleiðinni mætti koma við í bænum Sóller .
Ef maður fer í austurátt frá Palma er hægt að koma við í Manacor en þar eru hinar frægu Mallorca-perlur framleiddar og á efri hæð í stórri búð er sýnt hvernig framleiðsluferlið fer fram .
Ekki langt frá eru Drekahellarnir .
Á leiðinni niður í hellana , sem eru þekktir frá því í lok 19. aldar , birtast gestum sérkennilegar bergmyndanir sem minna helst á grýlukerti .
Falleg lýsingin gerir þetta að algjörri veislu fyrir augað .
Þegar nær dregur vatninu heyrast fallegir sínfónískir tónar .
Hægt er að sigla á vatninu með bát en heimsókn tekur um eina klukkutund af farið er í hellana með leiðsögn .
Ef stefnunni er svo snúið og haldið í norðaustur , til Alcudia , er þar virki sem er skemmtilegt að skoða , þröngar verslunargötur sem eru dálítið einkennandi fyrir gamla miðbæi á Mallorca og kaffihús en í bænum er einnig að finna vatnsrennibrautargarð .
Aksturinn frá Palma til Alcudia tekur um eina og hálfa klukkustund og jafnvel mætti bæta Inca við á bakaleiðinni en sá bær er frægur fyrir leðurframleiðslu sína .
Það er því stutt á milli staða á Mallorca og hægt að keyra á milli margra bæja á einum degi , bara að muna að stoppa nógu oft fyrir ungu kynslóðina og leyfa henni að skoða sig um og finna ævintýrin .
Sérstakir barnamatseðlar Það er nánast sama á hvaða strönd er komið , alls staðar er hægt að finna góða matsölustaði á Mallorca .
Sums staðar eins og í Playa de Palma og í Palma Nova er fjölbreytnin mjög mikil .
Þar er t.d. hægt að finna franska , gríska , ítalska og kínverska matsölustaði sem allir eru mjög góðir .
Flestir veitingastaðir bjóða einnig upp á sérstakan barnamatseðill , þar sem eru sérstakir barnaskammtar og eru því á lægra verði en fullorðinsskammtar .
Þar má t.d. fá hamborgara , lasagna og spagettí bolognese en algengt verð á þeim réttum var um 800-1.000 kr. Góð aðalmáltíð , eins og sirloin-steik eða önd kostaði um 2.000-3.000 kr. Gos kostaði á milli 200-300 kr. á veitingastað .
Glas af víni hússins var frá 450-600 kr. og kaffi var á 250-300 kr. Það sem börnunum fannst hins vegar oftast best voru veitingahúsin sem voru ekki heima , nefnilega þessi heimsfrægu Burger King og McDonalds – og vissulega varð að láta það eftir þeim kvöld og kvöld og sleppa hinum girnilegu veitingastöðum en fyrir vikið varð kvöldmáltíðin í það heila ódýrari ! Þá má ekki gleyma pitsunni sem er alltaf vinsæl hjá krökkum en á Mallorca eru búnar til ágætis pitsur .
Þá var ekkert mál að panta einn rétt og fá tvo , jafnvel þrjá diska til þess að dreifa réttinum á , því stundum er matarlystin ekki upp á marga fiska hjá börnum í sólarlöndum og skammtarnir oft stórir .
Þá er um að gera að deila .
En varðandi verðlag þá er það almennt ólíkt betra á Mallorca en í mörgum stórborgum heims , stórborgin okkar , Reykjavík , þar með talin , en gæðin ekki minni og oftast gat fjölskyldan öll fengið eitthvað við sitt hæfi .
Í heild er dýrt að fara í fjölskyldufrí í 10-14 daga og fyrir fjögurra manna fjölskyldu er reikningurinn varla undir 600.000 krónum og er þá varlega áætlað .
