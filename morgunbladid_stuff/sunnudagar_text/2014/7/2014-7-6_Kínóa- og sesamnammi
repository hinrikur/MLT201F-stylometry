Gerir um 18 litla bita Þessir bitar eru einstaklega góðir fyrir gönguferðina hvort sem maður er á stuttbuxum eða í regngalla .
40 g sesamfræ 40 g kínóafræ 3 msk hunang ( úr heilsubúð ) Blandið fræjum og hunangi saman í skál .
Hrærið vel .
Setjið bökunarpappír á bökunarplötu .
Skiptið blöndunni í tvo helminga .
Þrýstið helmingunum mjög þétt niður ( hafið smábil á milli þeirra ) .
Samtals ætti flöturinn að vera um 18x18 cm .
Þykktin ætti að vera um 1 mm .
Gott er að vera með plasthanska eða dýfa plastsleikju í vatn og ýta ofan á ( svo fræin klessist ekki við ) .
Þrýstið þannig að engar misfellur séu og ekki má sjást í bökunarpappírinn .
Bakið við 180°C í 18-20 mínútur eða þangað til gullbrúnt .
Slökkvið á ofninum og látið nammið standa í honum í 10 mínútur .
Ekki snerta það strax því fræin eru laus og verða að ná að harðna .
Takið nammið úr ofninum ( lokið honum strax ) og snúið helmingunum varlega við ( gott er að nota pönnukökuspaða ) .
Það verður svolítið seigt viðkomu en mun harðna .
Gætið þess að nammið gæti verið svolítið klístrað við bökunarpappírinn svo passið að brjóta það ekki þegar þið snúið því við .
Þá má skera nammið í bita ( notið mjög beittan hníf ) en þið getið einnig brotið þá með fingrunum þegar þeir eru orðnir harðir ( eiginlega bara skemmtilegra ) .
Endarnir gætu brotnað svolítið við skurðinn ef þeir eru orðnir stökkir því þeir bakast fyrst .
Setjið nú bökunarplötuna aftur inn í ofninn , lokið honum og látið bíða þar í um 15 mínútur .
Nú ætti nammið að vera orðið nokkuð hart .
Best er að geyma það í grunnu íláti því það er ekki gott að stafla bitunum þar sem þeir gætu klístrast saman .
Ef nammið verður mjúkt ( eða er ekki nægilega vel bakað ) er gott að henda því inn í ofn í nokkrar mínútur þannig að það harðni .
Ef nammið brotnar illa eruð þið með frábæra afsökun fyrir því að baka það aftur og nota mulninginn út á ís ! 