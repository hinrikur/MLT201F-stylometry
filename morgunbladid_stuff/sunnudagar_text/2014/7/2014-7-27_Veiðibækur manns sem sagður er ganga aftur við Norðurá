Á liðnum áratugum hefur það komið fyrir að veiðimenn við Norðurá hafi séð við Myrkhyl , einn kunnasta veiðistað árinnar , mann við veiðar klæddan upp á enska vísu , þar sem enginn átti von á nokkrum veiðimanni .
Hafa sumir þóst þar kenna kaptein Aspinall , breskan veiðimann sem leigði veiðiréttinn í Norðurá í rúman áratug frá árinu 1926 .
Í Myrkhyl veiddi Aspinall stærsta lax sem veiðst hefur í Norðurá , sögufrægan fisk , en kapteinninn lést í Englandi þegar langt var liðið á síðari heimsstyrjöldina .
" Maður var að veiða í Almenningnum og sér einhvern veiða í Myrkhyl .
Hann bölvaði því enda ætlaði hann sér sjálfur í Myrkhyl næst og fór þangað niður eftir en þá var enginn þar .
Menn sáu Aspinall vera að veiða þarna , og sérstaklega í Myrkhyl , " segir dr. Sturla Friðriksson .
Það var faðir hans , Friðrik Jónsson , sem leigði Geoffrey Aspinall ( 1884-1944 ) og Kennard félaga hans veiðiréttinn og hýsti þá í húsi ofan við Laxfoss sem kallað er Fosshöllin .
Sturla kynntist Aspinall vel , var ungur strákur þar á staðnum þegar Englendingarnir komu til veiða og fylgdi hann Aspinall iðulega með ánni .
Ráðskonuna Guðbjörgu Guðmundsdóttur kölluðu veiðimennirnir bresku Mary upp á ensku , ífærusveininn Þórarin Sveinsson , sem síðar varð kunnur læknir , kölluðu þeir Victor en Sturla var " the boy " – strákurinn .
Þessi viðurnefni rifjuðust upp á dögunum þegar fjórir ættingjar kapteins Aspinalls komu til veiða í Norðurá .
Þeir bera allir sama ættarnafn , þrír bræður , sonarsynir bróður kapteinsins , og sonur eins þeirra .
Kapteinninn átti tvær dætur sem eignuðust ekki afkomendur og þegar þær létust dreifðust eigur kapteinsins á milli frændanna , þar á meðal stórmerkilegar veiðibækur hans frá árunum við Norðurá , dagbækur frá þeim tíma og ljósmyndaalbúm .
Veiðifélag Norðurár fær að eignast afrit af öllum þessum sögulegum gögnum en í þeim má lesa um þetta fólk , strákinn , Victor og Mary , og um ævintýri daganna við ána , meðal annars um viðureignina við stóra laxinn sem rifjuð er upp hér til hliðar , í frásögn Þórarins .
Vissu ekkert hvað varð um hann " Ég fór oft að veiða með Aspinall og fékk stundum að veiða silung meðan hann var að veiða lax , meðal annars í Myrkhyl þar sem hann veiddi stærsta laxinn .
Ég var svolítið tengdur honum , eins og hundur , " segir Sturla og hlær .
En í stríðinu rofnaði samband fjölskyldu hans við Aspinall .
" Við vissum ekkert hvað varð um hann , " segir Sturla .
" Hann var ættaður frá Cornwall og ég fór þangað tvívegis til að leita að honum , fór á knæpur og bari og spurði um nafn hans , en enginn kannaðist við hann .
" Eftir að grein birtist í hinu kunna stangveiðitímariti Trout & Salmon í vetur um Norðurá , gáfu fyrrnefndir ættingjar kapteins sig fram við sölufulltrúa árinnar í Englandi og varð það úr að þeir komu til veiða í laxveiðiá frænda síns , með öll hans merku skjöl í farteskinu .
Sturla segir það hafa verið afskaplega ánægjulegt að sjá veiðibækur hans og dagbækur , og að geta sýnt ættingjum hans húsið á snösinni við Laxfoss þar sem kapteinninn dvaldi .
" Hann bjó þar í meira en tíu sumur en þetta hús er 107 ára gamalt nú .
Það var gaman fyrir þá að sjá herbergið sem enn í dag er kallað " Capt .
Aspinall-herbergið " en þetta er enn sumarhús okkar fjölskyldunnar .
Þeir komu á sínum tíma saman til veiða tveir kapteinar , Aspinall og Kennard , og þeir bjuggu þarna og stunduðu sínar veiðar í Norðurá , komu seint í júní og veiddu fram undir miðjan ágúst , ásamt fleiri vinum .
Ég var fimm ára þegar Aspinall kom fyrst en fimmtán ára þegar hann hætti veiðum svo ég ólst upp með honum , sumarlangt alltaf hreint .
Ég var alltaf við Laxfoss með fjölskyldu minni á sumrin , " segir Sturla .
Þegar hann er beðinn um að lýsa Aspinall segir hann : " Aspinall var öðlingsmaður , mikill ljúflingur .
Hann var grannur maður , með yfirvaraskegg og með gula fingur því hann reykti svo mikið .
Ég tók strax eftir því sem lítill strákur .
Og þegar hann ræddi við mann þá hóstaði hann alltaf , það var siður hans ; eftir nokkur orð hóstaði hann , kannski af reykingunum .
Svo var hann alltaf með enskan kúfhatt , með lafandi börðum .
" Þórarinn Sveinsson segir í grein í tímaritinu Veiðimanninum árið 1958 að kapteinn Aspinall hafi verið einn þeirra veiðimanna " er aldrei snerti við að veiða á maðk .
Má segja að hann notaði alveg eingöngu flugubeitu .
Veiðitækni hans var afburða formföst og skynsamleg , svo að af bar .
Kom þar í ljós næmt auga fyrir vatnslagi og reynzla og æfing í veiðitækni .
Ég hefi fáa menn séð kasta betur flugu en hann .
Allt var liðlegt og áreynzlulaust .
" Eignast skyndilega tíu ára sögu Birna G. Konráðsdóttir , formaður Veiðifélags Norðurár , segir að í áranna rás hafi ýmsir reynt að grafast fyrir um hvað varð af Aspinall og veiðibókum hans , bæði stjórnarmenn í Stangaveiðifélagi Reykjavíkur og Sturla , án árangurs .
Þar til greinin birtist í tímaritinu Trout & Salmon og Aspinall-bræðurnir þrír gáfu sig fram .
" Þeir vildu fá veiðileyfi í ánni og það þótti okkur dásamlegt , " segir Birna og bætir við að þeir hafi þekkt til sögu veiða kapteinsins á Íslandi að einhverju leyti .
" Þeir voru komnir með veiðidagbækur hans í hendur , sitt lítið af hverju sagði einn þeirra , og sonur eins þeirra erfði málverkið af stóra laxinum sem fræg skrifstofa á Bretlandi sem heldur utan um allskyns metfiska og afrek veiðimanna lét gera út frá mælingum og ljósmyndum af laxinum .
Að auki komu fram dagbækur Aspinalls og þar er til að mynda talað um drenginn , " the boy " , sem er Sturla Friðriksson .
Þetta eru afar merkileg skjöl , eins og ljósmyndirnar en á þeim má til dæmis sjá fólk sem bjó í Norðurárdal á þessum tíma .
" Þeir Aspinall-frændur sýndu fulltrúum veiðifélagsins gögnin á samkomu í veiðihúsinu við Norðurá og heimiluðu að þau yrðu afrituð .
" William Daniel , sem er sölufulltrúi árinnar í Bretlandi , gaf veiðifélaginu síðan afrit af málverkinu af laxinum stóra , með leyfi bræðranna .
Það var dásamlegt , " segir Birna .
" Þarna erum við skyndilega að eignast tíu ára sögu veiða í Norðurá .
Við vissum að Aspinall hafði verið á þessum tíma við ána , ásamt félögum sínum , en við vissum lítið meira um hann eða veiðarnar .
Hann skráir í þessar bækur alla veiði þessa tíma , skrifar með afar smárri rithönd sem er næstum eins og koparstunga .
Í dagbækurnar skráði hann hvað hann aðhafðist á hverjum degi , hvert hann fór , hvar hann veiddi og hvernig dagurinn var .
Þetta er skrásetning á daglegu lífi þeirra í dalnum .
Ég get ekki beðið eftir að lesa meira af þessum bókum .
Sturla var líka afar ánægður að sjá að þetta væri enn allt til , hann var fyrir löngu farinn að óttast að þetta væri allt glatað .
Hann vissi að Aspinall skráði að minnsta kosti alla veiði , en dagbækurnar eru einnig mjög nákvæmar , " segir Birna .
Hún bætir við að Aspinall hafi verið við ána öll þessi sumur nema tvisvar sinnum þegar danski konungurinn kom til veiða í ánni , sumrin 1930 og 1936 , þá vék Aspinall og veiddi í Þverá á meðan .
Konungurinn gisti í svokölluðu Konungshúsi en starfsfólk hans og veiðifélagar í Fosshöllinni .
Gengur Aspinall aftur ? Kapteinstignina fékk Geoffrey Aspinall þegar hann barðist í heimsstyrjöldinni fyrri .
Birna segist hafa komist að því í samtali við frændur hans að hann hafi verið ágætlega auðugur maður , enda hefði hann annars ekki getað eytt öllum sumrum við veiðar hér .
Hann var kvæntur og eignaðist tvær dætur .
Í seinna stríði þjónaði hann konungi sínum og föðurlandi í hergagnaverksmiðju á Bretlandi þar til hann lést , sextugur að aldri .
" Mér heyrist á öllum að hann hafi verið mjög hæglátur maður , mikil séntilmaður , " segir Birna .
" Ég er að vonast til að ég kynnist honum betur þegar ég les bækur hans – en svo gengur hann aftur ...
" Birna þekkir vel þær sögur , um að hann sé mögulega enn á ferð við Norðurá .
" Það er talið .
Sumir segja hann birtast í bláu ljósi , aðrir segja hann vera þar sem leiðbeinanda og beina þeim á rétta staði þegar þeir eru ekki að veiða neitt .
Þá er sagan um veika manninn í veiðihúsinu , sem var ónefndur formaður SVFR .
Hann veiktist alvarlega þar og þetta var fyrir tíma símasambands við húsið , en í Reykjavík dreymdi konuna hans að einhver maður væri bograndi yfir eiginmanninum í veiðihúsinu .
Karlinn jafnaði sig daginn eftir og það þótti sérstakt , því hann var það illa veikur , en þegar hjónin hittust aftur sagði hún honum drauminn .
Þau voru svo einhverntímann að skoða gamlar ljósmyndir og þá sagði hún skyndilega : þetta er maðurinn í draumnum .
Það var kapteinn Aspinall .
Hann virðist gera fleira en aðstoða veiðimenn við ána sjálfa , og bregða fyrir hjá Myrkhyl .
" Birna segir að lokum að kapteinn Aspinall hafi um áratugi verið hulinn leyndarhjúpi , því eftir að hafa verið þetta mörg sumur við ána og verið kunugur heimamönnum , hvarf hann svo skyndilega af sjónarsviðinu og enginn vissu hvað varð af honum .
" En nú höfum við fengið svörin og þessar stórmerkilegu bækur og myndir frá tíma hans hér við ána , " segir hún .
" Þetta er svolítið eins og að fá gamlan fjölskylduvin heim .
" Taldi Aspinall óþarft að veiða meira á sumrinu Árið 1958 rifjaði Þórarinn Sveinsson læknir , sem var öll sumur aðstoðarmaður kapteins Aspinalls við Norðurá , það upp í grein í tímaritinu Veiðimanninum þegar Bretinn veiddi metlaxinn í ánni , sumarið 1932 .
Þórarinn segir svo frá : " Dag þann , er laxinn var veiddur , var veðri svo háttað , að á var sunnangola og rigning öðru hvoru .
Hafði gengið mikil rigning undanfarið , en var í uppstyttu .
Mikill vöxtur var í ánni , og taldi capt .
Aspinall óveiðandi norðanverðu við Myrkhyl , nema þá niðri í rennum .
Hinsvegar hafði hann oft fengið góða veiði að sunanverðu við lík skilyrði , og hélt hann nú þangað , eftir að hafa veitt nokkuð á eyrinni , neðan við Laxfoss .
Meðfram norðurbakkanum við Myrkhyl eru djúpar rennur og klapparhryggir , eins og þeir þekkja , er þar hafa verið .
Skaga smánef fram í ána á tveim eða þrem stöðum .
Ofan við efsta nefið hóf Aspinall veiði sína , enda þótt honum þættu litlar líkur fyrir veiði þar vegna straumflugs í ánni .
Miðað við svona mikið vatn , var hann með mjög litla flugu , Blue Charm nr. 5 eða 6 .
Hann hafði ekki kastað mörgum köstum , er þriflega var tekið á móti , og síðan var blátt strik niður allan hyl .
Varð hann því að hraða sér fljótt í land og hlaupa á eftir laxinum .
En þá tók nú ekki betra við .
Þegar áin er í slíkum vexti , lokar hamraveggur leið þess , er fara þarf þarna niður með henni .
Með lagi má þó komast nokkuð áleiðis niður með ánni eftir syllu , sem er allmiklu ofan vatnsborðs , uppi í berginu .
Það kom í minn hlut að taka við stönginni og fara þessa leið .
Var það auðvitað minnsti þátturinn og þá um leið eina ánægjan , sem mér hlotnaðist í þessum leik ! Útrennsli úr Myrkhyl er mest að sunnanverðu , en hylurinn liggur niður með berginu að norðanverðu .
Hylurinn er mjög djúpur .
Langur klapparhryggur liggur í árbotninum til norðvesturs frá suðurlandinu og myndar langt lón niður með berginu .
Nú var nauðsynlegt að villa um fyrir þeim stóra , svo að hann hitti ekki á aðalstraumfallið út úr hylnum .
Þetta tókst , því að hann villtist inn í lónið .
Þegar hann rak sig á grynningarnar , sneri hann til baka sömu leið , allt upp undir þann stað , er hann tók , en þá sneri hann við aftur og strikaði með flughraða niður eftir , svo að útlit var fyrir , að línan dygði ekki , og var komið niður á síðustu vindinga á hjólinu , er hann stöðvaðist .
Og enn tókst að sveigja hann inn í lónið .
Þannig endurtók þetta sig þrisvar í röð .
Þá fór hann að láta sig , og að lokum var honum landað ofan við bergið , og færði ég þar í hann – í rauninni áður en hann var allur – , því að hann synti svo hægt og silalega .
Það var aldeilis upplit á capt .
Aspinall , er hann hafði dregið þennan fallega fisk .
Taldi hann , að nú væri í rauninni óþarft að veiða meira á sumrinu .
Laxinn vó , að mig minnir , þegar heim kom , 35,5 ensk pund , og eru það um 33-34 íslenzk pund .
Lax þessi var mældur nákvæmlega og gjörð eftirlíking af honum .
Einnig voru teknar af honum margar myndir ...
" 