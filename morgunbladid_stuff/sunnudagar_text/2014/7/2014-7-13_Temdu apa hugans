Hversu oft á dag stendur þú sjálfa / n þig að því að týnast í völundarhúsi eigin hugsana ? Eina stundina erum við hér , einbeitt í líðandi stund , þá næstu erum við horfin inn í þoku æskuminninga , eða hugsanir um það hvort við gleymdum að læsa útidyrunum í morgun , eða tilfinningar á borð við hræðslu eða tilhlökkun , eða framtíðaráform og óræðar væntingar , eða sígildar hugleiðingar um skoðanir annarra á okkur .
Fyrir 2.500 árum lýsti Búdda þeirri hneigð mannsandans að ráfa stefnulaust um í eirðarleysi sínu sem " öpum andans " ( e. monkey mind ) .
Með því átti hann við að mannshugurinn væri eins og apahjörð sem sveiflaði sér stöðugt áfram milli trjágreina og staldraði aðeins stutt við í einu til þess að klóra sér .
Aparnir þvaðra daginn út og kalla á athygli okkar – Ótti er sá api sem hefur hvað hæst og berst við að sannfæra okkur um allt það sem gæti mögulega farið úrskeiðis .
Mannshugurinn getur að sögn farið í gegnum mörg þúsund hugsanir á einum sólarhring .
Á sama tíma framkallar samtíminn sífellt meira ónæði og truflanir – öll afþreying er í dag tafarlaus – og því kannski ekki að undra að mörgum reynist erfitt að finna sálarfrið .
Talið er að heilastarfsemi okkar verði fyrir allt að sjöfalt meira utanaðkomandi áreiti en forfeðra okkar .
Hver maður finnur hamingjuna innra Búddistar trúa því hins vegar að hver maður geti fundið hamingju og frið innra með sér .
Leitin að henni felist ekki í því að öðlast eitthvað nýtt – til dæmis skó eða nýjan snjallsíma – heldur sé hamingjuleitin afhjúpunarferli þar sem flett sé ofan af því sem stendur hamingjunni í vegi .
Það séu hegðunarmynstur og viðbrögð , sem eiga rætur að rekja til óöryggis og ótta , sem hylji okkar sanna eðli .
Þú ert leiðin , sagði Búdda , og átti þar við að hamingju og sannleika væri ekki að finna að utanverðu .
Búdda virðist hafa verið afar vitur kennari og áttað sig vel á þeim sálrænu vandamálum sem fylgja mannlegri tilveru .
Hann benti nemendum sínum á að gagnslaust væri að reyna að berjast við apana eða flæma þá á brott , þess í stað væri lykillinn að árangri að þjálfa hugann með skipulagðri hugleiðslu , einbeita sér að djúpri öndun og róa hann þannig smám saman .
Þannig væri hægt að sefa apana friðsamlega og temja þá til undirgefni .
Að ná tökum á öpum andans getur reynst stórkostlega öflugt úrræði til þess að horfast í augu við ótta og kvíða .
Til að byrja með er gott að reyna að fylgjast með hegðun apanna , átta sig á því hvað þeir segja og hvað þeir vilja – ekki síst hræðsluapinn .
Að tileinka sér reglulega hugleiðslu og æðruleysi gagnvart eigin hlutskipti , að tala á uppbyggilegan hátt við sjálfan sig og reyna að breyta lærðum viðbrögðum sínum getur gert kraftaverk í baráttunni við óttann .
Ráð til að kyrra hugsanir Hægt er að tileinka sér ýmis ráð til þess að binda múl á apana .
1 .
Iðkum núvitund og hugleiðslu .
Reynum að lifa í augnablikinu , staðsetja hugann á sama stað og líkamann .
Sleppum fortíðinni og reynum ekki að stjórna framtíðinni .
Öndum að okkur ferskleika íslenska sumarsins , tökum okkur tíma í að finna bragð af matnum sem við neytum í dag .
Leitum að fegurð í umhverfi okkar – meira að segja verslunarmiðstöðvar á höfuðborgarsvæðinu eru fallegar ef við nálgumst þær með réttu hugarfari .
2 .
Við stjórnum viðbrögðum okkar .
Við höfum takmörkuð áhrif á það hvað gerist í lífi okkar en hins vegar höfum við ákveðið vald yfir viðbrögðum okkar .
Orsök kvíða felst oftar en ekki í skynjun okkar á vandamáli en ekki í vandamálinu sjálfu .
Hvað er það versta sem gæti gerst ? Er það virkilega svo hræðilegt þegar allt kemur til alls ? 3 .
Allir þarfnast hvíldar , andlegrar sem líkamlegrar .
Hugurinn þarf hvíld eins og líkaminn .
Einfaldar og litlar athafnir eins og göngutúr geta haft hreinsandi áhrif á andlega líðan .
4 .
Hugleiðsla .
Búdda hélt því fram að hugleiðsla væri lykillinn að því að losna undan kvíða og ótta .
Einföld hugleiðsla getur til dæmis falist í því að vera einn í kyrrð með sjálfum sér og einfaldlega fylgjast með hugsunum sínum án þess að dæma þær sem fljóta upp á yfirborðið .
