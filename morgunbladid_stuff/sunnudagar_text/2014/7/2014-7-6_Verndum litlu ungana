Til þess að vernda varp æðarfugla , stokkanda , skúfanda og fleiri tegunda við Reykjavíkurtjörn hafa verið sett upp skilti þar sem fólk er beðið um að gefa fuglum ekki brauð yfir sumartímann .
Brauðgjöfin laðar sílamáva að , en þeir eru mjög áberandi við Tjörnina .
Sífellt færri ungar komast á legg vegna þess að með auknum fjölda sílamáva eru meiri líkur á því að nýklaktir andarungar verði þeim að bráð .
Endurnar þurfa ekki á brauði að halda , þar sem nóg af fæðu er fyrir endurnar og unga þeirra í Tjörninni yfir sumartímann .
Fólk er því beðið um að sleppa allri brauðgjöf frá 15. maí til 15. ágúst og njóta þess í stað að fylgjast með ungunum vaxa og dafna .
Yfir haust- og vetrarmánuði er þó leyfilegt að gefa fuglunum við Tjörnina , sér í lagi þegar kalt er í veðri yfir háveturinn .
