Hin árlega Reykholtshátíð hófst í gær , föstudag , og stendur til sunnudags .
Einvala lið listamanna kemur fram á hátíðinni venju samkvæmt .
Óvenjumikið verður um að vera í Reykholti þessa helgina en auk Reykholtshátíðar stendur Snorrastofa fyrir veglegri dagskrá í tilefni af 200 ára afmæli norsku stjórnarskrárinnar .
Á opnunartónleikum í gærkvöld voru flutt verk eftir tvo af risum 20. aldarinnar , sónata fyrir tvær fiðlur eftir Prokofiev og strengjakvartett nr. 7 eftir Shostakovich .
Tónleikunum lauk á mögnuðum píanókvartett eftir lettneska tónskáldið Peteris Vasks , eitt dáðasta tónskáld samtímans .
Í dag , laugardag , klukkan fimm munu Steinunn Birna Ragnarsdóttir píanóleikari og Hanna Dóra Sturludóttir söngkona stíga á stokk og flytja dagskrá undir yfirskriftinni " Þjóðlegar ástríður .
Þar mun kenna ýmissa grasa auk glænýrra útsetninga eftir Þórð Magnússon á íslenskum dægurlögum .
Klukkan átta verða svo kammertónleikar þar sem þjóðleg rómantík og ástríða munu svífa yfir vötnum með verkum meðal annars eftir Grieg og Smetana .
Á lokatónleikum Reykholtshátíðar á sunnudag klukkan fjögur verður frumflutt nýtt verk eftir Huga Guðmundsson tónskáld .
Hróður Huga hefur borist víða undanfarin ár og hefur hann meðal annars tvisvar hlotið íslensku tónlistarverðlaunin auk þess að hafa verið tilnefndur til tónlistarverðlauna Norðurlandaráðs 2014 .
