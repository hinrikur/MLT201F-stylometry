Í Friðbjarnarhúsi á Akureyri er að finna hlýlegt og veglegt safn sem geymir fjölbreytt leikföng úr fortíðinni .
Safnið er tilvalinn viðkomustaður fyrir alla fjölskylduna og skemmtilegt að sjá og virða fyrir sér leikföng af öllum stærðum og gerðum sem mamma og pabbi og jafnvel amma og afi léku sér með í æsku sinni .
" Það hafa allir gaman af þessu .
Foreldrar koma hér með börnin sín og kannast við leikföng sem voru til á þeirra heimili eða vinir áttu í æsku þeirra .
Börnin kannast auðvitað við ýmislegt líka og þykir gaman að sjá skrítin leikföng sem til voru í gamla daga , allskonar skringilegar dúkkur og furðulega bíla , " segir Guðbjörg Rinsted og hlær .
Guðbjörg er myndlistarkona en hún á og rekur leikfangasafnið .
Hugmyndina að slíku safni fékk hún er hún var á ferðalagi í Finnlandi en þar heimsótti hún leikfangasafn .
" Þegar heim var komið fór ég alveg á flug og ræddi þetta við vinkonur mínar .
Ég ákvað að setja auglýsingu í Morgunblaðið og athugaði hvort fólk væri til í að gefa gömul leikföng í safn frekar en að henda þeim , " segir Guðbjörg .
" Ein sem svaraði kallinu sendi mér kassa á stærð við þvottavél , fullan af leikföngum .
Það var eins og að finna fjársjóð .
" Það tók Guðbjörgu dágóðan tíma að safna í sarpinn en eftir 18 ár var safnið orðið nógu bitastætt .
Friðbjarnarhús , þar sem safnið er til húsa , er fallegt og gamalt timburhús í Innbænum á Akureyri þar sem áður hafði verið safn um Góðtemplararegluna á Íslandi en reglan var einmitt stofnuð þar .
" Mér fannst það bara fara svo vel saman , að vera með gömul falleg leikföng í gömlu og fallegu umhverfi .
" Leikföngin sem prýða safnið eru fjölbreytt og frá ýmsum tímum .
Þar eru 100 ára gamlar dúkkur , 70 ára gamlir bangsar , tölvuspil og margt fleira .
" Það sem mér þykir afar vænt um eru gömlu tréleikföngin frá bæði Reykjalundi og frá verkstæði sem var hér á Akureyri á krepputímanum , Leikfangagerð Akureyrar .
Nýútskrifaður smiður stofnaði það þar sem hann hafði ekki vinnu á þeim tíma .
Hann ákvað að smíða leikföng sem gekk bara ljómandi vel .
Leikfangaverksmiðjan var lögð af árið 1960 því þá var farið að flytja inn svo mikið af allskyns leikföngum sem þóttu meira spennandi .
Það varð bara hallærislegt að leika sér með eitthvað sem var úr tré , " segir Guðbjörg og hlær .
Enn fær hún send leikföng sem henta vel inn á safnið og má því segja að það fari sífellt stækkandi .
" Það er dásamlegt hvað fólk er viljugt að gefa og gott að hafa einhvern vettvang til þess að sýna þessi fallegu leikföng og leyfa öðrum að njóta í stað þess að þau fari forgörðum .
" 