Hinn 20. september næstkomandi verður Vilhjálmur Hjálmarsson á Brekku í Mjóafirði 100 ára .
Af því tilefni kemur út hjá Bókaútgáfunni Hólum vandað afmælisrit eftir afmælisbarnið sjálft , Örnefni í Mjóafirði .
Þar verður að finna á 320 blaðsíðum örnefnaskrá allra jarða við Mjóafjörð , ásamt frásögnum tengdum örnefnunum og öðrum fróðleik .
Í bókinni verða einnig kort , litmyndir sem örnefni hafa verið merkt inn á og fjöldi annarra mynda .
Vilhjálmur stundaði lengi kennslu og búskap í heimabyggð sinni .
Þekktastur er hann þó fyrir hin pólitísku störf sín , en hann var lengi alþingismaður fyrir Framsóknarflokkinn í Austurlandskjördæmi og menntamálaráðherra 1974-1978 .
Þá hefur hann skrifað fjölda bóka um menn , málefni og heimabyggð sína .
Sú bók sem nefnd er hér að ofan verður síðasta ritverk hans .
Hefur enginn á Íslandi staðið fyrir bókaútgáfu svo gamall og raunar hefur Vilhjálmur á undanförnum árum sífellt bætt eigið Íslandsmet hvað þetta varðar .
Aftast í bókinni verður Tabula gratulatoria ( heillaóskaskrá ) og þar geta þeir sem vilja sýna Vilhjálmi heiður á þessum tímamótum og óska honum til hamingju með áfangann skráð nafn sitt og um leið gerst áskrifendur að bókinni , sem kostar kr. 6.480 með vsk .
og sendingargjaldi .
Hægt er að panta bókina í netfanginu erna@holabok.is eða í síma : 587-2619 .
