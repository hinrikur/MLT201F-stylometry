Snertipunktar er heiti sýningar sem verður opnuð á sunnudag klukkan 14 í Listasafni Árnesinga í Hveragerði .
Á henni gefur að líta verk eftir sjö íslenska myndlistarmenn sem fæddir eru á árunum 1948 til 1966 .
Þeir hafa sýnt verk sín sem tveir aðskildir listamannahópar , hér á landi og erlendis , auk þess að standa fyrir rekstri sýningarrýma .
Í öðrum hópunum eru Anna Eyjólfsdóttir , Ragnhildur Stefánsdóttir , Þórdís Alda Sigurðardóttir og Þuríður Sigurðardóttir en þær ráku StartArt gallerí ásamt fleirum í nokkur ár .
Í hinum hópnum eru þeir Birgir Snæbjörn Birgisson , Helgi Hjaltalín Eyjólfsson og Helgi Þorgils Friðjónsson .
Helgi Hjaltalín rak um tíma galleríið 20m 2 , Helgi Þorgils hefur rekið Gallerí Gang heima hjá sér í þrjá áratugi og Birgir Snæbjörn rekur Gallerí Skilti við heimili sitt .
Viðfangsefni og efnisnotkun þessara listamanna eru ólík en endurspegla á forvitnilegan hátt grósku samtímamyndlistar hér á landi í dag .
Margrét Elísabet Ólafsdóttir list- og fagurfræðingur sá um að velja saman verk á sýninguna og hún segist brjóta hópana upp á sýningunni .
" Til urðu ýmiskonar tengingar á milli verkanna hér , þau tala saman á forvitnilegan hátt , " segir hún .
Allir vinna listamennirnir í marga miðla og sér þess glögglega stað á sýningunni þar sem gefur að líta málverk , vatnslitamyndir , ljósmyndir , skúlptúra , innsetningu og myndbandsverk .
" Verkin eru fjölbreytileg og ég valdi þau í samtali við listamennina .
Ég stilli gjarnan upp verkum listamanna sem fólk er ekki vant að sýna hlið við hlið , til að búa til nýtt og áhugavert samtal – og snertipunkta , " segir Margrét .
