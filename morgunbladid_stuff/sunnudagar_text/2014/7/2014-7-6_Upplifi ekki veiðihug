Freyr Jóhannesson tæknifræðingur hefur á rúmum áratug byggt upp gott biblíu- og fornbókasafn .
Sérstakt áhugamál hans er Hóla- og Skálholtsprent fyrir aldamótin 1700 .
Freyr ræðir hér um bókasöfnun í fortíð , nútíð og framtíð og eðli safnarans og fullyrðir að hann hafi aldrei legið andvaka eftir að hafa misst af bók .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Þeir liggja saman á stofuborðinu , Guðbrandur , Þorlákur , Steinn og hvað þeir allir heita .
Freyr Jóhannesson , tæknifræðingur og bókasafnari , stendur yfir þeim föðurlegur á svip og flettir þeim af varfærni .
Eys úr sér fróðleik .
Það eru forréttindi að vera í návist alvöru bókasafnara .
Maður getur ekki annað en hrifist með .
Slík er ástríðan , tilfinningin og virðingin fyrir þeim menningararfi sem þessar fornu biblíur sannarlega eru .
Þrái maður að ferðast aftur í tímann er þetta ein leiðin .
Sé andinn dreginn djúpt má auðveldlega finna lyktina af öldunum .
Freyr hefur á merkilega skömmum tíma byggt upp öndvegis safn af fágætum guðsorðabókum og öðru fornprenti .
Allt byrjaði það dag einn á því herrans ári 2001 .
Þá lagði maður nokkur hjólinu sínu fyrir utan húsakynni uppboðsfyrirtækisins Bruun Rasmussen í Kaupmannahöfn .
Hann var að koma beint úr garðvinnu og klæddur í samræmi við það , í slitnum og grútskítugum vinnugalla .
Maðurinn gekk inn , þar sem uppboð var að hefjast , og fékk sér sæti aftarlega í salnum .
Svo lítið bar á .
Hann var með skýr fyrirmæli frá Reykjavík um að bjóða í tiltekna bók , prýðilegt eintak af Þorláksbiblíu , sem föl var hæstbjóðanda .
Menn byrjuðu að bjóða og óskipta athygli vakti hvað þessi ókunnugi maður var fylginn sér .
Eftir snarpa rimmu litu prúðbúnu herramennirnir á fremsta bekk við til að sjá hver væri svo harðfylginn , og fipuðust þegar þeir sáu útganginn á samkeppnisaðilanum .
Einmitt þá lamdi uppboðshaldarinn hamrinum í púltið og bókin var slegin honum .
Á 25 þúsund danskar krónur .
Það þykir ekki hátt verð í dag .
Langafabróðir frúarinnar átti stærsta einkasafnið Þannig eignaðist Freyr Jóhannesson sína fyrstu Hólaprentsbiblíu fyrir atbeina dansks kunningja síns sem lét sig ekki muna um að bruna á hjólinu beint úr vinnunni til að bjóða í gripinn .
Íslenskir biblíusafnarar gerðu það ekki endasleppt á þessu uppboði en Sveinbjörn Blöndal , sem vinnur hjá OECD í París , festi þar einnig kaup á frægri Guðbrandsbiblíu sem laskast hafði í bruna .
Hún fór síðar á uppboð hér heima eftir að Sveinbjörn hafði eignast betra eintak af sömu bók , með eiginhandaráritun Guðbrands sjálfs .
Úr varð blaðamál enda bar mönnum ekki saman um hvenær bókin hefði brunnið .
Freyr lét ekki staðar numið í Kaupmannahöfn .
Hefur keypt hverja fornbókina af annarri en hann miðar við árið 1844 þegar Viðeyjarprent var lagt niður .
Sérstaka áherslu leggur hann á Hóla- og Skálholtsprent fyrir aldamótin 1700 .
Að sögn Freys eru þær bækur rúmlega 170 talsins , 114 prentaðar á Hólum og um 60 í Skálholti .
Langstærsta einkasafnið af þessum bókum , prentuðum á 17. öld , átti Jón Þorkelsson forni ( 1859-1924 ) , sem um árabil var þjóðskjalavörður , 92 bækur en svo skemmtilega vill til að hann er langafabróðir eiginkonu Freys , Huldu Hjálmsdóttur .
" Ég vísa oft til þess þegar hún kvartar undan bókasafninu mínu , " segir Freyr og hlær .
Séra Ragnar Fjalar Lárusson ( 1927-2005 ) átti 60 af þessum bókum en Freyr veit ekki til þess að neinn núlifandi safnari hafi jafnað þann árangur .
Fyrrnefndur Sveinbjörn Blöndal og Sverrir Kristinsson fasteignasali eigi líklega mest í dag en sjálfur á Freyr 24 af þessum Hóla- og Skálholtsbókum .
Ótrúlega fágætar bækur Spurður um sínar væntingar segir Freyr erfitt og dýrt að nálgast þetta prent , sérstaklega heilar bækur en ástand þeirra er vitaskuld mismunandi .
" Næði ég þrjátíu bókum yrði ég mjög ánægður .
Það þýddi að ég yrði hálfdrættingur á við Ragnar Fjalar vin minn .
" Spurður hvað hann vanti helst í safn sitt tilgreinir Freyr fyrst Nýja testamenti Odds Gottskálkssonar sem prentað var á Hólum 1540 og Summaríurnar þrjár sem prentaðar voru á Núpufelli í Eyjafirði , þar sem prentsmiðja var til skamms tíma , 1589 og 1591 og á Hólum 1602 .
" Þetta eru ótrúlega fágætar bækur sem vonlaust er að fá í dag .
Það á sérstaklega við um Nýja testamenti Odds og Summaríuna frá Hólum en aðeins er vitað um tvö og þrjú eintök af þessum bókum .
Almennt er talið að Summaríurnar frá 1589 og 1591 séu jafn verðmætar saman og ein Guðbrandsbiblía .
" Freyr hefur eignast þónokkrar bækur úr safni Ragnars Fjalars en einnig úr safni Friðjóns Þórðarsonar sýslumanns og séra Björns Jónssonar á Akranesi en þeir voru miklir bókasafnarar á sinni tíð .
Þá hefur Freyr keypt af Guðmundi Axelssyni á Klausturhólum og Sveinbirni Blöndal .
Fékk aðstoð hjá 118 Ýmsar leiðir eru til að kaupa bækur .
Fyrir nokkrum árum frétti Freyr af erfingjum þýsks manns sem höfðu sett gott eintak af Guðbrandsbiblíu á Sotheby ' s uppboð en ekki fengið ásættanlegt boð , og nú var biblían mögulega föl fyrir rétt verð .
Hann fékk símanúmerið hjá erfingjunum hjá kunningja sínum hér heima en svæðisnúmerið í Þýskalandi vantaði .
Með útsjónarsemi tókst starfsmönnum 118 að finna út úr því og Freyr komst í samband við erfingjana – og keypti af þeim biblíuna .
" Ég á 118 mikið að þakka , " segir hann og brosir .
" Maður á mínum vegum hitti síðan fulltrúa erfingjanna í London og þar á hótelbar skiptust þeir á umslagi og tösku með biblíunni .
Nærstaddir hafa trúlega haldið að þarna færu fram skuggalegri viðskipti en með biblíu .
Ég frétti seinna að þýska fjölskyldan notaði andvirði biblíunnar til að fjármagna þotuflugnám elsta sonarins .
Þar með er þetta eina staðfesta dæmi þess að guðsorð hafi komið manni til himna .
" Annað eintak af Guðbrandsbiblíu eignaðist Freyr þegar hann var að meta bókasafn úti í bæ .
Fann það á lausum blöðum , misheillegum .
" Ég ákvað að kaupa þessi blöð á sanngjörnu verði til að bjarga þessum menningarverðmætum frá glötun en Jón Trausti rithöfundur átti þetta eintak á sínum tíma .
Ég lét gera við blöðin fyrir sjö hundruð þúsund krónur og fyrst ég var búinn að því varð að binda bókina inn .
Það kostaði tvö hundruð þúsund .
Einhverjum finnst þetta örugglega tóm vitleysa en í mínum huga er ekki eðlismunur á því að láta merka bók koðna niður og gamalt sögufrægt hús .
Hvort tveggja er menningarverðmæti .
" Fæddist inn í bókaheim Eins og svo margir af hans kynslóð er Freyr fæddur á miklu bókaheimili .
Bækur voru í stofunni , öllum herbergjum og öllum geymslum .
Foreldrar hans voru Jóhannes Friðlaugsson kennari , skáld og bóndi í Aðaldal og Jóna Jakobsdóttir húsfreyja .
" Maður fæðist inn í þennan heim .
Mér hefur alltaf þótt mjög notalegt að hafa bækur í kringum mig , " segir hann .
" Sama máli gegnir um systkini mín .
Þegar eldri systir mín , Heiður , kemur í heimsókn vill hún hvergi sofa nema þar sem bækurnar eru flestar .
Einn bræðra minna , Snær , sem nú er látinn , var bókasafnari og fornbókasali til fjölda ára .
" Freyr var aðeins fjögurra ára þegar hann fékk fyrst bók í jólagjöf .
Hann byrjaði að lesa Þjóðsögur Ólafs Davíðssonar sjö ára og heillaðist strax af þeim heimi .
Þegar hann byrjaði svo að safna bókum fyrir fullorðna urðu þjóðsögur fyrir valinu .
Hann kveðst þó aldrei hafa safnað þeim sérstaklega gegnum tíðina .
Sjaldan fellur eplið langt frá eikinni og Freyr segir að sonur sinn , Sindri Freysson rithöfundur , hafi svolgrað þjóðsögur í bernsku .
Freyr kveðst ekki hafa farið að safna bókum að neinu gagni fyrr en hann kom heim frá námi í Danmörku 1967 .
Hafði hvorki fjárhagslegt svigrúm né rými fram að þeim tíma .
" Maður þarf að hafa íbúð til að geta hýst bækurnar , " segir hann sposkur .
" Á þessum tíma keypti ég einkum bækur til að lesa .
Mest sögulegan fróðleik og þvíumlíkt .
Það eru tveir flokkar bóka .
Bækur sem maður les og bækur sem maður safnar .
" Brennandi áhugi á sögulegum gripum Freyr hefur safnað ýmsu öðru en bókum um dagana .
Svo sem seðlum og frímerkjum og hefur um áratugaskeið verið í hópi umsvifamestu seðlasafnara hérlendis .
" Ég byrjaði að safna seðlum fyrir rúmri hálfri öld .
Það var í gegnum seðlasöfnunina sem ég kynntist séra Ragnari Fjalari og tókst með okkur góð vinátta .
Ragnar var safnari af Guðs náð , ótrúlega útsjónarsamur og fylginn sér .
Hann seldi mér seðlasafnið sitt árið 1984 .
Ég safnaði seðlum áfram eftir það og geri í raun og veru enn .
Það er mikill uppgangur í heiminum í söfnun seðla og mynta og í Bandaríkjunum einum var veltan á markaði fyrir fágæta seðla og mynt um 5 milljarðar dollara í fyrra , þar af seldist á uppboðum fyrir tæplega 400 milljónir dollara .
Ég hef heldur grisjað seðlasafnið seinni árin .
" Talið berst að eðli safnarans og Freyr segir númer eitt , tvö og þrjú að hafa brennandi áhuga á sögulegum gripum og varðveislu þeirra .
Safnarar þurfi líka að eiga peninga og vilja til að setja þá í söfnunina .
" Sumum finnst furðulegt að eyða peningunum í gamlar bækur en sjá svo ekkert athugavert við það að setja milljónir í fjallabíla , breyta þeim og bæta .
Er ekki betra að eiga einstaka bók en fjöldaframleiddan bíl sem ryðgar bara niður á skömmum tíma ? Ég spyr ! " Hann segir safnarann líka verða að búa að mikilli þolinmæði og skynsemi .
Hann þurfi að vera tilbúinn að bíða eftir " bráð " sinni , árum og jafnvel áratugum saman og kaupa hana ekki á hvaða verði sem er .
Útsjónarsemin getur víst fært fjöll .
Þess utan verður safnarinn auðvitað að hafa góð sambönd .
Hann þarf að þekkja aðra safnara og hvernig þeir hugsa .
Glott brýst fram á andliti Freys þegar hann er spurður um ríg milli safnara .
" Þegar menn eru að safna sömu hlutunum geta auðvitað orðið árekstrar .
Það er eðli safnarans að vilja vera á undan keppinautum sínum .
Sjálfur hef ég ekki lent í slíku kapphlaupi en þær sögur eru oftast fremur daprar .
" Eins og aðrir safnarar hefur Freyr lent í því að missa af bók , jafnvel þegar hann taldi hana í hendi .
Slíkt ólán heldur þó ekki fyrir honum vöku .
" Ég þekki og hef þekkt safnara sem eflaust hafa misst svefn við sambærilegar aðstæður .
Það geri ég ekki sjálfur .
Ég verð ekki að eiga bækur enda þótt það sé gaman .
Ég upplifi ekki veiðihug eins og þessir allra ástríðufyllstu safnarar .
" Hvernig fer þá með íslenska menningu ? Bókasöfnurum fer fækkandi á Íslandi , það staðfestir Freyr .
Þeim sem safna gamla Hóla- og Skálholtsprentinu hefur til dæmis fækkað mikið á umliðnum árum .
" Þessir safnarar eru sennilega innan við tíu í dag .
Það er að segja menn sem safna þessu prenti af alvöru .
Það er samt ekkert undarlegt þar sem menn þurfa að hafa burði í þessa söfnun og eintökin af bókum í umferð eru yfirleitt ekki nema fimm til tíu talsins , og þar af leiðandi ekki grundvöllur fyrir fleiri söfnurum .
Það var til dæmis vont að missa stóran hluta af safni séra Ragnars Fjalars til Hóla eftir fráfall hans .
Það þýðir að þær bækur eru farnar út af markaðnum og koma ekki aftur .
" Freyr hleypir brúnum þegar spurt er hvort hann tilheyri mögulega síðustu kynslóð fornbókasafnara á Íslandi .
Hvort þessu ljúki hreinlega þegar hún stígur út af sviðinu .
" Það vona ég svo sannarlega ekki .
Hvernig fer þá með íslenska menningu ? Hætti menn að safna fornbókum geta þeir alveg eins hætt að gera upp gömul hús og grafa upp fornminjar .
Bókasafnarar eru að safna sögunni og hafi menn ekki lengur áhuga á henni er búsetu sjálfhætt í þessu landi .
Við erum sagan .
" Íslenskar biblíur fram til 1841 Guðbrandsbiblía , prentun lauk á Hólum 1584 .
Fyrsta útgáfa biblíunnar allrar á íslensku og ein mesta gersemi íslenskrar bókasögu .
Nýja testamenti Odds Gottskálkssonar var fellt inn í þá útgáfu en að öðru leyti var þýðingin gerð af Guðbrandi Þorlákssyni biskup , Gissuri Einarssyni og fleirum .
Upplagið var um 500 eintök og myndir um 30 talsins .
Verð á útgáfutíma var 8-12 ríkisdalir sem svaraði til tveggja til þriggja kýrverða .
Að sögn Freys er vitað um 45 eintök af Guðbrandsbiblíu í dag , þar af eru 20 í einkaeign .
Þorláksbiblía , prentuð á Hólum og gefin út á árunum 1637-44 .
Hún er kennd við Þorlák Skúlason biskup , dótturson Guðbrands Þorlákssonar .
Um er að ræða endurskoðaða útgáfu af Guðbrandsbiblíu með hliðsjón af Biblíu Lúthers og danskri þýðingu .
Upplagið var um 500 eintök og var verðið svipað og á Guðbrandsbiblíu á þeim tíma , það er tvö til þrjú kýrverð .
Að sögn Freys er vitað um 52 eintök af Þorláksbiblíu í dag , þar af eru 32 í einkaeign .
Steinsbiblía , prentuð á Hólum árið 1728 .
Kennd við Stein Jónsson biskup .
Um er að ræða endurþýðingu á Þorláksbiblíu með dönskuna að leiðarljósi .
Upplagið er talið hafa verið um 1.000 eintök og kostaði biblían nýútkomin 7 ríkisdali .
Vajsenhússbiblía , prentuð í Kaupmannahöfn 1747 á munaðarleysingjahæli sem byggði afkomu sína á útgáfu guðsorðabóka .
Byggð að miklu leyti á Þorláksbiblíu og bætti úr brýnni biblíuþörf þess tíma .
Upplagið var um 1.000 eintök .
Að útgáfunni stóð Ludvig Harboe .
Biblían kostaði óinnbundin 1 ríkisdal , en innbundin með spennslum 2½ ríkisdal .
Þetta var ekki hátt verð miðað við fyrri Biblíuútgáfur , enda hafði markmiðið verið að gefa alþýðunni kost á að eignast Heilaga ritningu .
Grútarbiblía eða Hendersons-biblían , prentuð í Kaupmannahöfn 1813 á miklum stríðstímum .
Skotinn Ebenezer Henderson stóð fyrir útgáfunni en Hið breska og erlenda biblíufélag stóð straum af kostnaði ásamt biblíufélögum í Edinborg , Holtsetalandi og Fjóni .
Í bókinni eru nokkrar meinlegar prentvillur , þeirra frægust " harmagrútur Jeremíæ " sem kemur fyrir á sjö stöðum .
Átti auðvitað að vera " harmagrátur Jeremíæ " .
Fyrir vikið er biblía þessi gjarnan nefnd Grútarbiblía .
Upplagið var um 5.000 einstök .
Viðeyjarbiblía , prentuð í Viðey 1841 að tilhlutan Ólafs Magnússonar Stephensen sem mun hafa kostað útgáfuna að mestu .
Þýðingin var endurskoðuð , sumt þýtt úr frummálunum og margt lagfært frá eldri dönskuskotnum þýðingum .
Fyrsta útgáfa Hins íslenska biblíufélags .
Viðeyjarbiblía var gefin út í 1.400 eintökum og kostaði hvert eintak 4 ríkisdali og 48 skildinga .
