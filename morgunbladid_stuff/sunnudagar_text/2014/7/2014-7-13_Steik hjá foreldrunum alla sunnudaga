Sumarið er annatími hjá Guðbrandi Benediktssyni , sagnfræðingi og safnafræðingi , en hann er nýskipaður safnstjóri Borgarsögusafns Reykjavíkur , sem sameinar Árbæjarsafn , Landnámssýninguna í Aðalstræti , Ljósmyndasafn Reykjavíkur , Sjóminjasafnið og Viðeyjarsafn .
Hvað eruð þið mörg í heimili ? Við erum fimm í fjölskyldunni og búum í hinu frábæra hverfi Ártúnsholti .
Rakel Reynisdóttir hjúkrunarfræðingur er eiginkona mín , svo eru það börnin Arnheiður Erla , verðandi menntskælingur , Benedikt sem er í Árbæjarskóla og Brynja Kristín í Ártúnsskóla .
Hvað áttu alltaf til í ísskápnum ? Það er að sjálfsögðu alltaf til lýsi , mjólk , ostur og ávaxtasafi .
Já , og haframjöl .
Hvað fer fjölskyldan með í mat og hreinlætisvörur á viku ? Ætlir það séu ekki um 40-50 þúsund að jafnaði .
Hvar kaupirðu helst inn ? Helst fer ég í Krónuna .
Það er svo langt að fara suður í Fjarðarkaup , þó að ég haldi mikið upp á þá búð frá því að ég bjó í Garðabæ í fyrndinni .
Hvað freistar helst í matvörubúðinni ? Maxi popp , sælkeraólífur og svo sushi , en maður getur fengið alveg prýðilegt sushi í Krónunni .
Hvernig sparar þú í heimilishaldinu ? Fjölskylda mín er mjög samheldin og íhaldssöm á hefðir .
Við förum alltaf til foreldra minna í sunnudagssteik .
Fyrir utan gleði og ánægju sem það veitir hefur það reynst afar ekónómískt .
Hvað vantar helst á heimilið ? Það er fátt sem mér dettur í hug .
Vissulega mætti vera meiri sól í garðinum svona almennt þetta sumarið en við því er fátt að gera .
Eyðir þú í sparnað ? Já , ég reyni að leggja eitthvað fyrir og svo að eyða sem mestu í eitthvað uppbyggilegt og skemmtilegt , sem sparar áhyggjur , svekkelsi og leiðindi .
Skothelt sparnaðarráð ? Það er auðvitað afar gagnlegt og hverjum manni hollt að koma í heimsókn á Árbæjarsafn og kynnast lífi og kjörum fólks á árum áður , m.a. neyslu og húsakosti .
Þannig geta menn sett eigin tilveru í ákveðið samhengi .
Fyrir utan gagnsemina er heimsókn á safnið ákaflega skemmtileg .
Og svo má auðvitað spara sér stórfé með því að kaupa Menningarkort og vera fastagestur á söfnum borgarinnnar .
