Friðrika Hjördís Geirsdóttir hefur í nógu að snúast þessa dagana en hún vinnur nú að annarri þáttaröð Léttra spretta á Stöð 2 .
Þar gefur hún góðar hugmyndir að afþreyingu utandyra en sjálf er hún mikið fyrir útivist .
Hún á tvo drengi , 6 og 7 ára , og þykir fátt skemmtilegra en að fræða þá um eitthvað nýtt .
Þátturinn sem allir geta horft á ? Gamlir Fóstbræðraþættir .
Við náum öll að hlæja að þeim .
Maturinn sem er í uppáhaldi hjá öllum ? Ætli það sé nú ekki bara heimagerð pitsa .
Þá fá allir að velja sér sitt álegg og allir glaðir .
Skemmtilegast að gera saman ? Mér finnst virkilega skemmtilegt að fræða strákana mína um eitthvað nýtt .
Það er svo gaman að sjá hvað börn á þessum aldri ( 6 og 7 ára ) eru að hugsa og hvað þau eru fróðleiksfús .
Bestu stundirnar okkar eigum við saman í útivistinni , hvort sem að það sé í formi fjöruferðar eða við að læra eitthvað nýtt eins og að fara á kajak .
Borðið þið morgunmat saman ? Við náum því því miður allt of sjaldan á virkum dögum en erum dugleg að búa til bröns uppi í sumarbústað um helgar .
Hvað gerið þið saman heima ykkur til dægrastyttingar ? Við erum dugleg að drífa okkur út í fótbolta eða hjólatúr eftir skóla og vinnu .
Það er svo endurnærandi að fara aðeins út og hreyfa sig eftir langan vinnudag .
Hvað er á dagskrá í sumar hjá fjölskyldunni ? Við erum mjög dugleg að fara upp í sumarbústað bæði á virkum dögum og um helgar .
Það er okkar frí en hver veit nema við kíkjum út fyrir landsteinana áður en skólinn byrjar í haust .
