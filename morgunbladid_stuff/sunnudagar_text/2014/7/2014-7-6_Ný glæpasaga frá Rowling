Allt sem J.K .
Rowling snertir verður að gulli og nýjasta skáldsaga hennar , The Silkworm , er að slá í gegn .
Í fyrra sendi hún frá sér sakamálasöguna The Cuckoo ' s Calling undir dulnefninu Robert Galbraith þar sem aðalsögupersónan er Cormoran Strike sem slasaðist illa í sprengjuárás í Afganistan en rannsakar dularfull mál .
Í The Silkworm leitar eiginkona rithöfundar til Strikes en eiginmaður hennar er horfinn .
Í ljós kemur að rithöfundurinn hafði nýlokið við handrit þar sem persónur byggjast greinilega á raunverulegum persónum og þeim er ekki lýst fallega .
Útgáfa handritsins myndi leggja líf þó nokkurra í rúst .
Ýmsir vildu því örugglega gjarnan þagga niður í höfundinum .
Bókin fær afar góða dóma í Sunday Times og ýmislegt í henni er sagt minna á Agöthu Christie og Ruth Rendell .
Gagnrýnandinn segir ekki hægt að leggja bókina frá sér , hún sé ómótstæðileg sumarlesning .
Þess má geta að bókin er væntanleg í Eymundsson innan skamms .
