Eftirlætisbækur mínar les ég iðulega aftur og aftur .
Þær eru oft fyrir mér eins og ný bók í hvert skipti , eftir því á hvaða æviskeiði ég les þær .
Einn höfundur hefur verið minn helsti klettur .
Það er Þórbergur Þórðarson , sérstaklega ef eitthvað bjátar á og ég þarf lit í tilveruna .
Hann hefur fylgt mér síðan mamma lét mig lesa fyrir sig Sálminn um blómið þegar ég var sjö ára .
Ég bjó eitt sinn í íbúð á Amtmannsstíg 5 en Þórbergur lýsir því í síðasta kafla Ofvitans þegar hann var að mála eldhúsgluggann þar .
Ég sat stundum í þessum glugga og las Ofvitann .
Ég var að enda við að lesa Ameríku eftir Kafka og er forviða að ég hafi ekki lesið hana fyrr .
Hún er strax ein af mínum uppáhaldsbókum , það gerir gjósandi krafturinn , ritsnilldin og margræðnin .
Það er útilokað að ég þræli mér í gegnum bók sem mér finnst leiðinleg .
Það átti ekki við um Meistarann og Margarítu eftir Bulgakov sem ég á í afar snjáðri kilju því ég hef lesið hana svo oft .
Sjálfstætt fólk er nánast eins og ný bók við hvern lestur .
Síðast las ég hana skömmu eftir hrun og fannst hún hreinlega fjalla um hrunið ; hvernig dilkarnir bólgnuðu í verði og Bjartur tók lán út á þá og byggði sér steinsteypt hús sem ekki var búandi í vegna kulda .
Svo sprakk bólan og Bjartur missti allt sem hann hafði stritað fyrir , og flutti inn á gömlu konuna Hallberu .
Í raun er þetta nákvæm lýsing á hruninu .
Svona er þetta með góðan klassískan skáldskap .
Hann geymir æðri sannleik sem á sífellt við .
