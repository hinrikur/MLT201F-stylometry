" Nei , ég bjóst ekki við þessu .
Mitt fyrsta markmið var að ná að safna 50.000 krónum en ég náði því strax fyrsta daginn svo ég ákvað að stefna á 100.000 .
Það tókst líka fljótt svo nú stefni ég á að safna 200.000 , " segir Aron Guðmundsson sem safnar áheitum í Reykjavíkurmaraþoni Íslandsbanka og hefur strax tekið forystu þar í söfnuninni og safnað mest allra hlaupara .
Aron hleypur fyrir MND-félagið en móðir hans greindist með MND-taugasjúkdóminn á síðasta ári .
Aron segist í kjölfarið hafa áttað sig á því að lífið er núna en það hafi á einu augabragði breyst ; allt sem maður ætlaði að gera og upplifa seinna sé nokkuð sem megi ekki bíða .
Hann vill gefa MND-félaginu eitthvað til baka , en félagið hafi reynst fjölskyldu hans afar vel .
" Ég veit ekki af hverju þetta fór svona vel af stað , en við búum á Ísafirði , sem er lítið samfélag , og kannski hjálpar smæð samfélagins til .
Fólkið hér er tilbúið til að styðja okkur og hjálpa og fólk þjappar sér saman , " segir Aron og segir það afar góða tilfinningu .
Reykjavíkurmaraþon Íslandsbanka fer fram 23. ágúst en Aron ætlar að hlaupa 21 kílómetra .
Hann segist ekki vanur hlaupari þótt hann hafi spilað fótbolta og er hann strax byrjaður að æfa sig .
Hægt er að styðja þá hlaupara sem hlaupa fyrir ýmis góð málefni á vefsíðunni hlaupastyrkur.is .
