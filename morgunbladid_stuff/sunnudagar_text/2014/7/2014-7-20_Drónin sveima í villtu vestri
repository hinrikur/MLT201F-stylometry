Tilhugsunin um ómönnuð loftför , drón ( hér fallbeygt eins og ljón ) , kallar iðulega fram hugrenningatengsl við bandaríska hermenn við tölvuskjái í vinnuskúrum og eldflaugaárásir í fjarlægum löndum .
Talið er að Bandaríkjaher hafi fellt um 2.500 einstaklinga með drónaárásum í Pakistan til þessa og talan hækkar stöðugt .
Þessi ímynd drónsins gæti þó tekið breytingum á næstunni í ljósi þess að slíkum tækjum í einkaeigu fer stöðugt fjölgandi .
Nærtækasta dæmið er magnað loftmyndband af brunanum í Skeifunni sem birtist á vefsíðu Morgunblaðsins , www.mbl.is , hinn 6. júlí síðastliðinn .
Myndbandið var tekið upp af fjarstýrðu dróni .
Fjárfestar veðja á drón Bandaríska flugumferðareftirlitið ( FAA ) gerir ráð fyrir að um 10.000 drón í einkaeigu muni sveima um bandaríska lofthelgi árið 2017 .
Alþjóðleg samtök drónakerfaframleiðenda ( AUVSI ) halda því fram að árið 2025 geti virði drónaiðnaðar í Bandaríkjunum numið 82 milljörðum bandaríkjadollara á ári og að jafnframt geti um 100.000 bein og óbein störf orðið til .
Ástæða þess að venjulegt fólk getur nú eignast drón er sú að framleiðsla þeirra er mun ódýrari en hún var .
Fjárfestingar í drónaiðnaði hafa jafnframt aukist gríðarlega og þær endurspegla vel þær væntingar sem gerðar eru til tækninnar .
Heildarframlag áhættufjárfesta í Bandaríkjunum til dróna-sprotafyrirtækja á fyrstu 9 mánuðum ársins 2013 nam 40,9 milljónum dollara .
Til samanburðar náðu áhættufjárfestingar í sama iðnaði ekki upp í 20 milljónir dollara á öllu árinu 2012 .
Bandaríkjamenn hafa staðið fyrir skipulögðum árásum í Pakistan undanfarinn áratug með hinum alræmdu Predator- og Reaper-drónum en þeir virðast engu að síður hafa áttað sig seint á því að einn daginn kæmu drónin heim .
Í liðinni viku var tilkynnt að lögregluþyrla í New York hefði næstum lent í árekstri við borgaralegt drón í grennd við George Washington-brúna og í maí munaði engu að farþegaþota flygi á drón yfir Flórída .
Af þessum sökum hefur bandarísk lofthelgi verið kölluð nýja Villta vestrið .
Ljóst er að möguleikarnir sem ódýr drón hafa í för með sér eru nánast óendanlegir .
Þau hafa verið notuð við allt frá leitum á hamfararsvæðum til fasteignaauglýsinga .
Þau eru notuð til að taka upp bílaeltingaleiki í Hollywood-myndum , fylgjast með heimskautaís og dýrum í útrýmingarhættu .
Þá sendi stórfyrirtækið Amazon frá sér myndband á síðasta ári af tilraunaflugi dróns , sem fyrirtækið sér fyrir sér að geti séð um heimsendingar þegar fram líða stundir .
Eins og svo oft þegar tækni fleygir fram situr löggjafinn eftir , spólandi í sömu hjólförum .
Reglur FAA banna notkun borgaralegra dróna í Bandaríkjunum þó svo að gert sé ráð fyrir tilteknum undantekningum í löggjöfinni .
Nú er unnið að því að uppfæra þær reglur en hagsmunaaðilar segja að þetta ferli sé alltof hægt og önnur ríki hafi náð forskoti .
Í Japan og Ástralíu sé til dæmis drónum í auknum mæli beitt í landbúnaði og við sendingar af ýmsu tagi .
Þeir óttast því að bandaríska hagkerfið verði af miklum verðmætum .
Kvikmyndaframleiðendur sem vilja taka upp bílaeltingaleiki segja ennfremur að slík atriði verði að taka upp á erlendri grundu .
Myndband Amazon var sömuleiðis ekki tekið upp í Bandaríkjunum en fyrirtækið hefur ekki gefið upp hvar það var gert .
Áhyggjur af eftirlitssamfélagi Óhætt er að segja að drónið sé komið til að vera í daglegu lífi þó svo að óvíða á Vesturlöndum séu til staðar lagarammar utan um notkun þess .
Bandaríkjaþing hefur veitt FAA frest til ársins 2015 til að gefa út reglur sem heimila notkun borgaralegra dróna .
Gífurlegir hagsmunir eru í húfi og eftirspurnin eykst stöðugt .
Hins vegar er mörgum spurningum ósvarað og ýmis mannréttindasamtök hafa lýst yfir áhyggjum sínum af því að upp rísi umsvifamikið eftirlitssamfélag þegar hvert einasta heimili getur sent upp lítið drón til að fylgjast með hverju sem er .
Í mars 2014 festi Facebook kaup á Ascenta , fyrirtæki sem sérhæfir sig í þróun sólarorkuknúinna dróna .
Margir sjá jafnframt fyrir sér að hægt verði að beita drónum við mannúðarstörf , svo sem við dreifingu bólusetningarlyfja .
Drónum er nú þegar beitt við ýmis eftirlits- og leitarstörf .
Nýlega veitti Google alþjóðlegu náttúruverndarsamtökunum World Wildlife Fund ríflegan styrk til að bæta við drónaflota sinn .
Drónin eru nýtt til þess að hafa uppi á veiðiþjófum sem eltast við dýr í útrýmingarhættu .
Fælingarmáttur þeirra er einnig sagður mikill .
