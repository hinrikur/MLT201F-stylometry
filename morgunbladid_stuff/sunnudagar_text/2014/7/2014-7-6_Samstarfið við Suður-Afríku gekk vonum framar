Fyrirtækið Igló & Indí hefur í samstarfi við hjálparsamtökin Enza – Empowering Women unnið að merkilegu verkefni undanfarið sem hefur tryggt hópi fátækra kvenna aukin lífsgæði til frambúðar .
Nú búa starfsmenn Igló & Indí sig undir að auka umfang verkefnisins í von um að hjálpa enn fleiri konum .
Guðný Hrönn gudnyhronn@mbl.is Nýverið hlaut íslenska fyrirtækið Igló & Indí , sem sérhæfir sig í barnafatnaði , styrk frá Hönnunarsjóði upp á eina og hálfa milljón .
Styrkurinn hefur mikla þýðingu fyrir starfsmenn Igló & Indí því hann tryggir að fyrirtækið geti haldið samstarfi sínu við hjálparsamtökin Enza – Empowering Women áfram .
Samstarf Igló & Indí og Enza hófst sumarið 2013 og hefur gengið vonum framar að sögn Helgu Ólafsdóttur , stofnanda og yfirhönnuðar Igló & Indí , og Guðrúnar Tinnu Ólafsdóttur , framkvæmdastjóra fyrirtækisins .
Igló & Indí hafa hingað til hannað og selt handgerð hálsmen og armbönd í samstarfi við Enza en markmið þeirra er að nýta styrkinn frá Hönnunarsjóði í að auka framleiðsluna og bæta við flíkum .
Samstarfið byggist á því að starfsmenn Igló & Indí gefa sína hönnunarvinnu og kaupa síðan vöruna frá Enza á fullu vestrænu verði .
Vilja láta gott af sér leiða Þeim Helgu og Guðrúnu Tinnu er mikið í mun að geta haldið samstarfinu við Enza áfram en þær og allir starfsmenn Igló & Indí hafa alla tíð haft áhuga á að láta gott af sér leiða .
" Við teljum mikilvægt að við sem fyrirtæki og sem einstaklingar séum meðvituð um okkar samfélagslegu ábyrgð , við höfum ákveðna skyldu gagnvart samfélaginu , " útskýrir Guðrún Tinna .
Enza-samtökin einblína á að virkja fátækar konur frá Suður-Afríku í fjárhagslegu og félagslegu sjálfstæði .
Hjá Enza fara þessar konur í gegnum atvinnuskapandi uppbyggingarstarf og fá tækifæri til að mennta sig .
Þessi hugmyndafræði fannst Helgu og Guðrúnu Tinnu einstaklega áhugaverð .
" Við vildum leggja okkar af mörkum með því að gefa þessum einstaklingum kost á að auka lífsgæði sín til frambúðar upp á eigin spýtur í staðinn fyrir að veita fjárstyrk , " segir Guðrún Tinna .
Hafa öðlast sjálfstæði Þær Helga og Guðrún Tinna segja ómetanlegt að sjá hvað leitt hefur af samstarfinu .
" Þetta eru konur sem voru fátækar , ómenntaðar og höfðu jafnvel neyðst til að gefa börnin sín frá sér vegna sárrar fátæktar .
Í dag hafa þær öðlast aukið sjálfstæði og eru komnar á mun betri stað í lífinu , " segir Helga .
Þær Helga og Guðrún Tinna vonast þá til að geta hjálpað fleiri konum á komandi tímum .
" Okkar hagur liggur í því að selja meira og þannig getum við hjálpað meira með því að skapa þessum konum , og fleiri konum , áframhaldandi atvinnu , " segir Guðrún Tinna .
Helga segir samstarfið ganga vel og lítið mál fyrir starfsmenn Igló & Indí að fylgjast með ferlinu en mikil áhersla er lögð á gæði og vönduð vinnubrögð .
" Við viljum að sjálfsögðu framleiða vörur sem viðskiptavinir okkar vilja kaupa vegna þess að það tryggir að Enza-konurnar fái meiri vinnu , " útskýrir Helga sem er í beinu sambandi við konurnar í gegnum Skype og getur þannig kennt þeim ákveðið verklag og þjálfað þær .
Helga og Guðrún Tinna segja ótrúlega gleði ríkja í kringum samstarfið við Enza .
" Við fundum með þeim reglulega og hamingjan hreinlega streymir í gegnum tölvuna .
Þær hafa allar mikinn áhuga og vilja sýna okkur sínar hugmyndir , " segir Helga .
Endurnýta efni Vörurnar sem unnar eru í samstarfi við Enza eru allar úr endurnýttu hráefni sem kemur úr The Clothing Bank .
" Þetta eru klæði sem fyrirtæki frá Suður-Afríku gefa til endurnýtingar .
Þetta eru í rauninni nýjar og ónotaðar flíkur sem ekki hafa selst , " segir Helga .
Guðrún Tinna og Helga segja aukahlutina sem framleiddir hafa verið í samstarfi við Enza hafa notið mikilla vinsælda .
" Þegar vara er hönnuð og unnin með þessa samfélagslegu ábyrgð að leiðarljósi eykst verðmæti hennar .
Viðskiptavinir okkar kunna að meta hugmyndina og kaupa hálsmen og armbönd bæði fyrir börn og fullorðna , " segir Helga að lokum .
Hlutverk Enza-hjálparsamtakanna Íslensk / suðurafrísku hjálparsamtökin Enza voru stofnuð af Ruth Gylfadóttur árið 2008 .
Starfsemi samtakanna fer fram í Mbkweni-fátækrahverfinu í Afríku .
Nafn samtakanna ; " Enza " , hefur jákvæða tilvísun og merkir að framkvæma á zulu og xhosa , sem er móðurmál meirihluta landsmanna .
Markmið Enza er að beina konum í fátækrahverfum Suður-Afríku á braut sjálfsbjargar og sjálfstæðis með jafnréttissjónarmið og aukna valdeflingu að leiðarljósi .
Enza leitast ekki við að breyta samfélaginu sem konurnar búa í , heldur er einblínt á að fá Enza-konur til að bæta eigið líf við þær aðstæður sem þær búa við .
Kjarnahópur samtakanna eru konur sem hafa neyðst til að gefa frá sér barn til ættleiðingar vegna fátæktar .
Auk þess þjónar Enza öðrum konum í hverfinu sem búa við fátækt , atvinnuleysi og veikindi en vilja fræðast og auka tækifæri sín til bættra lífsskilyrða .
Í fræðslumiðstöð Enza fer fram forvarnarstarf , lífsleiknikennsla , tölvukennsla , heilbrigðisfræðsla og handavinnukennsla fyrir konur 18 ára og eldri .
Til viðbótar fer þar fram lestrarkennsla fyrir ólæsar eldri konur og aðstoð við heimanám fyrir stúlkur frá sex ára aldri .
Auk þess fer fram í fræðslumiðstöð Enza sex mánaða starfsmenntun sem miðar að því að veita Enza-konum þjálfun í rekstri smáfyrirtækja .
