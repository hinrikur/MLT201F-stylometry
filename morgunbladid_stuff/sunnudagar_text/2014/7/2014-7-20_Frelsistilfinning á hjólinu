Ingvar Ómarsson starfar sem grafískur hönnuður og viðmótsforritari hjá Dohop og stundar einnig nám í tölvunarfræði við HR auk þess að æfa og keppa í hjólreiðum allt árið um kring .
" Ég byrjaði í hjólreiðum árið 2005 en þá hafði ég engan áhuga á að keppa .
Fjallabrun var helsta áhugamálið þá og ég tók þátt í keppnum til að hafa gaman af því , en það var ekki fyrr en 2011 sem ég uppgötvaði götuhjól og " venjuleg " fjallahjól , og byrjaði að æfa það af einhverju viti .
Í dag keppi ég í nánast öllum greinum , fjallahjólum , götuhjólum , tímatöku og cyclocross , sem er vetrargrein .
" Árið 2011 stofnaði Ingvar , ásamt nokkrum félögum sínum , hjólreiðafélagið Tind og hefur hann keppt undir því nafni síðan .
" Í dag er ég Íslandsmeistari í götuhjólreiðum , og stefni á stærri keppni utan landsteinanna .
" Gælunafn : Ekki mikið notað í dag en í gamla daga var ég kallaður Kindin , helst vegna stjörnumerkisins , en ég er hrútur .
Íþróttagrein : Hjólreiðar .
Hversu oft æfir þú í viku ? Ég æfi svona sex til sjö sinnum í viku .
Yfirleitt er einn hvíldardagur á viku en á sumrin breytist þetta örlítið þegar keppnirnar taka sinn toll .
Hver er lykillinn að góðum árangri ? Fyrir mér er það agi .
Að setja sér markmið , bæði lítil markmið eins og æfingaplön og stór markmið eins og að vinna ákveðnar keppnir er eitt , en að fylgja þeim frá A-Ö er held ég það sem skiptir öllu máli .
Hvernig er best að koma sér af stað ? Bara fara út að hjóla , það besta við sportið er að þeir sem eiga hjól og aukabúnað eins og fatnað og hjálm , geta farið bara beint út að leika .
Það eru engin íþróttahús , leikvangar eða vellir sem við þurfum til að stunda íþróttina okkar .
Að skella sér á æfingu með því hjólreiðafélagi sem hentar getur komið manni hratt af stað og maður kynnist einnig skemmtilegu fólki þannig .
Hvað ráðleggurðu fólki sem vill hreyfa sig meira ? Að gera breytinguna í litlum skrefum .
Það þýðir lítið að setja sér stór markmið ef það er ekki hægt að fylgja þeim .
Einhver sem t.d. hjólar í vinnu 2-3 tíma á viku er ekki að fara að skella sér í 15 tíma æfingaprógram á einni viku .
Þar að auki er lykilatriði að hafa gaman af þessu , ég held að enginn endist í íþrótt , eða almennri hreyfingu , ef gamanið er ekki til staðar .
Hvernig heldurðu þér í formi þegar þú ferð í frí ? Reyndar eru flest af mínum fríum tengd hjólreiðum á einn eða annan hátt , en þegar ég fer í frí án hjólsins er það yfirleitt ekki í langan tíma og þá leyfi ég mér að hugsa um eitthvað annað en að æfa .
Ertu almennt meðvitaður um mataræðið ? Já og nei .
Ég veit t.d. að mataræðið mitt er ekki að hjálpa mér , og ég veit að ég get gert betur .
Það er óhætt að segja að ég sé ekki mikil fyrirmynd þegar kemur að íþróttamannslegu mataræði .
Hvað borðarðu til að halda þér í formi ? Hjólreiðamenn , eins og aðrir úthaldsíþróttamenn , þurfa mikið af kolvetnum og góðri fitu til að halda sér gangandi .
Ég borða mikið af brauði , hrísgrjónum , banönum , kjúklingi og pasta , auk þess að vera mikið fyrir allt kjöt .
En það eru fyrst og fremst kolvetnin sem ég eltist við .
Hvaða óhollusta freistar þín ? Nammi og skyndibiti , ekki spurning .
Ég er ekki sá besti í þessum efnum en það er kannski að breytast hægt og rólega .
Hvað ráðleggurðu fólki sem vill bæta mataræðið ? Ég er algjörlega óhæfur til að gefa ráð varðandi mataræði , ég er reglulega skammaður af næringarfræðingum fyrir eigið mataræði þannig að ég segi bara sem minnst .
Hvaða gildi hefur hreyfing fyrir þig ? Það er frelsistilfinningin sem ég finn fyrir á hjólinu .
Ég slepp frá öllu og ekkert angrar mig þegar ég hjóla , fókusinn er algjör og gamanið alveg í botni .
Ég hef aldrei litið á mig sem íþróttamann í þeim skilningi að ég æfi til að komast í betra form , vera sterkari eða léttari , heldur geri ég þetta til að komast hraðar , hafa meira gaman og fá meira " kick " út úr hjólinu .
Mér finnst bara gaman að fara hratt , svo einfalt er það .
Hver eru algeng mistök hjá fólki við æfingar ? Að fara of geyst út í þungar æfingar og æfa vitlaust á vitlausum tímum árs .
Ég fylgi því að byrja rólega og auka magn og erfiðleika æfinganna hægt og rólega .
Hverjar eru fyrirmyndir þínar ? Ég lít upp til margra hjólreiðamanna , alþjóðlegar stjörnur eins og Fabian Cancellara , Sven Nys og Mark Cavendish eru í uppáhaldi , en hérna heima hef ég alltaf borið mikla virðingu fyrir manni sem hjálpaði mér inn í sportið en er nú minn helsti keppinautur , Hafsteinn Ægir Geirsson .
