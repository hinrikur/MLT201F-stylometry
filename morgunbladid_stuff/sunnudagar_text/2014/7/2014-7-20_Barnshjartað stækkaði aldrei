Hvern hefði grunað það , þegar við stóðum fyrir framan spegilinn fyrir 10 árum að klæða okkur í búningana , að við yrðum ennþá að í dag ? " segir Hrefna Hallgrímsdóttir betur þekkt sem Skrítla , af yngri kynslóðinni að minnsta kosti .
Næstu helgi fagna Skoppa og Skrítla 10 ára afmæli sínu og bjóða í tilefni af því öllum í afmælið sitt sem haldið verður með heljarinnar veislu og sýningu í Fjölskyldu- og húsdýragarðinum .
Gestir borga sig inn í garðinn og fá glæsilega leiksýningu með Skoppu og Skrítlu .
Þar koma fram allar persónur sem hafa orðið á vegi þeirra í gegnum tíðina .
Skoppa og Skrítla , sem leiknar eru af Hrefnu og Lindu Ásgeirsdóttur , fæddust eins og fyrr segir fyrir 10 árum þegar þeim stöllum varð ljóst að eitthvað vantaði í íslenska barnasenu .
Þær hafa alla tíð verið tengdar inn í barnaleikhús .
" Þetta ævintýri hófst með drengnum mínum .
Ég var búin að vera búsett í Bandaríkjunum og fylgdist með bandarísku barnaefni þar .
Þegar ég kom heim aftur fannst mér vanta íslenskt barnaefni , íslenskt leikið efni .
Sonur minn hafði engan áhuga á að horfa á teiknimyndir enda skynja börn tvívítt form frekar síðar , " útskýrir Hrefna .
" Ég hafði samband við Lindu og sagði henni að við yrðum að gera eitthvað í þessu .
Sem við og gerðum .
" Hafa komið víða við Skoppa og Skrítla hafa gefið út mikið magn af efni fyrir börn og má þar nefna eina bíómynd , tugi sjónvarpsþátta , geisladiska auk þess að hafa sett upp fjórar leiksýningar .
Þá hafa þær ferðast víða um heiminn , meðal annars til Noregs , Danmerkur , Bandaríkjanna og Afríku fyrir utan allar uppákomurnar á leikskólum og fleiri stöðum .
" Það er svo gaman að rifja þetta upp , þetta er svo fljótt að líða að maður trúir því ekki hvað við erum búnar að gera mikið , " segir Linda .
" Svo er svo fyndið , að þó svo að við ferðumst á ólíka staði í heiminum þá eru börn alls staðar eins .
Þau ganga öll í gegnum þetta sama , að læra að tala , finna tilfinningar , læra litina , tölurnar , stafina .
Þau eru öll að uppgötva heiminn og læra á hann , " segir Hrefna .
" Og öllum finnst þeim jafn fyndið að detta á rassinn og labba á hurð , " bætir Linda við .
Starf Hrefnu og Lindu er því gríðarlega fjölbreytt og getur varla orðið leiðigjarnt .
" Nei , þetta er svo gefandi og skemmtilegt .
Þetta er líklega besta starf í heimi , " segir Hrefna og brosir .
Leikhúsunnendur framtíðarinnar Eins og fram hefur komið hafa Skoppa og Skrítla verið með fjórar leiksýningar sem hafa ávallt vakið mikla lukku .
" Þegar við sýndum fyrstu sýninguna okkar þá þekktu okkur fáir og við vissum í rauninni ekki hvað við máttum búast við mörgum .
Það kom okkur rosalega á óvart hvað sýningarnar voru vel sóttar og við enduðum með að vera með um 70 sýningar og var uppselt á þær allar .
Það sem er svo skemmtilegt við okkur Íslendinga er að við erum svo dugleg að fara í leikhús .
Þetta var svo frábært en þá fundum við hvað það var mikil þörf fyrir svona barnaefni , " segir Linda .
" Við erum í raun að ala upp næstu kynslóð af leikhúsunnendum , við viljum halda áfram að vera leikhúsþjóð .
En þá þurfa börnin líka að upplifa leikhúsið vel í fyrsta sinn .
Þetta á að vera góður staður fyrir þau .
Við erum líka sérstaklega ánægðar með það þegar við heyrum frá foreldrum eftir sýningar að börnin þeirra , sem höfðu ef til vill ekki mikla þolinmæði , bifuðust ekki á meðan á sýningu okkar stóð .
Þá er markmiðinu náð , " segir Hrefna glöð í bragði .
Mikil gleði í kringum börnin Markhópur Skoppu og Skrítlu er einstaklega skemmtilegur og þekkja foreldrar að miklar pælingar og vangaveltur koma frá litlum saklausum ofurhugum .
" Þegar ég var ófrísk að mínum yngsta syni , Pétri , þá var ég að skemmta í ágúst og átti að eiga í september , svo það sást ágætlega á mér að ég væri ólétt .
Börnin spurðu : " Ertu með barn í maganum ? Jaaaá , er Skrítla pabbinn ? " Auðvitað er það bara lógískt fyrir þeim ! " segir Linda og við hlæjum allar í kór .
" Börn í dag eru líka svo opin fyrir samkynhneigð og fjölbreyttu fjölskyldumynstri .
Þeirra kynslóð verður mun umburðarlyndari .
Maður skilur eiginlega ekki að það séu enn fordómar , árið 2014 .
" Teiknimyndir oft furðulegar Umræður færast út í teiknimyndir og ýmislegt efni fyrir börn .
Hrefna og Linda eru sammála um það að mikið af teiknimyndum sem sýnt er í dag sé súrrealískt og jaðri við að vera ógeðslegt .
" Auðvitað höfum við öll skoðanir á því hvað þykir skemmtilegt og leiðinlegt en það kostar mikið að framleiða svona efni , eins og við þekkjum vel , en þegar þetta er komið svona langt frá raunveruleikanum er erfitt að skilja hvernig hugmynd að slíku efni er hrint í framkvæmd , " segir Hrefna .
" Hvernig væri að framleiða aðeins meira íslenskt efni fyrir börn ? " spyr Linda og Hrefna tekur undir , " Þegar efni frá Skoppu og Skrítlu er í boði , þá horfa einnig stór börn á .
Ekkert endilega af því að þau hafa áhuga á Skoppu og Skrítlu , þar sem það höfðar meira til þeirra yngstu , heldur vegna þess að þau hafa áhuga á íslensku efni , íslenskum samtíma , íslenskt fólk að tala íslensku .
Þetta er afskaplega einfalt .
" Þær eru hins vegar báðar sammála um það að ákveðin viðhorfsbreyting hafi átt sér stað frá því að Skoppa og Skrítla urðu til og foreldrar láta sig enn meira varða hvað börnin horfa á .
" Á þessum 10 árum hafa átt sér stað algjör umskipti .
Það skiptir máli hvað börnin horfa á í sjónvarpinu .
" Ekki sambærilegt við önnur Norðurlönd Að mati Hrefnu og Lindu hefur barnaefni hér á landi orðið undir , því gjarnan er það svo að fólk vill síður borga fyrir leikið barnaefni .
" Það er alltaf barátta að reyna að lifa á listinni sinni og barnaefnið er þar ekki undanskilið .
Sem er mjög leiðinlegt því kollegar okkar í Skandinavíu eru jafnvel með nokkur hundruð manns í vinnu , bara að vinna við barnaefni .
Það er ekki hægt að bera þetta saman við Ísland , " segir Hrefna .
" En við erum líka alltaf að berjast við það hvað við erum fá .
Það er ótrúlegt að einhver geti lifað á þessu því það eru nefnilega bara ákveðið margir kúnnar .
En okkur tekst þetta og það er bara frábært .
" Færa út kvíarnar Linda er nú flutt til Kaliforníu í Bandaríkjunum og útiloka vinkonurnar ekki að fara inn á bandarískan markað með Skoppu og Skrítlu , en þær hafa fengið nafnið Koko og Kiki þar í landi .
" Hver veit nema við hoppum þangað með búninga í töskunni og skellum upp einni leiksýningu eða svo .
Bíómynd frá okkur er að koma út á ensku innan örfárra daga svo það verður mjög gaman .
En við förum bara rólega af stað .
Við erum að aðlaga okkur nýjustu tækni , nú er allt svo breytt , " segir Hrefna .
" Samskiptamiðlar eru gríðarlega mikilvægir , eins og t.d. Facebook-síðan okkar .
Einnig eru komin allskyns smáforrit og svona og erum við að þróa okkur í takt við það , " segir Linda .
Skoppa og Skrítla eru einnig að fara af stað með nýja og glæsilega heimasíðu sem fer í loftið hvað úr hverju svo aðdáendur geta fylgst enn betur með .
