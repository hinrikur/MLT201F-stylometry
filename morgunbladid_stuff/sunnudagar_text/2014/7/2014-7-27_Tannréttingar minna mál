Beinar og fallegar tennur eru forsenda fullkomins bross í augum margra .
Ekki eru allir þó svo heppnir að tennurnar leggist saman eins og best væri á kosið og eiga því framundan nokkuð strembið tannréttingarferli .
Slíkt ferli getur hins vegar verið tímafrekt og valdið fólki þó nokkrum óþægindum .
Einnig eru til þeir sem vilja láta rétta í sér tennurnar en hafa ekki áhuga á eða hreinlega vilja ekki þær hefðbundnu spangir sem boðið er upp á hjá flestum tannlæknum í dag .
Nú ættu þeir að geta glaðst sem vilja ekki spangirnar því ísraelska fyrirtækið Aerodentis hefur hannað nýja aðferð við tannréttingar sem byggist á endurteknum þrýstingi með jöfnu millibili sem beint er að tanngómnum meðan fólk sefur .
Þannig þarf ekki að beita stöðugum þrýstingi sem hefðbundnar spangir og teinar mynda .
Tennurnar og gómurinn verða því fyrir minna hnjaski með nýju tækninni að sögn dr. Orit Nadav og prófessors Meir Redlich sem hönnuðu og smíðuðu tækið í samsvinnu við verkfræðinga og tæknimenn Aerodentis .
Fallegra bros , aukið sjálfstraust , minni sársauki og hugsanlega einfaldari lausn er komin með nýrri tækni Aerodentis .
