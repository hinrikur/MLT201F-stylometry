Guðmundur Benediktsson , þjálfari karlaliðs Breiðabliks í knattspyrnu , spáði því fyrir heimsmeistaramótið að Argentína myndi standa uppi sem sigurvegari .
" Það er erfitt að spá gegn Þjóðverjum í dag eins og stemmingin er í herbúðum þeirra og í hinum eðlilega heimi ætti ég að spá þeim sigrinum en á þrjóskunni einni saman ætla ég að halda með Argentínu og halda mig við mína upphaflegu spá og segja að Argentína vinni leikinn , " segir Guðmundur , sem óttast að leikurinn verði lokaður og bæði lið bíði eftir því að hitt geri mistök .
Sterkur varnarleikur Argentínu hefur komið mörgum á óvart , enda hefur athyglin verið hvað mest á stjörnuna Lionel Messi og hæfileika hans .
Guðmundur telur að Argentínumenn þurfi sérstaklega á því að halda að vörnin verði þétt í leiknum gegn Þjóðverjum .
" Argentínumenn hafa spilað agaðan varnarleik og gefið fá færi á sér .
Það er alveg ljóst að þeir þurfa að spila þann leik áfram og enn frekar eftir að hafa horft á veisluna hjá Þjóðverjum gegn Brasilíu .
" Hann telur að Þjóðverjar muni ekki gera miklar breytingar á leik sínum heldur halda áfram að spila á sínum styrkleikum .
" Þjóðverjar virðast ekki hafa áhyggjur af neinum öðrum og láta aðra trufla sig lítið og það gerir leikinn þeirra skemmtilegan .
Ég spái 1-0 fyrir Argentínu .
" 