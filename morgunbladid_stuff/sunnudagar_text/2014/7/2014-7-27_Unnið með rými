Áhugamenn um myndlist gætu haft gaman af því að leggja leið sína í Grasagarðinn í Laugardalnum .
Þar er fleira að finna en falleg blóm og jurtir en sýning á verkum myndlistarkonunnar Lilju Bjarkar Egilsdóttur var opnuð síðastliðinn föstudag í Café Flóru í Grasagarðinum .
Á sýningunni vinnur Lilja með rýmið og sýnir málverk og skúlptúra með áherslu á gegnsæi og orku .
Lilja Björk hefur starfað við myndlist frá árinu 1990 , mest við konseptlist en undanfarið hefur hún lagt meiri áherslu á málverkið .
Lilja hefur verið búsett og starfað erlendis í tvo áratugi .
Uppruni hennar , tilfinningaleg tengsl og minningar um íslenska náttúru eru áhrifavaldar í verkum hennar .
Sýningin stendur til 10. ágúst og er opin daglega á afgreiðslutíma Café Flóru kl. 10-22 .
