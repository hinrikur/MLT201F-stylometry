Eins og áhugafólk um menningu hefur að öllum líkindum tekið eftir eru tónlistarhátíðir haldnar um land allt á sumarmánuðum .
Ein þeirra ber heitið Jazz undir fjöllum og er árleg djasshátíð sem haldin er í Skógum undir Eyjafjöllum en hátíðin verður haldin í ellefta sinn laugardaginn 19. júlí .
Ástæða gæti verið fyrir djassara landsins til að leggja land undir fót og fara í laugardagsbíltúr á Suðurlandið , því metnaður er lagður í dagskrána , nú sem endranær , og alls koma fram átta íslenskir djasstónlistarmenn .
Aðaltónleikar hátíðarinnar fara fram á laugardagskvöldið kl. 21 og bera yfirskriftina Tveir einstakir einleikarar og góður gestur .
Þar munu koma fram þeir Agnar Már Magnússon píanóleikari og Björn Thoroddsen gítarleikari .
Agnar hyggst leika nokkur af þekktari lögum Dukes Ellingtons en Björn leyfir tónleikagestum að hlýða á hans eigin útgáfur af Bítlalögunum .
" Góður gestur " tónleikanna ( sbr. yfirskrift þeirra ) verður síðan enginn annar en söngvarinn og leikarinn Egill Ólafsson en hann mun koma fram bæði með Agnari og Birni .
Fyrr á laugardeginum verður lífleg dagskrá einnig en hún fer fram í Skógakaffi .
Nægir þar að nefna söngkonuna Andreu Gylfadóttur og Skuggakvartett saxófónleikarans Sigurðar Flosasonar en Sigurður er einnig listrænn stjórnandi djasshátíðarinnar .
Með Sigurði í Skuggakvartettinum eru Þórir Baldursson , sem leikur á Hammond-orgel , Andrés Þór Gunnlaugsson gítarleikari og Einar Scheving , er leikur á trommur .
