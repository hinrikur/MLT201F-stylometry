Eini Íslendingurinn sem hlotið hefur hina eftirstjörnu Michelin-stjörnu var rekinn af Hótel Sögu og flutti erlendis og opnaði vinsælustu veitingastaði London því hann fékk ekki vinnu hér heima .
Einn þekktasti sjónvarpskokkur Bretlands , Raymond Blanc segist strax hafa séð hvað bjó í Agnari .
Júlía Margrét Alexandersdóttir julia@mbl.is Agnar Sverrisson er eini Íslendingurinn sem hlotið hefur Michelin-stjörnu en í um 15 ár hefur hann verið búsettur í Bretlandi og rekur í dag einn virtasta veitingastað London , Texture , en allt í allt rekur hann fjóra veitingastaði í borginni .
Hann og einn þekktasti sjónvarpskokkur Breta og jafnframt einn virtasti kokkur þar í landi ; Raymond Blanc , eru afar góðir vinir og Agnar kallar Blanc lærimeistara sinn .
Blanc sá fljótt hvað bjó í Agnari og hvaða árangri hann gæti náð .
Vinátta þeirra er einstök og fyrir stuttu birtist í sunnudagsútgáfu Independent viðtal við þá félaga um hvernig þeir kynntust .
Þeir félagar eru nýkomnir úr Bláa lóninu þegar við hittumst á Hótel Marína .
Á staðnum eru Bretar sem blaðamaður og ljósmyndari gefa sig á tal við meðan beðið er eftir að félagarnir renni í hlað og það spyrst út að við séum að bíða eftir Raymond Blanc .
Auðvitað er það svipað og vera að bíða eftir Nigellu eða Jamie Oliver .
Við Íslendingar , sem lærum hvaða erlendu kokkar eru þekktir í gegnum sjónvarp , þekkjum Blanc minna því þættir hans hafa ekki enn verið sýndir hérlendis .
Áður en lengra er haldið er rétt að gera aðeins betur grein fyrir því hversu stórt númer Blanc er ytra .
Fyrsti veitingastaðurinn hans , sem hann opnaði 1977 , Les Quat ' Saisons , í Oxford , hlaut 2 Michelin-stjörnur og sá næsti , sem hann er frægastur fyrir , Le Manoir aux Quat ' Saisons , er eina sveitahótelið í Bretlandi sem hefur fengið 2 Michelin-stjörnur á 30 árum .
Þar lendir frægðarfólk stundum á þyrlum til að snæða .
Hann er líka þekktur fyrir grillstaði kennda við hann sjálfan , um 20 staði í Englandi .
Hann er lærifaðir margra þekktustu kokka Bretlands og hefur alið af sér um 20 Michelin-stjörnukokka .
Árið 2007 tók hann við heiðursorðu hennar hátignar í Bretlandi , OBE , orðunni sem aðeins fólk á borð við Bítlana fær , fyrir ástríðu sína og baráttu við að vekja almenning til umhugsunar um gildi hollra máltíða sem hluta af góðu fjölskyldulífi .
Í fyrra tók hann við æðstu heiðursorðu sem veitt er í Frakklandi , Legion d ' Honneur .
Það er vonandi að matreiðsluþættir hans sem sýndir hafa verið á sjónvarpsstöðum BBC , seríur á borð við The Very Hungry Frenchman og Kitchen Secrets eða nýjustu þættirnir hans , How to Cook Well , verði sýndir hér á landi .
Það er af ótal mörgu að taka af ferli Raymonds Blanc en þess má að lokum geta að Blanc er forseti samtaka sjálfbærra veitingahúsa og sendiherra sjálfbærra útgerðarbæja í Bretlandi .
Hann er varaforseti lífrænnar garðræktunar og hefur verið í fararbroddi slíkrar ræktunar í Bretlandi .
Hann vinnur náið með Konunglega garðyrkjusamfélaginu .
Ágætur lesandi hlýtur að vera búinn að ná því hvers konar stærð maðurinn er í Bretlandi en síðast en ekki síst má nefna að hann hefur eitthvað sérstakt og mikið fram að færa til matargerðar í heiminum og hann hefur verið andlegur stuðningur við Agnar og haft óbilandi trú á honum .
Blanc hvíslar því að blaðamanni þegar Agnar bregður sér frá að hann hafi lengi viljað að Agnar gerði eitthvað líka í heimalandi sínu .
Enda þekkir Blanc það sjálfur að ræturnar eru sterkar þrátt fyrir búsetu erlendis – sjálfur er hann franskur .
Fengið ótal tilboð um að koma heim Agnar er sestur aftur .
Hvað kemur til að einn stærsti kokkur Breta tekur íslenskan kokk undir sinn verndarvæng ? " Ég vil taka það fram að ég get ekki tekið neitt kredit fyrir það sem Agnar hefur verið að gera .
Hann kom til starfa hjá mér á Le Manoir og þar kynntist ég honum fyrst .
Ég sá strax að hann hafði eitthvað sérstakt , hann var ótrúlega duglegur , hann vinnur tvöfalt á við flesta , er forvitinn og hafði þann eiginleika til að bera sem börn hafa – að vilja vita meira og spyrja spurninga .
Ég hef haft margt fólk í vinnu hjá mér og veit alltaf um leið ef menn hafa það sem þarf til að skara fram úr , " segir Blanc .
" En það má ekki skilja þetta sem svo að Agnar þræli bara og þræli – það sem hann hefur líka er skýr sýn og hugsjónir og hann vill vinna með fólki og gefa af sinni þekkingu .
Þegar Agnar vildi fara og opna sinn eigin stað vissi ég að hann væri á réttri leið með það og hvatti hann eindregið þess .
En eins og ég segi .
Agnar hefur lagt nótt við dag síðustu árin í vinnu , hann á allt kredit af sínu öllu .
" Agnar segir að þegar hann hafi hætt að vinna hjá Blanc og farið út í að opna sína eigin staði hafi Raymond verið óbilandi í að plögga Texture sem steinsnar frá Oxford-stræti .
Fljótlega bættust við þrír staðir sem Agnar opnaði í viðbót , undir heitinu 28°-50° .
Agnar segir það hafa hjálpað mjög í stóru samfélagi að maður á borð við Raymond Blanc mælti með Texture hvar sem hann kom fram í viðtölum .
Agnar hefur fengið ótal boð um að opna veitingastaði hér heima eftir að fólk sá hversu magnaða hluti hann var að gera í London .
Hann hefur ekki hingað til séð að það gengi upp enda nóg að gera úti og erfitt að reka veitingastað frá útlöndum .
Loksins þegar hann ákveður að gera eitthvað hér heima kemur því mikið á óvart hvað það er nákvæmlega .
Í stað þess að opna íburðarmikinn lúxusstað fann hann litla vegasjoppu við Miklubraut sem þarfnaðist mikilla lagfæringa .
Pínulítinn stað þar sem Íslendingar hafa gætt sér á Nizza-súkkulaði og heitum pylsum í að því er manni finnst 100 ár .
" Þetta verður lítill staður , með aðstöðu fyrir nokkra viðskiptavini innandyra en svo bílalúgu og einungis tvo rétti á matseðli , hamborgara og rif .
Raymond Blanc kom til landsins til að taka smá snúning á matnum og smakka hann og gefa sitt álit , svona rétt til að fullkomna hann .
Þetta verður hágæða skyndibitastaður og hefur fengið nafnið Dirty Burger & Ribs en staðurinn verður opnaður í ágúst , " segir Agnar .
Maður er aldrei búinn að " meika það " Það er svolítið gaman að lesa um fortíð þína , Agnar , og sjá að þetta er svolítið eins og týndi sonurinn sé snúinn heim .
Þú sagðir í viðtali fyrir nokkrum árum að þú sæir ekki fyrir þér að koma til Íslands og reka veitingastaði hér – þrátt fyrir að margir hafi farið þess á leit .
Hvað breyttist ? " Já , en sonurinn er ekki alkominn .
Hann er kominn með stað hér sem hægt er að reka í fjarvinnu .
Ég lít ekki á þetta sem veitingastað sem slíkan .
Þetta er skyndibitastaður sem er allt annað .
Þegar maður opnar veitingastað þýðir það að ég þarf að vera tiltækur allan sólarhringinn og sjá til þess að allt sé í lagi .
Þess vegna er ég að opna stað sem er með aðeins tveimur réttum .
Ég á ekki að þurfa að vera þarna alltaf og horfa á þetta daginn út og daginn inn .
Það væri of mikil skuldbinding fyrir mig út af mínum rekstri í London .
Svo er ég með góðan félaga minn , æskuvin minn Gylfa Harðarson , sem mun reka staðinn fyrir mig .
Faðir minn , Sverrir Agnarsson , hefur þá verið í því að stjórna öllum framkvæmdum á staðnum eins og herforingi .
" Af hverju byrjaðirðu í matreiðslu ? " Það var nokkuð einfalt .
Það má segja að foreldrar mínir og amma og afi hafi ýtt mér út í þetta .
Afi var að vinna á Hótel Sögu og þekkti þar til og ég fékk tækifæri til að koma og prófa að læra kokkinn .
Ég vissi ekkert hvað ég vildi gera í lífinu og var eins og maður segir " young , troubled man " .
Mér leist nú ekkert á það að eiga að byrja að elda þarna á hótelinu .
Það fyrsta sem ég sagði við kokkinn þegar ég kom var : " Hvenær er ég búinn í kvöld ? " Þetta var nú ekki mjög gáfuleg spurning .
Mér leist heldur ekkert á það að eiga að vera að vinna á kvöldin og um helgar , ég vildi bara vera að skemmta mér með vinunum .
" Síðan var það eitthvað sem skyndilega kviknaði hjá Agnari eftir hálft ár en þá var hann búinn að hugsa um það að hætta á hverjum einasta degi .
" Ég las matreiðslubókina White Heat eftir Marco White og sú bók breytti lífi mínu .
Eftir að ég kláraði námið vann ég á Hótel Sögu og var yfirmatreiðslumaður á Grillinu .
Ég var allt of ungur og mikill kjáni en hélt ég kynni þetta allt samt sem áður .
Ég var undir miklu álagi og pressu og vann eiginlega yfir mig .
Það endaði með því að ég fékk hálfgert taugaáfall og lá í rúminu í þrjá mánuði .
Ég kom aftur til vinnu eftir þann tíma en ekki tók betra við .
Ég átti að hafa kveikt í einhverjum nemanum og ég veit ekki hvað .
Ég var svo eiginlega bara rekinn þaðan .
Eða ekkert eiginlega – ég var bara rekinn ! " Agnar segir að þá hafi tekið við átta mánaða þunglyndi í sófanum .
" Það var auðvitað ekkert auðvelt fyrir mig að fá vinnu hér heima eftir þetta .
Þannig að ég ákveð að byrja alveg upp á nýtt og fer út í kringum 1999 .
" Þannig að þú nærð algerlega að snúa við blaðinu og nærð þessu flugi þegar þú kemur út ? " Já , en að ná þessum árangri tók auðvitað mörg ár .
Slíkt gerist ekki á einni nóttu .
Ég byrjaði á því að steikja hamborgara á krá og það var ekki auðveldur tími .
Ég byrjaði á Le Manoir árið 2001 og þá byrja hlutirnir hægt og rólega að snúast mér í hag og ég enda á því að verða yfirkokkur á veitingastaðnum hjá Raymond Blanc .
Síðan þá hefur þetta legið upp á við .
En þetta er alltaf jafn mikil og erfið vinna .
Maður er aldrei búinn að " meika það " eins og maður segir .
Um leið og maður heldur það – þann dag fer allt til andskotans .
Það má aldrei slaka á .
Ef eitthvað er þá þarf maður að gefa í þegar maður nær vinsældum .
" Sérsmíðað grill við Miklubraut Engu að síður hefur margt breyst þrátt fyrir að Agnars bíði alltaf mikil vinna .
Hann mætir ekki lengur klukkan sex á morgnana í vinnuna eins og hann gerði í óteljandi ár .
" Ég er ekki eins mikið í því að elda frá degi til dags því þetta er orðin mikil stjórnunarstaða .
Ég er með 130 manns í vinnu og því tilheyra margir fundir og ýmislegt sem maður þarf að taka á .
Það er því mikilvægt að vera með gott starfsfólk með sér .
Á Texture er ég við frá klukkan 12.00 - 15.00 á daginn og svo frá kl. 18.30 - 22.30 en þá fylgist ég með diskunum og er á staðnum .
" Hvernig kom það til að þú fórst að starfa hjá Raymond Blanc ? " Það var eiginlega tilviljun .
Ég frétti af því að hann væri að auglýsa eftir kokki og fór í prufu til hans .
Ég eldaði fyrir hann í tvo daga ; kjöt , fisk og grænmetisrétt og hann bauð mér vinnu eftir það og ég auðvitað tók því .
Ég ætlaði nú reyndar bara að stoppa stutt við en endaði á því að vera hjá honum í rúm fimm ár og var að lokum yfirkokkur á staðnum .
Fyrir mér er hann lærifaðir .
" Var Texture skyndihugdetta ? " Nei , ég ákvað það strax árið 1992 að ég myndi einn daginn opna stað í London ; um leið og áhuginn kviknaði fyrir alvöru hér heima .
Fyrsta árið , 2007 , var mjög gott .
Það var brjálað að gera en þegar hrunið varð fundum við auðvitað líka fyrir því , af því að við höfðum haft svo marga Íslendinga hjá okkur sem viðskiptavini .
Þetta var árstímabil en það sem bjargaði okkur var að við vorum ekki með nein lán sem gerði það að verkum að við gátum lifað þetta af .
Síðan þá hefur þetta allt legið upp á við .
" Hverju þakkarðu árangurinn ? " Árangurinn er kominn til vegna mikillar vinnu , góðs hráefnis og svo skiptir auðvitað máli allt þetta litla .
Ég legg mikið upp úr því að sama fólkið sé alltaf að vinna og er því til dæmis með lokað á sunnudögum og mánudögum til að það gangi upp .
En ég naut þess líka að fyrrverandi eiginkona mín , Þórhildur Rafnsdóttir , hafði óbilandi trú á mér og studdi mig þegar illa gekk sem og fjölskylda mín og traustir vinir .
" Raymond Blanc er afar hrifinn af staðnum við Miklubraut sem verður opnaður í ágúst og segir að Agnar muni gera þetta vel .
Agnar er búinn að láta sérsmíða fyrir sig svokallað Robota-grill sem verið er að setja saman í Bretlandi .
Það gefur matnum sérstakt kolagrillbragð og er yfirleitt notað fyrir asíska rétti en ekki til að steikja hamborgara .
Þetta verður því nokkuð spes .
Íslendingar eiga að nota íslenskt hráefni eins og hægt er Það er forvitnilegt að vita hvað hinum 64 ára gamla reynslubolta í matreiðslu þykir einkenna góða kokka .
" Góður kokkur er manneskja sem vill vita meira .
Ég er orðinn þetta gamall en vil ennþá alltaf vita meira – meira um hráefnin , tæknina , heiminn .
Ég er búinn að vera hér á Íslandi í aðeins tvo daga og aumingja Aggi – ég hef spurt hann svona 50.000 spurninga ! Ég elska að sjá hvernig fólk hagar sinni matreiðslu og ég var spenntur að koma til Íslands og prófa nýja hluti .
Við erum búnir að fara og borða á Þremur frökkum og Kol og auðvitað hamborgara hjá Agnari .
Það er gott að sjá að íslenskir kokkar nota hráefni úr sínu nánasta umhverfi hér á Íslandi og ég hvet þá til að gera það eins og þeir geta .
Ég hef unnið mikið með þetta í Bretlandi – að reyna að vekja fólk til umhugsunar um matargerð í tengslum við sitt nærumhverfi .
Með þeim hætti getur fólk komist að því hvernig aðbúnaður dýranna er .
Þetta er ekki endilega spurning um að allt sé lífrænt , þótt það sé plús , heldur að vita að þetta er að minnsta kosti staður þar sem búið var vel að öllu , dýrum og jurtum .
" Raymond er ekki að tala um að matreiðslumenn eigi að vera hollir húsbændur síns heimalands og horfa ekki út fyrir hússins dyr .
" Einu sinni var það þannig að enskir kokkar áttu að gera enskan mat , franskir kokkar franskan og svo framvegis .
Þá snerist þetta um að við sýndum heimalandi okkar virðingarvott og stæðum vörð um þjóðlega matreiðslu .
Þetta er breytt .
Heimurinn er að minnka og við erum ekki lengur föst í að hefðir megi ekki blandast saman .
Það sama má segja um viðhorf okkar til hráefnis .
Það hefur breyst .
" Blanc nefnir sem dæmi að fyrir þremur árum , hefði hann spurt hvaða kokk sem er í Bretlandi – jafnvel Michelin-stjörnukokk – hvaðan maturinn væri upprunninn sem hann væri að elda , hefði hann líklega ekki vitað það .
" Og því lengra sem við sækjum hráefnið frá heimahögunum , því ólíklegra er að við getum vitað nokkuð .
Ef fólk er svo heppið að vera með garð á það að nýta sér garðinn .
Sjóinn í kring , afurðir bóndans á næsta býli .
Þetta skiptir svo miklu máli .
Sérstaklega nú á tímum þegar við vitum ekkert hvert matvælaiðnaðurinn er að stefna .
Þetta eru í raun ógnvekjandi tímar því þetta getur þróast í slæmar áttir með fjöldaframleiðslunni allri og framleiðsluaðferðum sem eru ekki hollar fólki og við vitum lítið um .
" Hann segir að áður fyrr hafi neytendum líka staðið meira á sama hvaðan maturinn kæmi .
" Við borðuðum bara það sem borið var á borð fyrir okkur .
Ég , sem Frakki , hef borðað hrossakjöt lengi og finnst það gott .
Bretar hafa alltaf hlegið að okkur fyrir að borða það .
En hver heldurðu að hafi hlegið að lokum ? Jú , um 80 milljónir Frakka þegar þær fregnir bárust að í kjötbökum sem fengust í breskum matvöruverslunum og áttu að innihalda nautakjöt var í raun hrossakjöt .
Bretar höfðu verið að borða hrossakjöt í að minnsta kosti fjörutíu ár án þess að spyrja eða vita .
Hefurðu heyrt 80 milljónir Frakka hlæja ? Það var almennilegt ! " Raymond Blanc er algerlega sjálfmenntaður í matreiðslu .
Hann kemur úr verkamannafjölskyldu þar sem kjöt var á boðstólum tvisvar í viku .
Á sunnudögum var steik og einu sinni í miðri viku var kjúklingi eða kanínu slátrað .
Sjálfur slátraði hann sinni fyrstu kanínu þegar hann var sjö ára og verkaði hana eins og fullorðinn .
Hann segir það að vera svo nátengdur því sem maður borðar búi til virðingu fyrir matnum .
" Ég sé sálina í matnum og þetta er nátengt því líka að ég er næmur almennt , næmur á fólk .
Ég er fljótur að sjá hvort það hefur reynt eitthvað , hvort það er feimið , með ofursjálfstraust , ég tengi strax við fólk .
Aggi er einn af þeim sem eru til dæmis með stórt hjarta og hann ber það utan á sér .
En það getur líka verið hættulegt – maður er oft of berskjaldaður .
Jú , vissulega hef ég reynt að styðja Agga en hann hefur líka gefið mér mikið .
Við höfum gefið hvor öðrum mikið og ég hlakka til að sjá hvort Íslendingar verða ekki hrifnir af því sem hann er að gera hérna núna eftir allan þennan tíma .
" 