Hvernig kanntu við þig í HM-stofunni ? Bara mjög vel , það er gaman að hafa tekið aðeins þátt í þessu með þessum miklu knattspyrnugoðsögnum og sérfræðingum Guðna Bergs , Gunnleifi Gunnleifs , Heimi Hallgríms og Rikka Daða .
Björn Bragi og Hilmar Björns eru síðan snillingar í að stjórna þáttunum og halda stemningunni góðri .
Fer umtal um HM sérfræðingana á samfélagsmiðlum í taugarnar á þér ? Nei , umtalið hefur yfirleitt verið skemmtilegt og það er gaman að fylgjast með skoðanaskiptum allra HM-sérfræðinganna heima í stofu um leiki mótsins .
Fólk er hins vegar oft frakkara að láta hluti flakka um aðra á netinu en það myndi gera í venjulegum samskiptum og skoðanir fólks eru jafn misjafnar og þær eru margar .
Það eina sem fer kannski í taugarnar á mér eru ummæli sem bera vott um karlrembu eins og " ég get ekki hlustað á konu tala um fótbolta " .
En sem knattspyrnukona er ég vön svoleiðis fordómum í gegnum tíðina .
Hverjir verða heimsmeistarar ? Þjóðverjar Þú vannst þó nokkra titla í fótbolta sem leikmaður .
Stendur einhver titill upp úr ? Bandaríkjameistaratitillinn er líklega sá stærsti og sætasti , þar sem við náðum því að verða í fyrsta sæti af um 300 liðum sem eru í efstu deild NCAA .
Annars er aldrei leiðinlegt að vinna titla og allir titlarnir með KR eru eftirminnilegir .
Spriklar þú enn ? Nei , ég hef ekki tekið áhættuna á því að byrja aftur vegna höfuðmeiðsla sem ég varð fyrir 2009 .
Ég sprikla bara í staðinn hjá Gunnari Nelson og félögum í Mjölni .
Bróðir þinn , Guðmundur , spilar með KR , semur tónlist og var í landsliðinu í stærðfræði .
Eru þið öll talnaglögg í systkinahópnum ? Við erum fjögur systkinin , en þessir " minnstu " tveir , Mummi og Einar Bjarki , eru þeir talnaglöggu .
Einar er reyndar sá eini sem er stærðfræðingur og Mummi er bara platstærðfræðingur því hann er hagfræðingur að mennt .
Þú hefur búið víða um heim vegna íþróttanna .
Er gott að ala upp barn á Íslandi ? Já mér finnst það , en hef nú reyndar bara samanburð við Svíþjóð .
Ég er ánægð með leikskólana , frístundastarfið , barnaspítalann o.s.frv. og það frjálsræði sem börn geta alist upp við hérna .
Auðvitað er þó ekkert fullkomið og allt má bæta .
