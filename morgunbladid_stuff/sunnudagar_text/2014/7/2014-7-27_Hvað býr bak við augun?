Hún er ung .
Hún er falleg .
Hún er háskólamenntaður tölvuverkfræðingur .
Hún er líka ísraelskur þingmaður – og ástæðan fyrir því að mér er skapi næst að brenna ísraelska vegabréfið mitt .
Bak við þessi stóru augu , þetta saklausa andlit býr nefnilega engill dauðans .
" Á þessum orðum hefst pistill bresk / ísraelsku blaðakonunnar Miru Bar Hillel í breska dagblaðinu Independent á dögunum .
Konan sem fær þessa voðalegu einkunn er Ayelet Shaked sem situr á ísraelska þinginu , Knesset , fyrir Bayit Yehudi-flokkinn .
" Það þýðir að hún er vel til hægri við Benjamin Netanyahu , hafi menn haldið að það væri ekki mögulegt , " skrifar Bar Hillel .
Shaked hefur sætt gagnrýni að undanförnu vegna harðrar afstöðu sinnar gegn Palestínumönnum og hafa fésbókarfærslur hennar farið fyrir brjóstið á fleirum en Bar Hillel .
Þannig líkti Recep Tayyip Erdogan , forsætisráðherra Tyrklands , Shaked nýverið við Adolf Hitler .
" Létu Palestínumenn orð af þessu tagi falla myndi gjörvöll heimsbyggðin fordæma þá , " sagði Erdogan .
Þar vísaði hann til eftirfarandi fésbókarfærslu : " Bak við sérhvern hryðjuverkamann er fjöldinn allur af körlum og konum sem gera honum kleift að vinna voðaverkin .
Þau eru öll óvinahermenn og blóðið kemur yfir höfuð þeirra allra [ biblíutilvitnun , innsk .
blm ] .
Það á líka við um mæður píslarvottanna , sem senda þá til heljar með blómum og kossum .
Þær ættu að fylgja sonum sínum , það væri hið fullkomna réttlæti .
Þær eiga að fara , eins heimilin , þar sem snákarnir voru aldir .
Að öðrum kosti vaxa fleiri litlir snákar úr grasi .
" Spyrjið Palestínumenn Skömmu áður skrifaði Shaked : " Við erum ekki í stríði gegn hryðjuverkum , ekki í stríði gegn öfgamönnum og ekki einu sinni í stríði gegn palestínskum stjórnvöldum .
Veruleikinn er sá að þetta er stríð milli tveggja þjóða .
Hver er óvinurinn ? Palestínska þjóðin .
Hvers vegna ? Spyrjið hana , hún kom þessu af stað .
" Mira Bar Hillel segir þessi orð Shaked hafa fengið sig til að hugsa um móðursystur sína , Klöru , og litlu börnin hennar þrjú sem bjuggu í Kraká þegar nasistar réðust þangað inn árið 1939 .
" Þeir ákváðu að gyðingar – allir gyðingar – væru óvinurinn og þeim yrði að útrýma , ekki síst konunum og litlu snákunum sem þær væru að ala upp .
" Hvers vegna ? Spyrjið þær – þær komu þessu af stað " , eins og nasistarnir hefðu væntanlega sagt , " skrifar Bar Hillel .
Hún kynntist Klöru og börnunum aldrei enda hurfu þau af yfirborði jarðar árið 1942 .
Sömu sögu má segja um föðurbróður hennar , sem lét lífið í sömu fangabúðum og Anna Frank .
" Ég veit hvað það er að vera bjargarlaust fórnarlamb , að lifa og deyja undir oki rasískra kúgara , " skrifar Bar Hillel .
" Ég veit líka að Ísraelsmenn eru ekki lengur fórnarlömbin , heldur illvirkjarnir í hörmungunum sem nú ganga yfir .
Hamas eru sannarlega ömurlegir morðingjar , belgfullir af hatri , sem myndu glaðir uppræta Ísraelsríki væru þeir þess megnugir .
Staðreyndin er á hinn bóginn sú að það er Ísrael sem býr að skriðdrekum , eldflaugum , fallbyssum , kjarnaoddum og vörnum Golíats , meðan óbreyttir Gazabúar áttu ekkert fyrir viku og ennþá minna í dag eftir að sjúkrahús og skólar hafa verið sprengd í loft upp .
" Bar Hillel hryllir við því að fjöldi ísraelskra ungmenna hafi tekið undir málflutning Shaked upp á síðkastið og vitnar til fésbókarfærslna á borð við þessa : " Arabar , megið þið lamast og deyja kvalafullum dauða ! " Bar Hillel furðar sig líka á því að ungmennin séu hvergi bangin við að hengja ljósmyndir af sjálfum sér við færslurnar .
Með bros á vör .
" Þegar ég sé þessar englaásjónur hvetja kinnroðalaust til þjóðarmorðs gríp ég til ísraelska vegabréfsins míns og eldspýtna .
Ekki í mínu nafni , gott fólk .
Ekki í mínu nafni ! " Ayelet Shaked segir gagnrýnina á sig að undanförnu byggða á misskilningi .
Runna undan rifjum " vinstrimaskínunnar " sem noti hvert tækifæri til að koma höggi á Ísrael og kenna ríkinu um stríð sem það hafi alls ekki óskað eftir .
Í hinni alræmdu fésbókarfærslu um " litlu snákana " kveðst Shaked hafa verið að vitna til skrifa vinar síns , blaðamannsins Uri Elitzur , fyrir tólf árum .
Hann er nú látinn .
Kjarninn í máli Elitzurs sé að ráðist eitt ríki á börn annars ríkis , svo sem Hamas hafi gert með eldflaugaárásum sínum á Ísrael , geti börn þess ríkis ekki lengur verið óhult heldur .
Hafandi sagt þetta ítrekar Shaked það sjónarmið að Hamas beri alla ábyrgð á stríðsástandinu og þar af leiðandi mannfallinu að undanförnu .
" Við viljum gott líf , frið og velmegun öllum íbúum frá ánni Jórdan að Miðjarðarhafinu til handa .
Blómstri arabasamfélagið blómstrar gyðingasamfélagið og öfugt .
Svo það sé alveg á hreinu þá fordæmi ég allar árásir á óbreytta borgara , hvort sem þeir eru gyðingar eða arabar , " segir hún í The Jerusalem Post .
" En til þess að ná því markmiði verða þeir [ Hamas ] að hætta að skjóta eldflaugum á okkur .
" 