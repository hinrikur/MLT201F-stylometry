Ég man helst eftir einni bók frá því ég var krakki .
Það var kortabók um Evrópu .
Full af súluritum um mannfjölgun , veðurfar og framleiðslu .
Hef síðan haft óeðlilega mikinn áhuga á svona löguðu .
Kíki stundum inn á vef Hagstofunar að gamni mínu til að bera saman vísitölur eða til dæmis til að kynna mér mannfjöldann í Grindavík .
Bók unglingsáranna myndi vera smásagnasafnið Hrollvekjur , myndskreytt af Alfreð Flóka .
Myndirnar eru svo kynngimagnaðar og dulúðugar að þær kokgleyptu mig .
Af sögunum í bókinni eru það sögur eftir Edgar Allan Poe sem standa upp úr .
Þá sérstaklega Hjartslátturinn .
Mér finnst ég ekki hafa lesið neitt jafnspennandi og þá litlu sögu síðan .
Einhverntímann eftir tvítugt uppgötvaði ég myndasagnahöfundinn Charles Burns .
Bók hans Hard Boiled Defective Stories var uppgötvun að því leyti að þarna er myndasögubók sem höfðaði beint til mín .
Flestar myndasögur sem ég hafði lesið fram að því virðast aðallega vera fyrir börn og barnalegt fólk .
Þarna er ég að tala um Tinna , Sval og Val og þess háttar , þó ég hafi heilmikinn faglegan áhuga á teikningunum í þeim bókum .
Teiknistíllinn hjá Burns er hins vegar kaldranalegur og ofursvalur og allt andrúmsloft bóka hans er undarlegt , pönkað og eiginlega óþægilegt .
Það var ekki annað hægt en að heillast af þeim .
Eftir að strákarnir mínir fæddust koma barnabækur upp í hugann .
Bókina Allt í Einu eftir Colin McNaughton las ég oftast .
Passlega löng ( stutt ) og alltaf jafn spennandi þar sem túlkun upplesarans og spennandi þagnir halda spennunni þar til allt endar svo ljómandi vel .
Myndirnar eru fyndnar og krúttlegar en samt lausar við alla barnabókavæmni .
Síðasta bókin sem ég las og ætla að nefna hér er Hin ótrúlega pílagrímsganga Harolds Fry eftir Rachel Joyce .
Á undan las ég aðra bók eftir hana , Árið sem tvær sekúndur bættust við tímann .
Báðar bækurnar frábærar fannst mér og eiga það sameiginlegt að fjalla á djúpvitran hátt um fólk sem á erfitt með að tengja við lífið þar sem fortíðin situr föst í heilabúinu .
