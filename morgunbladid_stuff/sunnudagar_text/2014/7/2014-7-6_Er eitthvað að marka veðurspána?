Júnímánuður var sérlega hlýr á landinu , einhver sá hlýjasti frá upphafi mælinga .
Á sama tíma hafa margir landsmenn , sér í lagi á suð- vesturhorninu , horft upp í himininn og spurt hvar sumarið feli sig .
Víða vestan- og sunnanlands var júní jafnframt í hópi úrkomusömustu júnímánuða sem vitað er um .
Úrkoma í Reykjavík mældist 115,8 mm og hefur aldrei mælst svo mikil síðan samfelldar mælingar hófust 1920 .
Meðalhiti í Reykjavík var 11,2 stig og er það 2,2 stigum ofan meðallags áranna 1961-1990 og 0,9 stigum fyrir ofan meðallag síðustu tíu ára .
Frá 1871 var þessi júní sá fjórði hlýjasti sem mældur hefur verið .
Á Akureyri var meðalhitinn 12,2 stig sem er 3,1 stigi ofan meðallags áranna 1961-1990 og 2,4 stigum ofan meðallags síðustu 10 ára .
Á Mývatni var meðalhitinn í júní heilum þremur stigum yfir meðalhita síðustu tíu ára .
Gott vor ekki ávísun á sólríkt sumar Margir höfðu vonast eftir sólríku sumri á höfuðborgarsvæðinu í ár eftir ágætt vor sem var mun hlýrra en vorið 2013 .
Slík hlýindi að vori segja þó afar lítið um hvernig veðurfar mun reynast að sumri .
" Það er í raun ekkert samband þarna á milli , " segir Trausti Jónsson veðurfræðingur .
" Þegar það hefur verið svona blautt er kannski líklegra en ekki að það ástand haldist .
Það er samt ekkert hægt að segja til um það .
" Trausti tekur sem dæmi að fyrir átta árum hafi veðurfar verið mjög leiðinlegt alveg til 13. júlí en þá hafi ástandið skyndilega breyst og góður kafli tekið við .
Sumarið í fyrra var hið fyrsta á þessari öld sem var óvenjusólarlítið og margir vísa til þess sem mikils rigningasumars .
Trausti segir hins vegar að í augum þeirra sem muni sumur frá 8. , 9. og fram eftir 10. áratug síðustu aldar hafi sumarið í fyrra verið nokkuð hefðbundið .
" Fólk er góðu vant og margir af yngri kynslóðinni átta sig ekki á því að hérna hafa verið góð sumur í 16-18 ár .
Þeir sem eru kannski 25-30 ára og yngri muna ekki eftir mörgum slæmum sumrum hérna áður fyrr .
Það man til dæmis enginn undir 36-37 ára aldri eftir sumrinu 1983 .
Það var alveg skelfilegt .
Eins sumarið 1979 fyrir norðan .
" Spárnar hafa batnað mikið Trausti segir jafnframt að veðurspár hafi batnað svakalega frá því hann hóf störf fyrir 35 árum .
" Maður var mjög góður ef maður náði tveimur dögum hérna áður fyrr .
Í dag eru spárnar nokkuð áreiðanlegar þrjá til fimm daga fram í tímann .
Vikuspárnar eru líka oft góðar og tíu daga spár geta gefið ágætis vísbendingar .
Svo er hægt að segja að langtímaspárnar , kannski þriggja til fjögurra vikna spár , séu betri en að giska út í loftið .
" Ástæða þess að spár hafa batnað svo mikið er sú að tæknigeta hefur aukist ofboðslega á síðustu áratugum .
Tölvur í dag geta keyrt líkön og forrit sem tölvur fyrri tíðar réðu ekki við .
Hins vegar er það ennþá svo að skammtímaspár geta brugðist verulega .
Trausti bendir á að séu lægðir til dæmis ekki alveg rétt staðsettar geti spárnar orðið verulega frábrugðnar raunveruleikanum .
Nákvæmni tækjabúnaðar getur svo auðvitað haft mikil áhrif sömuleiðis .
Margir reiða sig til að mynda á norsku veðurstofuna , www.yr.no , sem les sjálfvirkt út úr tölum frá Evrópureiknimiðstöðinni og birtir spár í samræmi við þær .
Síðastliðinn laugardag varð einhver bilun í kerfinu í Noregi og afleiðingin var sú að hér á landi var spáð blíðskaparveðri og 28 stiga hita um allt land .
Fjöldi sólskinsstunda í Reykjavík í júní mældist vera 115 og er það 46 stundum undir meðallagi sé miðað við árin 1961-1990 , en 96 stundum undir meðallagi síðustu 10 ára .
Sólskinsstundir í Reykjavík hafa ekki verið færri síðan árið 1995 .
Í fyrra voru þær þó aðeins sex fleiri en nú .
Vorið var hins vegar mun hlýrra í ár en í fyrra .
Meðalhiti í Reykjavík árið 2013 hafði ekki verið lægri síðan árið 1989 og á Akureyri var vorið það kaldasta síðan árið 1995 .
Hin mikla úrkoma á höfuðborgarsvæðinu í sumar myndar sterka andstæðu við veturinn sem var óvenjulega þurr .
Marsmánuður var þó nokkuð úrkomumikill og togaði meðaltal fyrstu fjögurra mánaða ársins upp .
Rétt spá eða röng hjálpar til Norska spáin sem margir styðjast við vinnur sjálfvirkt úr gögnum frá reiknistofu evrópskra veðurstofa .
Í henni er gefin spá um hvernig veðrið verði klukkutíma fyrir klukkutíma .
Trausti segir að margir hafi mikið gagn af þessu fyrirkomulagi þegar þeir eru að skipuleggja eitthvað , til dæmis ferðalög eða samkomur enda finnist mörgum þægilegra að fá veðurspá fyrir tiltekinn tíma í hendur í stað þess að þurfa sjálfir að leggjast yfir og túlka textaspá .
" Ég hef stundum sagt að það sé meiri eftirspurn eftir veðurspám en réttum veðurspám .
Það hjálpar fólki við ákvarðanatöku að hafa í höndum lýsingu á því hvernig veðrið verður á tilteknu augnabliki jafnvel þótt spáin sé ekki endilega rétt .
Það getur skipt höfuðmáli hvort það mun rigna klukkan tvö eða klukkan fimm og það er þægilegra að láta spána ákveða fyrir sig hvað eigi að gera .
" Auðveldaði ákvarðanir í stríðinu Trausti segir að frægt dæmi frá stríðsárunum varpi ljósi á þetta .
" Þá vann teymi veður- og tölfræðinga að því að útbúa veðurspá fyrir næsta hálfa mánuð .
Þeir unnu að þessu í sex mánuði , fóru svo sneypulegir á fund hershöfðingjans og sögðu að verkefnið væri hreinlega ómögulegt .
Þá svaraði hershöfðinginn : " Þetta er fínt hjá ykkur , haldið áfram vinnunni og búið til fleiri spár , ég hef svo mikið gagn af þeim þegar ég er að ákveða hvenær eigi að flytja olíuna , matinn , hvert eigi að fljúga og svo framvegis .
" " Þjóðmál Halldór A. Ásgeirsson haa@mbl.is Frá 1871 var þessi úrkomumikli júní sá fjórði hlýjasti sem mældur hefur verið .
Á Mývatni var meðalhitinn í júní heilum þremur stigum yfir meðalhita síðustu tíu ára .
