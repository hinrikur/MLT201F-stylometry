Í nýútkominni bók The Zhivago Affair eftir Peter Finn og Petru Couvee er rakin útgáfusaga skáldsögunnar Dr. Zhivago eftir rússneska höfundinn og Nóbelsverðlaunahafann Boris Pasternak , en óbirtu handriti bókarinnar var árið 1956 smyglað frá Rússlandi .
Í bókinni er sögð saga Dr. Zhivago sem verður vitni að októberbyltingunni og tekur að efast um hugmyndafræði Sovétríkjanna .
Bókin kom út víða um heim og varð metsölubók sem framkallaði reiði leiðtoga Sovétríkjanna , Níkíta Krústsjovs .
Pasternak varð að afsala sér Nóbelsverðlaunum , var rekinn úr rithöfundasamtökum Sovétríkjanna og birti opinbera afsökunarbeiðni sína í Prövdu .
Vinir og kunningjar Pasternaks kepptust við að afneita honum .
Álagið hafði áhrif á Pasternak sem lést tveimur árum eftir að hann hafði verið neyddur til að hafna Nóbelsverðlaununum .
Á efri árum las Krústsjov Dr. Zhivago og sagðist iðrast framkomu sinnar í garð Pasternaks .
Höfundar bókarinnar hafa kannað ýmis skjöl , þar á meðal skýrslur sem geymdar eru í Kreml og hafa því ýmislegt nýtt fram að færa .
Í bókinni kemur fram að CIA stóð fyrir því að rússneskir gestir á heimssýningunni í Brussel árið 1958 fengu eintak af Dr. Zhivago til að hafa með sér heim til Sovétríkjanna og höfðu náttúrlega vit á því að fela bókina vandlega í farangri sínum svo hún yrði ekki gerð upptæk .
