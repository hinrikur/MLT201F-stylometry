Glæpasagnaunnendur fá sannarlega sögu við sitt hæfi í nýjustu bók J.K .
Rowling , The Silkworm .
Rowling skrifar þar undir nafninu Robert Galbraith en The Silkworm er önnur bók hennar um einfætta einkaspæjarann Cormoran Strike .
Sú fyrri er hin ágæta The Cuckoo ' s Calling , en nýja bókin er en betri .
Í The Silkworm kemur hin grimma veröld bókmenntaheimsins mjög við sögu , þar sem afbrýði , öfund og heift leika lausum hala .
Þar ber til tíðinda að rithöfundur hverfur og finnst síðan myrtur og er það morð ekki í ætt við hin snyrtilegu morð Agöthu Christie heldur er hér ómengaður óhugnaður á ferð .
Rithöfundurinn hafði skilið eftir sig handrit þar sem samferðamenn hans voru greinilega fyrirmyndir að persónum og ekki lýst á geðugan hátt – og er þá vægt til orða tekið .
Hinir grunuðu eru því allnokkrir .
Af stað fer rannsókn sem berst í ýmsar áttir áður en ráðgátan er leyst með tilheyrandi óvæntum niðurstöðum .
Rowling hefur greinilega haft gaman af því að skrifa bókina sem er hin besta afþreying og hlýtur að teljast ein skemmtilegasta glæpalesning sumarsins , enda hafa breskir gagnrýnendur hlaðið hana lofi .
Hin óvenjulega hetja , Strike , er sterk og minnisstæð persóna , maður sem þolir ekki sviðsljósið og kann ekki við athygli , sem er skemmtilegur vinkill þegar haft er í huga að konan sem skapaði Strike er ein frægasta kona heims og allt sem hún tekur sér fyrir hendur vekur áhuga fjölmiðla .
Glæpaþáttur sögunnar er vissulega spennandi og áhugaverður en hið sama á einnig um að samband Strikes við ritara sinn og hjálparhellu Robin .
Þau eru par sem lesandinn er tilbúinn að fylgja í fleiri bókum og ýmislegt á greinilega eftir að gerast í samskiptum þeirra .
Vonandi mun Rowling þar ekki stíga svipað feilspor og í lokum bókanna um Harry Potter þar Harry og Hermione enduðu ekki saman í hjónasæng eins og hefði hentað þeim svo vel , heldur giftust öðrum .
Rowling hefur játað þau mistök og við hljótum að vona að hún hafi lært af þeim .
Svo bíður maður spenntur eftir næstu bók um Cormoran Strike .
