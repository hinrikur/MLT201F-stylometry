Þáttastjórnandinn Hlynur Sigurðsson stýrir þáttaröðinni Golfið sem sýnd verður á Rúv í sumar .
Í þáttunum er fylgst með Hlyni ferðast um landið og fjalla um golf og allt sem við kemur íþróttinni á skemmtilegan hátt .
Fyrsti þátturinn var sýndur á þriðjudaginn við góðar undirtektir .
Guðný Hrönn gudnyhronn@mbl.is Þetta verður sitt lítið af hverju , við reynum að setja fróðleikinn í skemmtilegan búning , " segir Hlynur sem tók við af Gunnari Hanssyni sem stýrði þættinum áður .
Hlynur segir þættina vera með svipuðu sniði og áður en efnistökin vera örlítið öðruvísi .
" Þátturinn mun áfram höfða til kylfinga , hvort sem þeir eru með 36 í forgjöf eða núll , " útskýrir Hlynur sem vill að þátturinn sé bæði fróðlegur og góð afþreying á sama tíma .
" Við erum til dæmis með lið sem heitir hraðgolf , þá eiga kylfingarnir að hlaupa brautina og keppa á tíma , þar fáum við bæði reynda kylfinga til að keppa ásamt öðru íþróttafólki .
Svo munum við taka fyrir nokkra afrekskylfinga og kynnast þeim ásamt því að skoða nokkrar græjur sem tengjast íþróttinni .
Þá verðum við einnig með áhugaverðan lið þar sem við fylgjumst með júdókappanum Vernharði Þorleifssyni eða Venna Páer bæta sig í golfi , " segir Hlynur sem mun veita Vernharði kennslu í þáttunum og fylgjast með framför hans yfir sumarið .
" Hann er náttúrlega stórskemmtilegur karakter svo þessi liður verður sambland af fræðsluefni og skemmtiefni .
" Hlynur segir golf ekki vera kostnaðarsama íþrótt miðað við allt annað .
" Þú borgar kannski um 80.000 krónur í einhvern flottan klúbb á ári og ef þú miðar við t.d. líkamsræktarkort þá er þetta bara svipað , " útskýrir Hlynur og segir óþarfa fyrir byrjendur að kaupa dýrasta búnaðinn í upphafi .
" Hér áður fyrr hafði golfið orð á sér fyrir að vera heldrimannasport en það er að breytast .
Það getur hver sem er spilað þessa íþrótt , " útskýrir Hlynur og segir golf vera tilvalið fjölskyldusport .
" Það eru margir foreldrar sem tala um að golf gefi þeim tækifæri til að eyða tíma með börnunum sínum , " segir Hlynur sem vonar að þátturinn muni ná að vekja áhuga fólks á golfi .
" Það er leikandi hægt að spila golf á Íslandi , " segir Hlynur aðspurður að því hvort að íslenska veðráttan hafi ekki slæm áhrif á íþróttina .
" Það á alveg að vera hægt að spila golf frá lok apríl og fram í október , sem sagt um það bil hálft árið .
Svo er alltaf gaman að lengja sumarið í annan endann með því að bregða sér í golfferð til útlanda , " segir Hlynur sem kýs helst að spila golf í logni og hlýju veðri .
Hlynur byrjaði sjálfur að spila golf um aldamótin 2000 og hefur spilað reglulega síðan þá .
Hann er með 13,9 í forgjöf og er forfallinn golfáhugamaður að eigin sögn .
" Um leið og maður fer að hitta boltann vel þá fær maður dellu , " útskýrir Hlynur sem er meðlimur í golfklúbbnum Keili .
Fór holu í höggi " Það er gaman að segja frá því að ég hef einu sinni farið holu í höggi , það var á fyrstu brautinni á æfingavellinum uppi í Keili .
Það telst reyndar ekki með og ég er hundfúll yfir því , " segir Hlynur og hlær .
" Völlurinn þarf nefnilega að vera ákveðið langur til að fá inngöngu í Einherjaklúbbinn sem er klúbbur sem heldur utan um þá sem hafa farið holu í höggi .
Völlurinn er ekki nógu langur þrátt fyrir að holan sé 110 metrar sem þykir nokkuð gott , " segir Hlynur sem stefnir að því að komast í klúbbinn einn daginn .
" Það er náttúrlega frábær upplifun að spila golf í Vestmannaeyjum á góðum degi , " segir Hlynur aðspurður hvar hans uppáhaldsstaður til að spila golf sé .
" Sumir vilja meina að völlurinn í Vestmannaeyjum sé einn sá magnaðasti í heiminum , " segir Hlynur að lokum .
