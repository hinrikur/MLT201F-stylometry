Frá því að ástin knúði dyra hjá þeim í Japan árið 2005 hafa hlutirnir gerst hratt .
Samband þeirra hefur borið ríkulegan ávöxt því að börnin eru orðin fjögur og á föstudaginn áttu þau fimm ára brúðkaupsafmæli .
Fjölskylda Nicks er ekki beinlínis í túnfætinum því að hann er frá Ástralíu , en Nick og Erna hafa þrívegis flutt á milli Ástralíu og Íslands .
Sú elsta í barnahópnum er nú búin með eitt ár í grunnskóla og fjölskyldan áformar að dvelja hérlendis í nánustu framtíð .
" Nú snýst þetta ekki bara um okkur tvö heldur einnig um krakkana .
Þar sem heildin er ánægð erum við ánægð , " segir Erna þegar Sunnudagsmogginn heimsækir þau á kuldalegum miðsumarsmorgni .
Viðmótið er hins vegar afar hlýlegt og hjónin eru orðin býsna vön ýmsum spurningum varðandi hagi sína .
Enda bjuggu þau fyrsta hálfa árið í Japan , svo í rúmt eitt og hálft ár í Ástralíu , því næst tvö ár á Íslandi , þá þrjú og hálft ár í Ástralíu en hafa nú verið síðustu tvö árin hérlendis .
" Það væri stórt skref að fara aftur til Ástralíu því það myndi kalla á mikla flutninga .
Við fórum öll þangað í heimsókn um jól og áramót .
Það var mikið mál , " segir Nick og hlær að tilhugsuninni , en þess má geta að ferðalagið héðan og á hans heimaslóðir í Perth tekur rúman sólarhring .
Erna bætir við : " Fólk starði bara á okkur á flugvellinum og hópaðist að okkur til þess að bjóða fram hjálp .
Nick notaði reipi til að halda töskunum sex saman auk þess að vera með litla barnið en ég var með hin börnin þrjú og handfarangurinn .
" Ást án landamæra Erna og Nick kynntust í Aichi í Japan árið 2005 þegar þau störfuðu þar við Heimssýninguna .
Erna , sem er viðskiptafræðingur , vann við sýningarskálann sem Norðurlandaþjóðirnar sameinuðust um .
Nick , sem er menntaður leikari úr virtasta leiklistarskóla Ástralíu , var með ýmiss konar skemmtiatriði við ástralska skálann ásamt fleiri áströlskum listamönnum .
Morgunblaðið er raunar ekki fyrsta dagblaðið sem fjallar um samband þeirra Ernu og Nicks því að staðarblaðið í Aichi gerði þau að umfjöllunarefni í lok sýningarinnar .
" Ást án landamæra " og ýmislegt fleira í þeim dúr var þar að finna , en hjónin eiga japanska blaðið til minningar .
Þegar komið var að lokum Heimssýningarinnar var Erna gjarnan innt eftir því hvort hún ætlaði ekki að taka eitthvað með sér heim .
Þau sem spurðu áttu kannski frekar von á því að það yrði eitthvað úr minjagripasölunni frekar en ástralski leikarinn .
Vera kann að um nokkra einföldun sé að ræða hjá blaðamanni að kalla Nick eingöngu Ástrala .
Hann fæddist í Dublin á Írlandi og kom fyrst til Ástralíu tveggja ára gamall .
Faðir hans er frá Suður-Afríku og móðir hans frá Írlandi , en Nick segir slíka blöndu ekki óalgenga í Ástralíu .
Amma hans í föðurætt var norsk og hét Sólveig .
Foreldrar Nicks kipptu sér því ekki sérstaklega upp við að hann gengi að eiga íslenska konu .
Erna á sjálf danskar rætur að hluta og þegar fjölskyldur þeirra beggja eru lagðar saman liggja þræðirnir víða .
Með þetta í huga er viðeigandi að þau hafi kynnst á Heimssýningunni .
Fjölskyldan býr í einbýlishúsi sem lengi hefur verið í eigu fjölskyldu Ernu , en afi hennar og amma reistu það á sínum tíma .
Þar hafa Erna og Nick komið sér vel fyrir með gott rými innandyra sem utan fyrir börnin sín ungu , sem fæddust 2007 , 2009 , 2011 og 2013 .
Börnin heita bæði íslenskum og erlendum nöfnum : Kristín Lóa , Finn Hermann , Óskar Christopher og Snorri James .
Starfar í sirkusnum Hringir eins og notaðir eru í fimleikakeppnum hanga niður úr loftinu á heimili þeirra og vekja athygli blaðamanns .
Þar komum við að atvinnu Nicks , en hann starfar í Sirkus Íslands .
Þar framkvæmir hann ýmsar kúnstir eins og loftfimleika .
Nick hefur stundað þjálfun í sjö ár til þess að vera liðtækur á því sviði .
Verandi menntaður leikari segir hann störfin sem eru skyldari leiklistinni í sirkusnum , eins og trúðslætin , höfða meira til sín .
Spurður hvort hann sinni sirkusnum á ársgrundvelli segir Nick svo vera .
" Já , við sýnum í sumar en á veturna er æft .
Við erum með fínan samning við Ármann og þar er fín aðstaða .
Á bilinu maí og fram í október er hins vegar miklu meira að gera .
Fyrir utan sirkussýningarnar sjálfar sýnum við ýmis atriði við alls kyns tækifæri , eins og árshátíðir og fjölskylduhátíðir .
Sirkus er þekkt fyrirbæri á heimsvísu og ég held að Íslendingar hafi bara gaman að því að hafa sirkus einnig hér á landi .
Flestir í hópnum eru Íslendingar .
Einungis ég og Lee sýningarstjóri erum útlendingar , en hann er einnig frá Perth í Ástralíu en við kynntumst þó á Íslandi , " útskýrir Nick á prýðilegri íslensku en er hógvær þegar talið berst að íslenskukunnáttunni .
" Aðalverkfæri leikara er tungumálið .
Ég hef því ekki sóst eftir verkefnum í leiklistinni hérna enn sem komið er .
Það kemur þó að því , " segir Nick , sem leikið hefur töluvert bæði á sviði og í kvikmyndum í heimalandinu .
" Sviðslistin er meira krefjandi að mér finnst og ég hef meiri ástríðu fyrir henni .
Í sjónvarpi og kvikmyndum getur tekið tvo klukkutíma að taka upp tíu sekúndur .
Ég hef líklega fullmikla orku fyrir sjónvarpið þó að ég hafi oft tekið slík verkefni að mér , " segir Nick sposkur , en Erna segir eiginmanninn hafa haft úr nægum verkefnum að velja í Ástralíu .
" Þess vegna er ég ennþá þakklátari fyrir að hann skyldi vera tilbúinn að flytja til Íslands .
Barnanna vegna langaði mig mikið til þess að búa hérna heima og vera nærri fjölskyldunni .
Þegar ég var í fæðingarorlofi , eftir við áttum þann yngsta , fórum við til Ástralíu og Nick fékk strax vinnu í flottri uppfærslu , Shakespeare in the Park .
Hann hélt okkur uppi á leikaralaunum og það kallast gott .
" Bæði tungumálin töluð Spurð hvernig sé að ala upp fjögur lítil börn á Íslandi í dag er engan barlóm að heyra á þeim Ernu og Nick .
" Mér finnst þetta mjög þægilegt en þetta var erfitt í byrjun .
Í Ástralíu eru ekki til leikskólar í þeim tilgangi að koma þar fyrir ungum börnum fimm daga vikunnar , " bendir Nick á og Erna segir það líklega túlkað sem vanrækslu að barn sé fimm daga vikunnar í leikskóla eða hjá dagforeldri .
" Þar er gert ráð fyrir því að annað foreldrið , yfirleitt konan , sé heimavinnandi .
Þetta er einfaldlega annars konar hugsunarháttur .
Opinbera kerfið býður heldur ekki upp á þetta fyrirkomulag og því er kostnaðarsamt að vera með börn í skóla , hvað þá ef þau eru mörg .
Umhverfið í leikskólamálum er í góðum farvegi hérlendis að mínu mati en þó þarf að gera betur við leikskólakennara , " segir Erna og Nick bætir við .
" Þá má kannski segja að umhverfi skólamála í Ástralíu sé einhvers staðar mitt á milli Bandaríkjanna og Íslands en það er að færast nær bandaríska umhverfinu .
Það er því að mörgu leyti erfiðara að vera með mörg börn í Ástralíu .
" Nick getur ekki neitað því að fjarlægðin frá hans fólki sé mikil en þó hafa foreldrar hans komið oftar en einu sinni til landsins .
Ástralska tengingin fellur því ekki í gleymskunnar dá hjá börnunum .
Á heimilinu er fastmótað fyrirkomulag hvernig rætt er við börnin .
Faðirinn talar við þau á ensku og móðirin á íslensku .
Þeim er mikið í mun að börnin kynnist arfleifðinni frá báðum fjölskyldum sínum .
Engin sérstök regla er hins vegar á því hvort þau Erna og Nick ræði sín á milli á íslensku eða ensku , þar sem hvort tveggja er í boði .
Börnin eru með sterk tengsl við fjölskyldu Ernu eins og gefur að skilja , en þaðan hefur borist mikil hjálp við að halda heimilinu gangandi .
Yngsti Snorri James , er ekki með leikskólapláss .
" Ég er svo heppin að eiga góða fjölskyldu .
Mamma segir gjarnan að til að ala upp barn þurfi heilt þorp .
Ætli fjölskylda mín sé ekki mitt þorp .
Systur mínar eru svo æðislegar að börnin eiga nánast þrjár mömmur .
Pabbi sem er kominn á eftirlaun hefur hjálpað okkur ofboðslega mikið og mamma var með þá elstu í júní , en án fjölskyldunnar gætum við ekki verið bæði á vinnumarkaði .
Ísland er svo mikið fjölskylduland og þetta er íslenska stemningin .
Nú stendur til að Sirkus Íslands fari út á land að sýna og þá er spurning hvort ég og börnin gerumst " grúppíur " og eltum sirkusinn , " segir Erna og hlær .
Í óformlegu spjalli að viðtalinu loknu kemur upp úr krafsinu að blaðamaður og Erna hafa starfað á sama vinnustað .
Erna fer í tölvuna og flettir upp hversu marga sameiginlega vini við eigum á Fésbókinni og eru þeir fjórtán talsins .
" Þetta er mjög íslenskt , " segir Nick og glottir .
Stýrir rekstrarnámi fyrir hönnuði Erna Tönsberg starfar við Háskólann í Reykjavík .
Hún er verkefnisstjóri í Rekstrarnámi fyrir hönnuði sem er boðið upp á af Opna háskólanum í HR , og er unnið í samstarfi við Hönnunarmiðstöð Íslands .
Erna lauk sjálf BS-gráðu í viðskiptafræði og mastersgráðu í alþjóðaviðskiptum .
" Opni háskólinn í HR býður upp á sí- og endurmenntun fyrir sérfræðinga og stjórnendur í samstarfi við akademískar deildir HR og íslenskt atvinnulíf .
Rekstrarnám fyrir hönnuði er ný námslína sem verður keyrð samhliða Rekstrar- og fjármálanámi Opna háskólans í HR og er í raun þróun á því námi til að mæta þörfum hönnuða .
Markmiðið með náminu er ekki að breyta hönnuðum í viðskiptafólk .
Við viljum hins vegar vinna með þeim .
Við viljum fá hönnuði til okkar sem geta miðlað viðskiptaþekkingunni og brúað bilið á milli hönnuða og viðskiptageirans , " útskýrir Erna og segir áhugann á náminu vera töluverðan .
" Við höfum fengið margar fyrirspurnir og fólk hefur mikinn áhuga á þessu .
Ég hef mikla trú á því að vel muni ganga og að við getum þróað þetta nám áfram á næstu árum .
Vonandi verður eitthvað mikið og gott til úr þessu , " sagði Erna og bendir á að hönnunargeirinn sé stór hérlendis .
" Á Íslandi eru gríðarlega margir flottir hönnuðir og fólk er að gera ótrúlega hluti .
Að vera með eigin hönnun getur verið afar persónulegt .
En stundum þarf maður að fara aðeins út fyrir þægindarammann til að koma vörunni á framfæri .
Í kringum mig eru margir hönnuðir og listamenn sem eru virkilega hæfileikaríkir en oft á tíðum full hógværir .
" Sirkus Íslands Eins og fram kemur í viðtalinu starfar Nick Candy með Sirkusi Íslands , sem starfræktur er hér á landi .
Í sumar býðst Íslendingum að sjá þrenns konar sirkussýningar .
Ein er fyrst og fremst ætluð börnum , önnur er fyrir alla fjölskylduna og sú þriðja er sniðin að fullorðnum .
Fjölskyldusýningin heitir " Heima er best " og er sú stærsta sem Sirkus Íslands hefur sett upp .
Auk þess að sýna á Klambratúni í höfuðstaðnum mun hópurinn halda til Ísafjarðar , Akureyrar , Selfoss , Keflavíkur og aftur til Reykjavíkur í júlí og ágúst .
Uppistaðan í hópi listamanna Sirkuss Íslands er Íslendingar .
Sirkus Íslands er með heimasíðuna : www.sirkus.is 