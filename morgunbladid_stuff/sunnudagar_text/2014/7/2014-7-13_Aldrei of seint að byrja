Þorkell Stefánsson var orðinn 24 ára þegar hann mætti á fyrstu frjálsíþróttaæfingu sína en hann hafði áður æft körfubolta með Geislanum á Hólmavík og síðar Skallagrími í Borgarnesi .
" Ég æfði til 18 ára aldurs en þá hætti ég vegna meiðsla og ætli hæðin hafi ekki haft eitthvað örlítið að gera með það líka .
" Frá því að körfuboltaferli Þorkels lauk og þangað til hann hóf frjálsíþróttaferil sinn segist hann lítið hafa hreyft sig .
" Það má alveg segja að ég hafi gert lítið af viti þarna í millitíðinni .
Ég var orðinn ansi þreyttur á sjálfum mér þegar ég ákvað að koma mér í form og reyna að verða góður í hlaupum .
Núna er ég búinn að æfa á fullu í fimm ár og sé fyrir mér að vera í svona afreksþjálfun í tíu ár til viðbótar .
" Í dag er Þorkell hlaupari hjá ÍR og hefur best hlaupið 400 m á 50,18 sekúndum og 800 m á 1:56 , 69 .
Hann stundar meistaranám í ferðamálafræði hjá HÍ og vinnur hjá Íslandsstofu auk þess að vera styrktarþjálfari bikarmeistara Hauka í körfubolta kvenna og hjá frjálsíþróttadeild ÍR .
Þá er hann einn aðalfréttaritara á frjálsíþróttasíðunni www.silfrid.is Gælunafn : Keli og örsjaldan Bekele eða Special-K Íþróttagrein : 400 m og 800 m hlaup Hversu oft æfir þú á viku ? 6-10 sinnum : Sprettir 3-4x í viku og lyftingar oftast 3x .
Restin er skokk og léttar æfingar .
Hver er lykillinn að góðum árangri ? Að mæta á æfingar er númer eitt .
Að taka vel á því þegar það á við en vera samt skynsamur og fara ekki of geyst í æfingum .
Jafnframt að vera jákvæður og þolinmóður þegar hlutirnir ganga hægt eða þegar hindranir eru á veginum .
Að sjá hlutina með réttum augum og vera vakandi fyrir litlu sigrunum og ánægður með allar bætingar , þó að þær komi í litlum skömmtum .
Hvernig er best að koma sér af stað ? Með því að setja sér verðugt markmið , en það er ekki nóg því það þarf að vera vilji og góðar ástæður á bak við það .
Ég myndi byrja á því að finna það út hvers vegna mann langar að koma sér af stað .
Maður verður líka að passa sig að auka magn og gæði æfinga hægt og rólega .
Ekki vera í neinu heilsuátaki heldur hugsa þetta til langs tíma .
Hvað ráðleggurðu fólki sem vill hreyfa sig meira ? Að tala við einhvern sem hefur náð þeim árangri sem þú sérð fyrir þér til að fá góðar hugmyndir .
Það er líka frábært ef maður getur fundið sér æfingafélaga sem deilir ábyrgðinni á því að drulla sér á æfingar og deilir líka með manni upplifunum sem verða á leiðinni .
Hvernig heldurðu þér í formi þegar þú ferð í frí ? Besta " frí " sem ég kemst í er æfingaferð til útlanda .
Ég hef eiginlega ekki tekið frí frá æfingum síðan ég byrjaði árið 2009 en ef ég þarf að breyta þeim , til dæmis vegna meiðsla , þá einbeiti ég mér að veikleikum sem mig langar að bæta .
Ertu almennt meðvitaður um mataræðið ? Bæði og , enda brenna æfingarnar í minni grein svakalegri orku , þannig að ég þarf ekki beinlínis að passa mataræðið .
Markmiðið er samt að verða saddur af einhverju hollu – síðan má restin vera drasl .
Hvað borðarðu til að halda þér í formi ? Kjúklingabringur nánast alla daga , helst í morgunmat .
Reyni að muna eftir lýsi og borða eins mikið brokkolí og ég nenni .
Tek alltaf prótein strax eftir æfingar .
Hvaða óhollusta freistar þín ? Ís .
Helst með heitri sósu en annars þessari sem harðnar .
Svo er nauðsynlegt að fá sér kaffi og sódavatn þar á eftir .
Hvað ráðleggurðu fólki sem vill bæta mataræðið ? Prófa að bæta við eða taka út einn hlut í einu og prófa það í fyrir fram ákveðinn tíma , til dæmis 14 daga .
Ef það venst og gengur vel má breyta einhverju öðru .
Taka þetta á gleðinni og seiglunni frekar en að svelta sig og vera pirraður .
Hvaða gildi hefur hreyfing fyrir þig ? Hún gerir mig bara smátt og smátt að betri manni , ekki síst andlega .
Hver eru algeng mistök hjá fólki við æfingar ? Byrjendur : Að gera of mikið of snemma og vilja sjá árangur áður en þeir eiga hann skilið , þetta á ekkert að vera auðvelt .
Lengra komnir : Að eyðileggja endurheimt eftir erfiðar æfingar með því að gera léttu recovery-æfingarnar sem á eftir koma af of mikilli ákefð .
Sumum finnst þeir alltaf þurfa að vera á fullu gasi , svo að eftir einhverjar vikur eða mánuði verða þeir þreyttir , þ.e.a.s. ef meiðsli hafa ekki enn stoppað þetta , og halda þá að þeir séu orðnir lélegir og þurfi að æfa ennþá meira .
Það er gildra , því að stundum er best að hvíla og leyfa þessu að koma af sjálfu sér .
Hverjar eru fyrirmyndir þínar ? Sem hlaupari : Kim Collins , Bernard Lagat , Sigurbjörn Árni , Björn Margeirsson , menn sem ná að halda í hraðann á löngum ferli .
Sem þjálfari : Dan John , Gunnar Páll Jóakimsson , Vern Gambetta , Bret Contreras , Kelly Starrett , Elliott Hulse .
