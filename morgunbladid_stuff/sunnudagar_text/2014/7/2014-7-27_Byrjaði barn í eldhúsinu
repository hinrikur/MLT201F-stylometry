Hinrik Örn Lárusson er 18 ára síðan í mars en ræður þó ríkjum í sumar í eldhúsinu á Hótel Varmahlíð í Skagafirði .
Geri aðrir betur ! Ekki nóg með það ; Hinrik hefur þegar vakið athygli og var ausinn lofi á matarbloggi á vefnum nýlega .
" Mamma átti Hótel Heklu á Skeiðum og ég byrjaði þar níu ára gamall í uppvaskinu .
Hún ýtti mér út í þetta ! " segir Hinrik Örn þegar forvitnast er um hvers vegna hann , svo ungur , sé orðinn yfirkokkur á veitingastað .
Útskýrði málið svo nánar : " Þegar ég átti að vinna á herbergjunum nennti ég því ekki heldur vildi fá að vera í eldhúsinu til að fylgjast með .
" Í fyrstu fékk Hinrik að fara út með ruslið en þegar hann var 12 ára leyfði móðirin , Sigrún Lára Hauksdóttir , drengnum að halda á hníf í fyrsta skipti og skera grænmeti .
" Ég var í eldhúsinu á sumrin og flest kvöld eftir skóla á veturna og 14 ára byrjaði ég að standa 13 tíma vaktir á hótelinu með yfirkokknum .
Ég fór ekki í menntaskóla strax eftir 10. bekk heldur fór að vinna á Hótel Selfossi .
Var kokkur þar í tvö sumur , vann svo á stað í Reykjavík sem nú heitir Mar og var smátíma á Hótel Holti .
" Eftir það eldaði Hinrik ofan í kvikmyndagerðarfólk og tók að sér að sjá um veislur .
" Það er mjög lærdómsríkt að fara sem víðast .
Ég hef farið á milli veitingastaða , stundum verið bara 2-3 daga á hverjum , til að sjá hvernig menn vinna og spyrja kokkana .
Maður lærir helling af því .
" Hinrik hóf nám í eldhúsinu á Hótel Sögu í fyrra en eftir sex mánuði fór hann til Frakklands ásamt franskri stúlku sem hann kynntist á vinnustaðnum .
" Ég vann á tveggja stjörnu Michelin-stað í tvo og hálfan mánuð en eftir það ákváðum við að koma aftur heim og leituðum okkar að sumarvinnu .
" Svanhildur Pálsdóttir , eigandi hótelsins í Varmahlíð , vann á sínum tíma með móður Hinriks ; kokk vantaði á hótelið og hann var réttur maður á réttum tíma .
Matseðillinn á hótelinu í sumar er smíð Hinriks og Svanhildar hótelstjóra .
" Ég var í mikilli hugmyndavinnu úti í Frakklandi og sendi Svönu uppástungur sem hún valdi úr .
Við viljum frekar vera með lítinn matseðil og gera allt frá grunni en bjóða upp á mjög marga rétti .
Við leggjum áherslu á mat úr héraði og erum til dæmis með lamb af bæ hótelstjórans .
Bjóðum líka upp á hrossalund , fáum bleikju frá Hólableikju , allan annan fisk og mjólkurvörur frá Sauðárkróki og salat , grænmeti og kryddjurtir sæki ég í garðyrkjustöðina á Laugamýri .
Það er því varla hægt að gera betur í því að bjóða upp á mat af svæðinu .
" Hinrik fer til Danmerkur í haust þar sem hann stefnir að því að læra meira .
" Það hefur verið skemmtilegur leiðangur að komast þangað sem ég er í dag .
Ég hef alltaf verið yngstur í eldhúsinu , þurft að sanna mig og tekist það mjög fljótt .
Mér hefur gengið vel og er mjög sáttur .
" Skrifin um Hinrik á matarblogginu um daginn vöktu athygli .
" Það eru tveir frammi í sal núna sem komu frá Akureyri til að borða .
Ég held að það hafi örugglega aldrei gerst áður , " sagði Hinrik í vikunni .
Rabarbara-eftirréttur Mysingskrem Bræðið 250 g mysing í 750 g af rjóma .
Hitið eggjarauður og sykur í u.þ.b. 55 gráður , bætið 4 blöðum af matarlími úti og hrærið saman við mysinginn og rjómann .
Kælið .
Hvítur súkkulaðibúðingur Látið suðu koma upp í 50 g af rjóma .
Hitið 200 g súkkulaði yfir vatnsbaði .
Blandið saman , og 50 g af sýrðum rjóma .
Látið stífa í kæli .
Tilbúið eftir hálftíma eins og mysingskremið .
Setjið í sprautupoka eða skammtið með skeið á disk .
Rabarbari Blandið saman í potti 800 g af vatni og 200 g af sykri .
Hýðið rabarbara og skerið í hæfilegan bita .
Setjið rabarbarann í pottinn þegar suðan kemur upp , færið strax af eldavélinni og hellið vatninu af .
Kex Þeytið mjög vel saman 100 g sykur og 100 g smjör .
Bætið því næst við 100 g af hveiti , smyrjið þunnt á plötu og bakið við 180 gráðu hita .
Borið fram með ferskum jarðarberjum .
Skreytt með frostþurrkuðum jarðarberjum og sítrónumelissa .
