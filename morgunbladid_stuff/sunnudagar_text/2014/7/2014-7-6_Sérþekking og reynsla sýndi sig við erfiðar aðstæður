Björgunarsveitir á Íslandi eru sérstakar , þar sem þær eru að nær öllu leyti byggðar upp á sjálfboðaliðum sem hver um sig kemur með þekkingu og reynslu inn í starfið auk þess að fara í gegnum strembna grunnþjálfun og nám í björgun .
Texti : Vilhjálmur A. Kjartansson vilhjalmur@mbl.is Myndir : Eggert Jóhannesson eggert@mbl.is Innan björgunarsveita landsins er að finna gífurlega sérhæfingu og mikla sérþekkingu sem nýtist við margvísleg björgunarstörf sem ná allt frá björgun af hafsbotni til hæstu fjallatinda .
Jón Svanberg Hjartarson , framkvæmdastjóri Landsbjargar , segir sérhæfinguna í raun tvískipta , eftir eðli verkefna og sérhæfingu einstaklinga innan sveitanna .
" Annars vegar er sérhæfing og þekking innan sveitanna fólgin í menntun og þjálfun í björgun og hins vegar í þekkingu sem björgunarfólk kemur með inn í sveitirnar úr eigin starfi og menntun .
" Á útkallsskrá Landsbjargar eru rúmlega 4.000 einstaklingar í 95 björgunarsveitum um allt land og hafa verður í huga að allt þetta fólk sinnir starfi í björgunarsveit í sjálfboðavinnu .
Þrátt fyrir það eru gerðar strangar kröfur um þjálfun og nám björgunarmanna .
" Grunnþjálfun og nám björgunarmanna er í raun staðlað , þ.e. nýliðar fara í gegnum ákveðið námsferli innan sinnar sveitar , svokallað " Björgunarmaður I " , í eitt til tvö ár , með áherslu á alhliða fjalla- og ferðamennsku , fyrstu hjálp , fjarskipti , leit og rötun , snjóflóðaleit , umgengi við björgunartæki og öryggismál og fleira .
Að nýliðaprógrammi loknu geta björgunarmenn dýpkað þekkingu sína með því að taka námskeið sem falla undir það sem við köllum " Björgunarmann II " , en þar sækja menn aukna þekkingu á ýmsum sviðum .
Síðan kemur það sem við köllum " Björgunarmaður III " , en þá kemur sérhæfingin mun meira inn og menn geta m.a. náð sér í kennsluréttindi í sinni sérhæfingu .
Heildarferlið til sérhæfingar tekur að lágmarki fjögur til fimm ár , " segir Jón , sem bendir á að meðal sérhæfðra verkefnaflokka megi nefna köfun , fjallabjörgun , straumvatnsbjörgun , fyrstu hjálp í óbyggðum , aðgerðastjórnun , leitartækni , sporrakningar , rústabjörgun , fjarskipti , skipstjórn björgunarskipa og fleira sem tengist starfi björgunarsveita .
Önnur sérþekking innan sveitanna Segja má að í björgunarsveitum sé að finna þverskurð þjóðarinnar þar sem mætist fólk úr öllum stéttum til að vinna saman að sama markmiðinu , sem er að koma samborgurum sínum til hjálpar þegar þarf á að halda .
" Innan sveitanna leynist mikil sérfræðiþekking sem tengist björgunarsveitarstarfinu ekki beint fyrir fram en mjög gott er að vita af og grípa til þegar á þarf að halda .
Það sannaðist t.d. í leit okkar í Bleiksárgljúfri , en að þeirri vinnu komu björgunarsveitarmenn með sína sérþekkingu , s.s. verkfræðingar , tæknifræðingar , fjallaleiðsögumenn , smiðir , rafvirkjar , pípulagningamenn og fleiri , " segir Jón .
Hann fylgdist með aðgerðinni á vettvangi , sem hann segir hafa verið tæknilega mjög sérstaka og sennilega eina þá flóknustu sem björgunarsveitir hafi unnið í langan tíma , sé litið til sérhæfingarinnar sem nýtt var .
Aðstæður í Bleiksárgljúfri voru mjög erfiðar og gripu björgunarmenn til þess ráðs að færa rennsli árinnar í gljúfrinu og dæla vatni úr stórum hyl til þess að koma leitarmönnum þangað sem annars var ómögulegt að leita vegna vatnsmagns .
Guðbrandur Örn Arnarson , einn stjórnenda aðgerða í Bleiksárgljúfri , fullyrti í samtali við Morgunblaðið áður en aðgerðum lauk að ef ekki hefði verið fyrir alla þá sérþekkingu sem finna mætti innan björgunarsveita landsin hefðu flóknari aðgerðir við gljúfrið ekki verið framkvæmanlegar .
" Það hafa komið að þessu lærðir einstaklingar úr ýmsum fræðum , bæði verkfræði og pípulögnum , smiðir og annað .
Við urðum til dæmis að hafa fjallabjörgunarmenn með þekkingu á þeim miklu kröftum sem við er að eiga , því þetta eru miklar þyngdir sem þarf að bera þarna inn í gljúfrið , " sagði Guðbrandur í samtali við Morgunblaðið .
Öryggi og aðgerðastjórnun Markmið allra björgunaraðgerða er að bjarga sem flestum á sem skemmstum tíma með tilliti til öryggis björgunarmanna .
Þetta er þó ekki gert nema með góðu skipulagi og hluti af sérþekkingu björgunaraðila á Íslandi er einstaklingarnir sem koma að undirbúningi og áætlunargerð fyrir og við björgunaraðgerðir hjá Slysavarnafélaginu Landsbjörg .
Jón Svanberg segir unnið eftir svo kölluðu SÁBF-skipulagi , sem stendur fyrir Stjórnun , Áætlanir , Bjargir og Framkvæmdir .
" Fyrir þá sem ekki þekkja til kerfisins kann þetta að virka flókið og hamlandi en staðreyndin er sú að kerfið er í raun sáraeinfalt og hefur reynst einstaklega skilvirk aðferð við að ná utanumhaldi og yfirsýn yfir aðgerðir .
Kerfið rúmar aðgerðir af öllum stærðargráðum og vex með umfangi aðgerðar .
Í því geta starfað allt frá einum manni og upp í ótilgreindan fjölda , allt eftir eðli og umfangi verkefna hverju sinni , " segir Jón , sem leggur sérstaka áherslu á öryggisþáttinn , en honum má aldrei gleyma í björgunaraðgerðgum .
" Menn mega aldrei missa sjónar á mikilvægi öryggis björgunarmanna þegar kemur að leitar- og björgunaraðgerðum og er aðgerðin í Bleiksárgljúfri mjög gott dæmi um slíkt .
Því miður náðist ekki sá árangur sem við vonuðumst til með leitinni , þ.e. að finna hina týndu , og menn urðu að játa sig sigraða gagnvart náttúrunni .
Auðvitað situr það í öllum þeim sem að svona verkefni koma en þegar menn hafa greint áhættu og sett sér markmið um hvað sé viðunandi í þeim efnum verða menn líka að geta ákveðið hvenær á að hætta leit með tilliti til öryggis þeirra sem verkefnið vinna .
Það var gert í Bleiksárgljúfri og var mjög faglega að því staðið .
" Ómetanleg verðmæti Íslands Starf björgunarsveita verður aldrei almennilega metið til fjár .
Þegar flestir leita sér skjóls undan veðri , náttúruöflum eða hamförum fara björgunarsveitir landsins út til að bjarga fólki og fé .
Ekki vegna þess að þær fái greitt fyrir það heldur í sjálfboðastarfi og af hreinni hugsjón .
Í því liggur eflaust mesti styrkur björgunarsveitanna , fólkinu sem stígur fram til að sinna erfiðum og oft hættulegum verkefnum í sjálfboðavinnu og af hugsjón .
Það kemur úr öllum stéttum samfélagins með ólíkan bakgrunn og reynslu til þess að vinna saman að einu markmiði .
Hafandi orðið vitni að þeim viðamiklu aðgerðum sem reyndu á mikla sérhæfingu , þolinmæði , skipulag og hæfni verð ég að taka undir orð Jóns Svanbergs , sem segist vera gífurlega stoltur af því öfluga liði sem björgunarsveitirnar eru .
" Margir spyrja hvernig í ósköpunum þetta sé hægt .
Vissulega er öll athyglin á björgunarsveitarfólkinu og einstökum aðgerðum hverju sinni en við megum heldur ekki gleyma hvað það er sem gerir okkar fólki þetta kleift .
Stuðningur almennings skiptir þar öllu máli og án þess stuðnings væru engar björgunarsveitir starfandi , svo einfalt er það .
Ég held að það sé leitun að þeim Íslendingi sem ekki hefur stutt björgunarsveitirnar með einhverjum hætti á lífsleiðinni .
Þrátt fyrir þennan ómetanlega stuðnings almennings má heldur ekki gleyma einum mikilvægasta hlekknum í keðjunni , en það eru vinnuveitendur sem hleypa fólki úr vinnu til þess að sinna leitar- og björgunarstörfum , í langflestum tilvikum án þess að slíkt komi til frádráttar launa .
Þáttur vinnuveitenda er því algerlega ómetanlegur og það verður aldrei fullþakkað .
" 