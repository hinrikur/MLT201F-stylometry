Vefsíðan samferda.is er 10 ára í ár .
Hún hefur það hlutverk að tengja saman þá sem vantar far á tiltekinn stað á landinu og þá sem ætla að aka þangað .
Síðan virkar einfaldlega þannig að fólk setur inn beiðni um far á tiltekinn áfangastað eða óskar eftir farþegum í bílinn sinn .
Hugmyndin er auðvitað sú að nýta bílana betur , huga að umhverfinu og síðast en ekki síst að spara fólki bensínkostnað .
Birgir Þór Halldórsson , umsjónarmaður síðunnar , segir að hugmyndin hafi komið frá þýskri konu , Anitu Hubner , sem var búsett hér á landi árið 2004 .
Ökumenn sitja um farþega " Hún þekkti þetta þá vel frá heimalandi sínu og benti mér á þessa hugmynd þegar hún fluttist til Vestfjarða .
Við settum svo síðuna upp saman árið 2005 .
Heimsóknir á síðuna eru um það bil 300 á dag en yfir sumartímann skrúfast þær upp í 5-600 .
" Hann segir að helsta breytingin sé sú að í upphafi hafi fólk fyrst og fremst verið að óska eftir fari en í dag óski mun fleiri eftir farþegum .
" Hlutfallið hefur jafnast út .
Ég hef tvisvar lent í því að þurfa að fara með tóman bíl til Akureyrar einfaldlega vegna þess að allir farþegarnir voru þegar komnir með far – ökumennirnir hreinlega sátu um þá .
" Birgir segir jafnframt að fólk hafi getað komist á ólíklegustu staði í einum rykk fyrir atbeina síðunnar , til dæmis beinustu leið frá Reykjavík til Borgarfjarðar eystri .
haa@mbl.is 