Brandur Bjarnason Karlsson lærði líffræði og eðlisfræði í háskóla og segist forvitinn að eðlisfari .
Hann langar að gefa grunnskólunum sápukúlugróðurhús , vill að börn fái að læra þrívíddarprentun og lánar drónann sinn í jarðfræðirannsóknir .
Hjólastóllinn er ekki hindrun .
Guðrún Ingibjörg Þorgeirsdóttir gith@mbl.is Ég á bjargarleysinu mikið að þakka .
Ég fæ að sjá hversu mjög fólk langar að hjálpa öðrum .
Það er ríkt í Íslendingum að vilja gera allt sjálfir , sem er fínt , en við gleymum því stundum að sælla er að gefa en þiggja , " segir Brandur Bjarnason Karlsson .
Brandur var tuttugu og þriggja ára gamall þegar hann fór að finna fyrir því að máttur hans í höndum og fótum fór þverrandi .
Nú , sjö árum seinna , er hann lamaður neðan við háls og algjörlega bundinn við hjólastól .
Þetta er klisjukennd byrjun á viðtali , en segðu mér frá sjálfum þér .
" Ég er fæddur og uppalinn í Reykjavík en mamma er jarðeðlisfræðingur og við flökkuðum mikið um allt landið og fórum upp á hálendi á sumrin .
Þetta mótaði mig og ég vann alltaf sem landvörður , sótti í sveitina .
Maður er ekki meðvitaður um áreitið í borginni fyrr en maður fer út úr bænum í nokkrar vikur og kemur til baka aftur .
Eins og það sé sífellt verið að pota í mann .
Ég gekk í Fjölbraut í Breiðholti og Menntaskólann í Reykjavík , lauk tveimur árum í líffræði í háskóla og lagði líka stund á félags- og mannfræði .
Ég var að ljúka fyrsta ári í eðlisfræði þegar ég veiktist .
Mér fannst gaman að prófa allt og er forvitinn að eðlisfari .
Ég ólst upp innan akademíunnar með mömmu og svaf ekki sem krakki því afstæðiskenningin hélt fyrir mér vöku .
Ég fann mig vel í eðlisfræðinni en þá var ég hins vegar orðinn of veikur til að halda áfram .
" Heimurinn lokaðist Hvernig hófust veikindin ? " Ég var fullfrískur þar til ég varð 22 eða 23 ára , en þá byrjaði ég að veikjast .
Þetta gerðist mjög hægt og rólega .
Ég missti fyrst mátt í hægri fæti , síðan hægri hendi , svo vinstri hendi og loks vinstri fæti .
Einn mánuðinn gat ég gengið í hálftíma í senn , þann næsta kannski ekki nema fimm mínútur .
Smám saman fór getan þverrandi , ég þurfti að hætta að spila íþróttir og svo kom að því að ég gat ekki lengur verið landvörður .
Heimurinn lokaðist smám saman .
Að lokum átti ég einungis höfuðið eftir .
Ég hafði alltaf verið líkamlega sterkur og mér reyndist erfitt að missa þann styrk , ég þurfti að byggja sjálfstraustið upp á nýtt og skilgreina mig út frá einhverju öðru .
Þar af leiddi að ég fór að þjálfa höfuðið í staðinn .
Í þessari stöðu held ég að það sé sameiginleg upplifun hjá flestum sem upplifa þetta , að maður fer að leita að því sem er eftir , leita að trú .
Fólk finnur huggun í einhverju sem er því æðra .
Ég gerði þetta að einhverju leyti og leitaði í búddisma .
" Hvað var það í búddismanum sem greip þig ? " Búddisminn gengur út á að kenna viðbrögð við áreiti .
Maður á ekki að hanga á hlutunum .
Ef einhver gerir eitthvað á annars hlut , þá er hverjum í sjálfsvald sett hvort hann reiðist eða ekki – ef maður kemst hjá því , þá er það gott , en reiðist maður , þá á maður að leyfa sér það .
Og síðan einblína á að sleppa takinu á atvikinu og reiðinni .
Maður á ekki að hanga í hugsunum eins og " ég vildi óska að ég hefði " eða " lífið væri svo miklu betra ef " .
Það eru þessar hugsanir sem leiða mann út í neikvæðnina og maður þarf að læra að vera meðvitaður um þær , fyrirgefa bæði sjálfum sér og öðrum .
Ef maður lifir skilningsríku lífi , þá er það líklegra til að koma manni á betri stað .
Hvað svo sem það þýðir , " segir Brandur kankvís og brosir .
Það hlýtur að vera erfitt að hugsa ekki " hvað ef " í þinni stöðu , til dæmis hvað ef þú hefðir ekki veikst ? Hugsarðu aldrei hvernig lífið væri ? " Jú , jú .
Slíkar hugsanir verða samt meira eins og fantasía , frekar en eitthvað sem maður raunverulega vonast eftir .
Fyrst þegar ég var að veikjast var alltaf þessi hugmynd um að þetta færi bara .
Að ég fyndi rétta lækninn eða réttu meðferðina og ég yrði einfaldlega læknaður .
Maður gefur svo sem ekkert upp vonina um það , læknavísindunum fleygir hratt fram .
Annars er þetta ekki svo slæmt , ef ég einangra þetta við sjálfan mig .
Maður aðlagast öllu og ég er heppinn að eiga marga góða vini sem hjálpa mér .
Það sem mér finnst hins vegar verst við veikindin er að mín tilvera bitnar á þeim sem mér þykir vænst um .
Félagskerfið hefur verið tregt að taka við sér og nær öll mín aðstoð hefur þurft að koma frá mömmu og kærustunni minni .
Það er ömurlegt að horfa upp á þær þreyttar í bakinu og veikar en þurfa samt að biðja þær um hjálp .
Þetta finnst mér versti hluti þess að hafa veikst .
Félagskerfið virðist líta þannig á að hafi maður einhvern sem er tilbúinn að stökkva inn í aðstæður og hjálpa manni , þá þurfi maður ekki á þjónustu félagskerfisins að halda .
Ég er margbúinn að segja félagsþjónustunni að mamma er í fullu starfi , hún er virtur vísindamaður og eftirsótt í háskólastofnunum um allan heim .
En hún getur ekki farið því hún er föst hér heima með mér .
Maður upplifir sig sem ankeri í tilveru annarra .
Það er ekki góð tilfinning .
" Bitinn af skógarmítli Hvaða greiningu hefurðu fengið á veikindum þínum ? " Greining liggur í raun ekki fyrir .
Fyrst var ég greindur með heilaæxli og var sagt að bíða í sex mánuði til að sjá hvernig það þróaðist .
Ég tók það ekki í mál heldur fór út til Bandaríkjanna á sjúkrahúsið Mayo Clinic .
Þar var ég greindur með slæma útgáfu af MS .
Þegar ég kom heim aftur hitti ég nýjan lækni , Sverri Bergmann , sem fannst báðar tilgáturnar ólíklegar og þar með var ég aftur orðinn ógreindur .
Í dag þykir læknum hins vegar líklegast að þetta hafi verið einhver veira eða baktería , mögulega Lyme disease , sem hlýst af Borrelia-bakteríunni , en hún getur smitast með biti skógarmítils .
Ég var bitinn af skógarmítli sem barn og fékk engin einkenni Lyme disease í æsku en ferðaðist hins vegar víða þegar ég var orðinn eldri og gæti þá hafa sýkst af einhverju öðru , sem hugsanlega gæti hafa komið gömlu sýkingunni af stað .
" Hvað fer í gegnum huga ungs manns sem skyndilega fer að missa mátt ? Hvað hélstu að væri að koma fyrir þig ? " Í byrjun hélt ég að ég væri bara í lélegu formi .
Síðan tók við afneitun en þegar ég gat ekki gengið án þess að draga á eftir mér fæturna , þá kom að því að ég þurfti að horfast í augu við að þetta væri ekki kvefpest sem ég gæti hrist af mér .
Á tímabili hélt ég að ég væri að deyja og var búinn að sætta mig við það .
Það var sérstök upplifun og frelsandi að einhverju leyti .
Maður fer í gegnum áfallið , afneitunina og reiðina en kemur síðan út hinum megin – fyrst ég er að deyja , hvað ætla ég þá að gera við þann tíma sem ég á eftir ? Þetta gefur hverri mínútu lífsins mikið vægi .
Allir vita að þeir munu einhvern tíma deyja en fyrir flestum er sú stund of fjarri til að þeir geri sér grein fyrir því hvaða merkingu það hefur að vera ekki eilífur .
Það endurskilgreinir tilveruna að horfast í augu við dauðann .
Maður leitar að tilgangi lífsins og finnur hann kannski ekki .
Að mínu mati er enginn tilgangur með lífinu , sem er gott , því þá getur maður sjálfur valið sér sinn tilgang .
" Maður þarf að vera frekur Þú hugðist nýta þér þjónustu félagskerfisins eftir útskrift af sjúkrahúsi .
Hvernig var sú upplifun ? " Þvílík pína .
Ég varð fyrir miklu sjokki þegar ég komst að raun um gang mála í félagskerfinu .
Ég bjóst við því að þetta væri eins og trampólín sem hjálpaði manni á fætur aftur en þetta er eins og köngulóarvefur .
Maður lendir í kerfinu og einfaldlega festist .
Ég hafði lært um kerfis- og samfélagsgreiningu , sálfræði og félagsfræði og beitti því sem ég hafði lært á reynslu mína af félagskerfinu , með það í huga að greina mótunaráhrif þessa kerfis á fólkið sem þarf á þjónustunni að halda .
Hvert stýrir kerfið manni ? Hvernig á maður að hegða sér ? Ég komst að þeirri niðurstöðu að maður þarf að bera sig ótrúlega aumlega , ef maður á að fá eitthvað .
Maður þarf að skilgreina allar þarfir sínar og gefa þær upp fyrirfram , t.d. hversu oft þeir þurfa að fara á klósettið yfir daginn , hversu oft þeir þurfa að borða o.s.frv. Manni er síðan boðið að hjúkrunarkona komi daglega í heimsókn .
Hún stoppar við í hálftíma eða klukkutíma , því hún þarf auðvitað að heimsækja fleiri .
Þar af leiðandi þarf maður að forgangsraða þörfum sínum , því það er ekki tími til að sinna öllu .
Hvort maður vill pissa eða borða , til dæmis .
Þetta fyrirkomulag gengur engan veginn fyrir mig og í staðinn lendir þetta mestmegnis á mömmu og kærustunni minni .
Þetta er mikið stapp , ég hef mætt með lögfræðinga með mér og maður þarf að vera frekur .
" Og ert þú frekur ? " Ég kann ekki að vera frekur og finnst leiðinlegt að vera frekur .
En svona er kerfið .
Þetta er líka sérstaklega furðulegt fyrirkomulag þegar maður hefur það í huga að notendur félagskerfisins eru einstaklingar sem lent hafa í miklum erfiðleikum , glíma kannski við afleiðingar slysa , hafa fengið krabbamein eða geðræna sjúkdóma .
Þetta er fólkið sem þarf mest á jákvæðni að halda en hana er ekki að fá í þessu kerfi .
Það er líka kaldhæðnislegt að fólkið sem maður talar við í félagskerfinu er oftast alveg frábært – en það hefur bara ekki ákvörðunarvald .
Þvert á móti , þá er eins og því sé ætlað að vera demparar fyrir ákvörðunarvaldið .
Þrýstingurinn á kerfið um að spara ræður of miklu .
Fatlaðir einstaklingar eiga rétt á stuðningi til heimilishalds , atvinnusóknar og tómstunda .
Því fer hins vegar fjarri að þessu sé öllu sinnt .
Vinnsla mála fer í marga hringi .
Þetta er skrýtin nálgun .
Maður spyr " geturðu hjálpað mér ? " og svarið er " nei " .
Það er áfall að fá slíkt svar þegar maður getur sjálfur enga björg sér veitt .
" Ekkert er ómögulegt Þrátt fyrir fötlun þína fer því fjarri að þú sitjir aðgerðalaus dagana langa , eða hvað ? " Það er rétt .
Eftir að ég veiktist hef ég farið að mála með pensilinn í munninum og hlaut til þess styrk nú í vor .
Það er eitthvað við málunina og ég ætla að halda henni áfram .
Ég mála mikið náttúrumyndir og eftirspurn eftir verkum er þó nokkur .
Svo held ég höfðinu við með námskeiðum sem ég get tekið í gegnum netið .
Ég lá lengst í sex mánuði og gat þá einungis hreyft hálsinn og andlitið .
Ég var hins vegar með tölvu sem ég stýrði með röddinni , gat horft á fyrirlestra frá erlendum háskólum á netinu og notaði tímann til að læra .
Upp á síðkastið hef ég síðan verið að vinna að verkefni í sambandi við gróðurhús sem ekki eru úr gleri heldur tvöföldu plasti og með sápukúlum á milli laganna .
Þetta skilar betri einangrun og þar af leiðandi betri orkunýtingu .
Ef þetta gengur vel , ætlum við að reyna að búa til lokað vistkerfi inni í gróðurhúsunum .
Við sem stöndum að verkefninu höfum í hyggju að gefa grunnskólunum gróðurhús , svo að krakkarnir geti upplifað hvernig það er að rækta sitt eigið grænmeti .
" Það er göfugt markmið .
Þú lætur sem sagt gott af þér leiða ? " Já , eins og ég get .
Ég gæti auðvitað gefið samfélaginu meira , hefði ég til þess betri aðstoð .
Ég finn t.d. mikinn mun þegar ég fer í endurhæfingu en hún tekur mjög á mig .
Þá daga sem ég er í endurhæfingu þarf ég miklu meiri aðstoð að kvöldi til , einfaldlega af því að ég er örmagna .
Þessa aðstoð hef ég ekki og get því ekki sótt endurhæfinguna að því marki sem ég myndi vilja en bind miklar vonir við að komast inn á Reykjalund í haust .
En það er nauðsynlegt að gefa af sér til samfélagsins .
Ég á t.d. dróna sem ég hef talsvert notað en einnig lánað , bæði í rannsóknir , t.d. jarðfræðirannsóknir en einnig í myndatökur , t.d. fyrir eldsvoðann í Skeifunni um daginn .
Ég var síðan einn af stofnendum Flygildafélags Íslands , sem hefur það að markmiði að stuðla að atvinnusköpun í tengslum við dróna á Íslandi .
Á döfinni hjá mér er að fara með drónann upp á hálendi , ná myndum af alþekktum náttúrufyrirbærum eins og t.d. Herðubreið , en frá nýju sjónarhorni með hjálp flygildisins .
Síðan langar mig að mála eftir myndunum .
Annað " samfélagsverkefni " er tengt þrívíddarprenturum .
Ormsson gaf Sprotamiðstöðinni , fyrirtæki sem starfar að nýsköpun , einn þrívíddarprentara fyrir nokkru .
Ég er viðriðinn Sprotamiðstöðina og við fórum með prentarann upp í Myndlistaskóla Reykjavíkur , kynntum fyrir kennurum þar tæknina og sögðum þeim að þeir mættu hafa þennan prentara , með því skilyrði að þeir héldu námskeið í þrívíddarprentun fyrir krakka .
Þetta er tækni sem er að ryðja sér til rúms á mjög mörgum sviðum samfélagsins , m.a. er farið að prenta líffæri , og mér finnst mikilvægt að krakkarnir læri strax að nota þetta .
Myndlistaskólinn hefur þegar haldið eitt svona námskeið og er að skipuleggja annað .
Næsta vetur ætlum við síðan að reyna að finna fjármagn til að kaupa betri þrívíddarprentara fyrir námskeiðin , sá sem við fengum gefins er orðinn úreltur , tækninni hefur fleygt fram .
" Verkefnin þín eru ótrúleg – hvernig koma hugmyndirnar til þín ? " Maður á alltaf að byrja með þann hugsunarhátt að ekkert sé ómögulegt .
Þegar hugmyndin er síðan komin , kemur maður sér aftur inn í raunveruleikann – hvert er næsta skref ? Hvað þarf ég að gera til að hugmyndin verði að veruleika ? " Þú ert greinilega uppfullur af hugmyndum .
Hefurðu leitt hugann að því að fara í pólitík ? Brandur hlær .
" Eitthvað , já .
Píratarnir eiga vel við mig .
Það höfðar til mín að leyfa sér stöðugt að skoða hlutina í nýju ljósi og finna nýjar leiðir til að leysa gömul vandamál .
En annars held ég að það sé leiðinlegt að starfa í pólitík .
Þannig að nei , ég held að ég stefni ekki inn á Alþingi .
Mér myndi leiðast .
" Lömun vegna mítilsbits möguleg Blaðamaður ræddi við Pál E. Ingvarsson , taugalækni á Grensás , endurhæfingardeild Landspítalans , en margir sjúklinganna þar glíma við vandamál í taugakerfi .
Páll er ekki læknir Brands og getur ekki tjáð sig um hans tilfelli en sagði almennt frá skógarmítlinum og einkennum sem komið geta fram eftir bit .
Er mögulegt að bit skógarmítils valdi lömun ? " Það er þekkt að þessar blóðsugur ( skógarmítlar ) bera með sér bakteríuna Borrelia burgdorferi .
Ef grunur vaknar um sýkingu af völdum Borrelia , þá er í sjálfu sér auðvelt að mæla hana með blóðprufu .
Hins vegar þarf að vara sig á því , að þótt slíkt próf mældist jákvætt , þá sannar það einungis að sýking sé til staðar , ekki að sýkingin sé orsök einkenna .
En jákvætt próf styrkir þó þá tilgátu .
Ef í ljós kemur að sýking er til staðar , þá er reynt að meðhöndla hana með sýklalyfjum .
En þeim mun lengri tími sem liðinn er frá biti , þeim mun minni áhrif hafa sýklalyfin .
Sýkingin fer inn í miðtaugakerfið ( innskot blaðamanns : heila og mænu ) vikum , mánuðum eða jafnvel árum eftir að bit á sér stað og getur valdið ýmsum taugaeinkennum .
Þeim mun lengur sem sýkingin er í miðtaugakerfinu áður en sýklalyfjameðferð er gefin , þeim mun meiri hætta er á að óafturkræfur skaði verði .
Lömun vegna skógarmítilsbits , sem ber með sér Borrelia burgdorferi , er þannig vel hugsanleg og hefur verið lýst .
" Er einhver þekkt skýring á þeim langa tíma sem liðið getur frá sýkingu og þar til einkenni koma fram ? " Önnur sýking getur átt þátt í því að sjúkdómsviðnám minnki , og það getur verið hugsanleg skýring þess að Borrelia-sýkingin blossi upp .
Þetta getur verið erfitt að sanna og er tilgáta .
" Hvað er hægt að gera til að verjast sýkingu af völdum Borrelia burgdorferi ? " Þessar sýkingar eru minna vandamál nú en áður , því fólk er almennt orðið meðvitaðra um þessi bit , sérstaklega á svæðum þar sem þau eru algeng .
Það er hins vegar mjög áríðandi að fólk sé vakandi fyrir þessu .
Ef skógarmítill hefur verið fjarlægður eftir bit og roði myndast , þá verður tafarlaust að leita læknis .
Sýklalyfjakúr á þá að nægja til að útrýma sýkingunni úr líkamanum áður en skaði verður .
" 