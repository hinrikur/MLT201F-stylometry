Einhvern veginn verður hið jákvæða við Bandaríkin fyrirferðarmeira en hið neikvæða þegar maður kemur þangað sem gestur .
Hið almenna viðhorf fólks er jákvætt og vinsamlegt , hvort sem er í verslunum , á veitingastöðum , á stofnunum hins opinbera eða í umferðinni .
Allir slakir og vinsamlegir .
Yfir hásumarið hef ég dvalist í Kaliforníu í farangri konu minnar sem um nokkurra vikna skeið stundar rannsóknarvinnu við San Francisco-háskóla .
Við búum í hæðunum sem eru austan San Francisco-flóans en þar er einmitt annar nafnfrægur háskóli , kenndur við þessar hæðir og bæjarfélagið þar , Berkeley .
Stanford-háskóli er svo um fimmtíu kílómetrum sunnar , enn einn nafnfrægur háskóli og fleiri munu þeir vera sem getið hafa sér gott orð .
Enda er það svo að þegar talað er um atvinnuvegi á þessum slóðum , þá er menntun sett þar ofarlega á blað sem verðmætaskapandi atvinnugrein .
Hingað kemur fólk víðs vegar að úr Bandaríkjunum og reyndar heiminum öllum til að afla sér þekkingar eða miðla afrakstri af eigin vinnu í þessum miklu háborgum vísinda og mennta .
Og meira um hið jákvæða .
Eflaust er það rétt sem samfélagsrýnirinn Noam Chomski skrifaði í nýbirtri grein , að þrátt fyrir njósnir og NSA , þrátt fyrir margt slæmt , þá sé bandarískt samfélag eitt hið opnasta í heiminum .
Alla vega er það mjög útbreitt viðhorf í Bandaríkjunum að allt eigi að vera opið .
Einhvern tímann heyrði ég sagt að hleranir vektu miklu meiri andstöðu á meðal almennings í Evrópu en í Bandaríkjunum .
Skýringin væri sú að Bandaríkjamenn hefðu ekki sama skilning á mikilvægi einkalífs og Evrópumenn .
Það er mér svo aftur óleyst ráðgáta hvers vegna viðbrögðin í Evrópu gagnvart njósnum Bandaríkjamanna eru ekki miklu harðari en raun ber vitni .
Þótt vitað sé að hvert mannsbarn í Þýskalandi , þar með talinn kanslarinn , sætti hlerunum af hálfu NATÓ-vinanna í vestri , þá þora Þjóðverjar ekki fyrir sitt litla líf að bjóða velgjörðamanni sínum , uppljóstraranum Snowden , til síns lands og Austurríkismenn létu sig hafa það að hlýða skipunum njósnaveldisins og þvinga flugvél Bólivíuforseta til að lenda í Vínarborg á leiðinni frá Moskvu til Suður-Ameríku , því Kanar vildu vita hvort verið gæti að Snowden væri um borð ! En hér er semsagt gott að vera .
Allir eru góðir við mann .
Nánast allur matur er sagður lífrænn og ef um er að ræða eftirlíkingu þá snúa menn sig út úr því með klóku auglýsingamáli á umbúðunum og segja í lágstöfum að þetta smörlíki sé miklu betra en SMJÖR í hástöfum .
Þannig telur þú þig kaupa smjör sértu á höttunum eftir því og hinir sem sækjast eftir smjörlíki fá líka sitt .
Allir ánægðir .
Ögmundur Jónasson ogmundur@althingi.is 