Ég var bara að prófa að sjá hvort vefsíðan okkar kæmi upp á netinu og rak þá augun í að lagið væri í þriðja sæti yfir mest seldu lögin á iTunes á Kýpur , " segir listakonan Semeli og skellir upp úr .
Dúettinn Santa Semeli and the Monks var stofnaður í fyrra í London þegar Semeli og Haraldur voru leidd saman af sameiginlegum vini því þau langaði bæði til að prófa sig áfram í tónlist .
Ljóðræn orka Smáskífa dúettsins með laginu Arrividerci Bob kom einungis út fyrir þremur vikum en upphaf vinsældanna á Kýpur má e.t.v skýra með því að föðurfjölskylda föðurfjölskylda Semeli er þaðan og sjálf lauk hún grunnskólanámi þar þótt hún hafi fyrstu árin alist upp í München í þýskalandi .
Haraldur er fæddur og uppalinn í Kópavogi .
Þau lærðu við The Academy of the Science of Acting and Directing ( ASAD ) í London þótt þau hafi ekki verið samtíða ; Semeli lærði leiklist og leikstjórn en Haraldur er leikaramenntaður .
Þau kynntust fyrst þegar Semeli réð Harald í hlutverk í stuttmynd en það var svo mörgum mánuðum síðar að þau hittust á ný , gagngert til að búa til tónlist .
" Ég átti svo mikið af ljóðum og textum og langaði í fyrstu til að setja upp einhvers konar sýningu , " segir Semeli og Haraldur tekur við : " Það hafði alltaf blundað í mér að vinna við tónlist svo að ég var alveg til í að prófa þetta og við bara smullum saman um leið .
Við eigum nóg efni fyrir fjórar plötur og mest af því sömdum við fyrstu tvo mánuðina .
" Semeli lýsir þessu sem " skapandi ást við fyrstu sýn " , þau eru jú hvort frá sinni eyjunni og fundu strax einhvern samhljóm .
" Ég held að ef það er eitthvað sem tengir okkur sé það svipuð tilfinning fyrir ljóðlist , en ég veit ekki hvort það sprettur af því að við erum bæði eyjarskeggjar , " segir Semeli og yppir öxlum .
" Það er án efa einhver orka þarna , ljóðræn orka sem myndast þegar Miðjarðaráhrifin mæta kalda loftinu frá Íslandi .
Þá verður einhver sprenging , " bætir Haraldur við .
" Þú finnur varla ólíkara fólk í útliti ! " segir Semeli og hlær .
" Við erum samt mjög lík en tjáum okkur á mismunandi hátt .
" Tónlist með móðurmjólkinni Arrivederci Bob er hresst danslag með torræðum en skondnum texta og minnir á köflum á grúv áttunda áratugarins .
Smáskífan er sjálfstæð tilraunaafurð en ekki hluti af plötunni sem er væntanleg í lok sumars .
" Okkur langaði bara að gera danstónlist og fengum þannig pródúsent í lið með okkur .
Við eigum fleiri danslög svo það getur vel verið að þau eigi eftir að heyrast líka , hvort sem þau enda á plötu eða ekki , " segir Semeli .
Haraldur leikur á gítar og syngur bakraddir , Semeli syngur og semur textana en saman semja þau tónlistina .
Spurð hvers konar tónlist dúettinn spili hefja þau bæði að telja upp nær allar tónlistarstefnur undir sólinni ; þau sæki áhrifin víða að og leyfi sköpunargleðinni að ráða ferðinni .
" Við höfum svo rosalega fjölbreyttan tónlistarsmekk , " útskýrir Haraldur og bendir á að þau hafi bæði lært á hljóðfæri sem börn og hafi nokkuð klassískan bakgrunn ; foreldrar hans sungu í óperukór og faðir Semeli , Nicolas heitinn Economou , var þekktur einleikari á píanó og tónskáld .
" Hann spilaði einmitt einu sinni á Íslandi og varð heillaður af landinu og þótti mjög mikið til þess koma hvað svona lítil þjóð væri menningarlega sinnuð , " bætir Semeli við .
" Hann langaði til að sjá Kýpur þróast í menningarkjarna á svipaðan hátt .
Það er þess vegna svolítið skemmtilegt að ég skuli vera farin að vinna með Íslendingi .
" Pönk , ballöður og þjóðlög Ástæða þess að tónlistin er svona fjölbreytt er ekki síður sú að Semeli og Haraldur leggja áherslu á að segja sögur .
" Tónlistin breytist eftir túlkuninni ; eitt laganna heitir til dæmis Schizophrenic Assholes og þótt við hefðum getað látið það vera í ballöðustíl hentaði pönk betur til að segja söguna , " útskýrir Semeli .
" Frásögnin er kjarninn í tónlistinni okkar .
" Fjölbreytnin kemur ekki síður til vegna þess að Semeli og Haraldur fengu ýmsa tónlistarmenn í London til að leggja hönd á plóg við upptökurnar og gáfu þeim lausan tauminn til að fá innlegg þeirra í sköpunarferlið .
Santa Semeli and the Monks hefur haldið 15 tónleika í Bretlandi frá áramótum en er nú á kynningarferðalagi í Bandaríkjunum og vonast til að geta líka spilað eitthvað þar , en í síðustu heimsókn til New York fengu þau óvænt að troða upp á klúbbi á Manhattan , tvö ein og órafmögnuð .
" Við erum líka með áætlanir um fleira en bara að spila tónlist á næstunni ; við viljum taka upp okkar eigin myndbönd og þess háttar , " segir Haraldur og Semeli skýtur því inn að þau verði að fara til Íslands bráðum til að taka upp myndband við eitt laganna á plötunni , lag í þjóðlagastíl .
Og að sjálfsögðu hafa þau í hyggju að troða upp í leiðinni en nú lítur sem sagt út fyrir að þau verði einnig að bæta Kýpur á listann .
