Þórey Rósa Stefánsdóttir gerir margt annað en að skora mörk fyrir íslenska landsliðið í handbolta .
Hún hóf ung nám í píanóleik og æfði um leið fótbolta og handbolta .
Árið 2009 útskrifaðist hún frá Menntaskólanum við Sund og í júní á þessu ári útskrifaðist hún úr ferðamálafræði frá Háskóla Íslands .
" Síðan í mars hef ég unnið á ferðaskrifstofu hjá stærsta farþegaskipafyrirtæki Noregs , Color Line .
Þar er ég í 70% vinnu , sem hentar vel með handboltanum .
" Þórey byrjaði 12 ára að spila handbolta með ÍR .
Hún skipti snemma yfir í Fram og hefur spilað þar í fjögur ár eða þangað til að hún flutti til þýskalands og fékk samning hjá E & O Emmen í Hollandi en borgin liggur nærri landamærum Hollands og Þýskalands .
" Eftir það fékk ég samning hjá þýsku bundesliguliði sem heitir VFL Oldenburg .
Þar spilaði ég einungis í hálft ár og fluttist eftir það til Danmerkur þar sem ég spilaði í tvö ár með Team Tvis Holstebro .
Þar upplifði ég að vinna EHF-Cup og fá að spila til úrslita um danska meistaratitilinn , sem því miður tapaðist .
Í fyrra skrifaði ég svo undir nýjan samning við Vipers Kristiansand í Noregi þar sem ég spila nú .
" Gælunafn : Stelpurnar kalla mig stundum Tótu , þótt það sé samt ekkert sérstaklega vinsælt hjá mér ! Íþróttagrein : Handknattleikur .
Hversu oft æfir þú á viku ? Sex til níu sinnum .
Hver er lykillinn að góðum árangri ? Æfa vel og reyna alltaf að gera allt sem maður gerir 100% og jafnvel örlítið meira ef möguleiki er á því .
Hvernig er best að koma sér af stað ? Byrja rólega að byggja jafnt og þétt upp þangað til góðri rútínu er náð .
Hvað ráðleggurðu fólki sem vill hreyfa sig meira ? Stunda hreyfingu sem því þykir skemmtileg .
Í mínu tilviki þarf alltaf að vera einhver keppni í öllu sem ég geri og helst bolti .
Það hentar alls ekki öllum .
Þannig mæli ég með að hver finni eitthvað við sitt hæfi , hvort sem það er útivist , jóga , sund eða eitthvað annað .
Einnig er mjög gott að hafa alltaf einhver markmið að stefna að .
Hvernig heldurðu þér í formi þegar þú ferð í frí ? Oft er maður sendur í frí með eitthvert prógramm sem á að fylgja og ég reyni að gera það eftir bestu getu .
En ef ég er t.d. í fríi úti á landi þar sem ég hef ekki aðgang að lyftingasal eða handboltahöll hleyp ég t.d. upp á fjöll í nágrenninu eða finn eitthvað annað í umhverfinu sem hægt er að nýta til æfinga .
Frí er hins vegar líka mjög mikilvægt að mínu mati , þ.e.a.s. að gefa líkamanum hvíld inn á milli , sérstaklega eftir mikla álagstörn .
Ertu almennt meðvituð um mataræðið ? Já , sem íþróttamaður er mikilvægt að vera meðvitaður um það sem maður lætur ofan í sig .
Ég er hins vegar þeirrar skoðunar að allt sé gott í hófi .
Hvað borðarðu til að halda þér í formi ? Ég passa mig á því að borða bara nógu mikið til þess að hafa næga orku þannig að ég geti æft af fullum krafti .
Ég reyni líka alltaf að fá mér ávöxt eða eitthvað matarkyns beint eftir æfingu .
Hvaða óhollusta freistar þín ? Allar kökur freista mín .
Ég þarf alltaf að smakka smá ! Síðan er ég algjör poppfíkill .
Hvað ráðleggurðu fólki sem vill bæta mataræðið ? Að fara ekki í átak þar sem þú neitar þér um eitthvað í einhvern X langan tíma og dettur eftir það í sama gamla farið , oft af enn meiri krafti en áður ! Frekar að bæta mataræðið jafnt og þétt , borða allt í hófi og þreifa sig þannig áfram hægt og rólega .
Hvaða gildi hefur hreyfing fyrir þig ? Hreyfing skiptir gríðarlegu máli fyrir mig , veitir mér gleði og orku og er mjög stór hluti af lífi mínu .
Hvað eru algeng mistök hjá fólki við æfingar ? Rangt hugarfar .
Hverjar eru fyrirmyndir þínar ? Ég myndi bara segja að fyrirmyndir mínar væru þeir sem gera þá hluti vel sem ég reyni að bæta á hverjum tímapunkti fyrir sig .
