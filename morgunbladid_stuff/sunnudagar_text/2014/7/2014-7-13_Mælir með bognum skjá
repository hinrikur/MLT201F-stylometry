Æfingamælum fjölgar enn á markaði og fyrir stuttu kynnti Samsung slíkan mæli , Samsung Gear Fit , sem er , eins og nafnið gefur til kynna , náskylt Samsung Gear-snjallúrunum , en öllu nettara og ætlað fyrir annars konar notkun .
Eðli málsins samkvæmt er skjárinn lítill , ekki nema 1,84 " og upplausnin 128x432 pixel .
Skjárinn er bogalaga og mælirinn fellur því vel að úlnliðnum .
Eins og getið er tekur mælirinn við boðum frá símanum ef hringt er í hann og hægt að svara með sms eða hafna símtali .
Því til viðbótar er í mælinum púlsmælir , sem virkar merkilega vel , skrefamælir , æfingaforrit fyrir kraftgöngu eða hlaup , en líka hægt að velja stillingar fyrir hjólreiðar og fjallgöngur .
Líka er hægt að nota tækið sem svefnmæli .
Við prófanir virkaði tækið eins og til stóð , sáraeinfalt að taka það í notkun , aðeins þurfti að sækja viðeigandi hugbúnað í símann og fljótlegt að tengjast .
Mér fannst það líka fara vel á hendi , fann lítið sem ekkert fyrir því , en fer kannski eftir sverleika úlnliðs .
Skjárinn á Gear Fit er frábær , ótrúlega bjartur og skemmtilegur boginn AMOLED-skjár , en skýrir rafhlöðuendinguna því samkvæmt Samsung á rafhlaða að endast í þrjá til fjóra daga og jafnvel lengur eftir notkun , sem er ekki mikið ef litið er til æfingamæla almennt .
Það er hægt að stilla hann svo að tækið takið ekki við símtölum , sem eykur endinguna umtalsvert , þ.e. ef það er mikið símastúss á annað borð .
Sjálfur mælirinn , að slepptu armbandi , er 23,4x57,4x11,95 mm og 27 grömm .
Rétt er að taka það fram að Samsung Gear Fit virkar bara með Samsung-símum .
Samsung Gear Fit kostar 39.990 kr. í netverslun Nova .
