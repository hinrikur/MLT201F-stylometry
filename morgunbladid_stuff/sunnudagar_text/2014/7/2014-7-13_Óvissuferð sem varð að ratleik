Jónas Helgason , kennari við Menntaskólann á Akureyri , hefur sent nemendur í ferðamálafræði við skólann í óvissuferðir til útlanda undanfarinn áratug .
Krakkarnir opna umslag við brottför í Keflavík og komast þá fyrst að því hvert ferðinni er heitið .
Hefur þetta mælst afar vel fyrir .
Jónas lét loks verða af því í fyrra að skipuleggja slíka óvissuferð fyrir almenning , eftir að það hafði blundað í honum lengi .
Ferðin heppnaðist vel nema hvað skipuleggjandinn komst ekki með sjálfur ; var kyrrsettur á sjúkrahúsi nokkrum dögum fyrir brottför vegna alvarlegra veikinda .
Jónas er landfræðingur að mennt og viðurkennir að hafa líklega valið þá grein vegna áhuga á ferðalögum , sem hann smitaðist snemma af .
Skipulagði til dæmis útskriftarferð eigin stúdentahóps úr MA til Júgóslavíu fyrir fjörutíu árum .
Hann kveðst alla tíð hafa heillast af sögu landa sem tengjast Íslandi á einhvern hátt og þó sérstaklega eyjum í norðurhöfum .
Nefnir Færeyjar , Orkneyjar og Suðureyjar .
Jónas hefur farið með hópa á alla þessa staði og ferðirnar til Færeyja eru orðnar á þriðja tuginn .
Jónas segist skynja að margir treysti sér ekki til að ferðast á óhefðbundnar slóðir af einhverjum ástæðum , þótt þá langi til þess , jafnvel vegna ónógrar landafræðiþekkingar og hvað sé hægt að gera á hverjum stað .
Til dæmis þess vegna sé mikilvægt að geta boðið upp á túra eins og hann hefur gert .
" Mér finnst einfalt að skipuleggja ferðir með því að nota netið og ekki erfiðara að hringja í rútufyrirtæki í Póllandi en hérna niðri á Eyri .
" Jónas hefur unnið töluvert með ferðaskrifstofunni Nonna á Akureyri , sem hefur boðið upp á beint flug frá höfuðstað Norðurlands til Ljubljana í Slóveníu fjögur ár í röð .
" Ég hef lagt ákveðnar hugmyndir upp í hendurnar á starfsfólki Nonna og í sumar ákvað ég , í stað þess að fara frá Ljubljana til Króatíu eins og undanfarin ár , að keyra í hina áttina – til Ungverjalands .
Ég bað um gistingu við Balatonvatn , í Búdapest og aftur á leiðinni til baka .
Þau hjá Nonna sjá um bókanir og peningamál fyrir mig en ég fæ að vera í því skemmtilega ; að leita að skrýtnum stöðum og ákveða hvað ég læt hópinn skoða .
" Fólk sem verður samferða þeim Jónasi veit að um nokkurs konar könnunarleiðangra er að ræða .
" Það veit að ekki er allt fastmótað áður en lagt er af stað og við höfum lent í alls kyns uppákomum .
En allir eru ánægðir og sama fólkið hefur komið með mér aftur og aftur þótt alltaf séu einhver ný andlit í hverri ferð .
" Jónas hættir að kenna á næsta ári þegar hann kemst á hina svokölluðu 95 ára reglu og segist ætla að halda áfram að ferðast og skipuleggja slíka túra eins og möguleiki gefst til .
Þá aftur að ferðinni eftirminnilegu í fyrrasumar , sem nefnd var í upphafi .
" Ég hafði gengið lengi með það í maganum að skipuleggja óvissuferð , í svipuðum dúr og krakkarnir í ferðamálafræðinni höfðu farið í .
Við gerðum alvöru úr þessu fyrir sumarið 2013 ; skipulögðum níu daga ferð þar sem fólkið fékk ekkert að vita annað en áfangastaðirnir væru innan ákveðins hrings á Evrópukortinu .
Hver og einn borgaði 210 þúsund krónur og mætti síðan í Keflavík á ákveðnum degi með vegabréfið sitt .
" Innifalið var allur flutningur ; flug , rútuferðir og slíkt , skoðunarferðir , gisting og morgunverður .
" Við lofuðum engu með gistingu nema að jafnaði yrði dvalið á góðum hótelum en fólk yrði til dæmis að vera búið undir að gista í skíðaskála , einnig að sigla með ferjum , fara upp með kláfum og niður í námur .
" Strax og þau Jónas tilkynntu ferðina seldist hún upp .
" Áætlað var að fara með 25-30 manns en þeir urðu 35 og margir voru á biðlista .
" Allt var tilbúið með góðum fyrirvara .
" Ég hafði verið helvíti vesæll og ákvað að láta athuga , vegna ættarsögunnar , hvort ekki væri allt í lagi með hjartað í mér .
Það er ekkert með það að ég var kyrrsettur á Landspítalanum tveimur vikum fyrir brottför , mátti ekki hreyfa mig og lenti svo í stærstu gerð af hjartaskurði .
Þá voru góð ráð dýr því ekki komst ég í ferðina .
Við hjónin röðuðum því öllum gögnum í nokkur umslög og sendum fólkið af stað með þetta , þannig að óvissuferðin breyttist í ratleik .
" Fyrsta umslagið var opnað í Keflavík þar sem afhentir voru farseðlar til Amsterdam og þaðan til Vínarborgar .
" Mörgum fannst tilhlökkunarefni að fara til Vínar , en þegar þangað kom var farið í rútu sem ók til Bratislava í Slóvakíu .
" Ferðast var vítt og breitt um austurhluta álfunnar .
Farið var í eitt stærsta fjós Evrópu , þar sem eru nokkur þúsund kýr , saltnámur skoðaðar í Póllandi , siglt á prömmum skógarhöggsmanna en tekið upp á ýmsu hefðbundara líka .
Starfsbróðir Jónasar úr MA og einn ferðalanganna , Sverrir Páll Erlendsson , fékk það ábyrgðarhlutverk að opna umslag á ákveðnum tímum og þar með lá fyrir hvert halda skyldi næst .
Hann tekur dæmi : " Við skoðuðum skíðalöndin í Strbske Pleso í Slóvakíu og þaðan ók bílstjórinn okkur um fjöll og dali uns hann stoppaði við göngubrú yfir á .
Þar gengum við yfir með töskurnar okkar og vorum þá komin til Póllands .
Þar vorum við í þorpinu Sromowce Nizne í Dunajec-dalnum í Pienini-þjóðgarðinum og sigldum meðal annars á prömmum á Dunajec-ánni um hið gullfallega Þriggjakórónugljúfur .
" Einn daginn komu þær uplýsingar upp úr umslaginu að haldið skyldi í skíðaskála þar sem yrði gist .
" Menn voru undir það búnir að liggja á svampdýnum , en svo kom í ljós að skálinn var fimm stjarna hótel í Tatra-fjöllunum þar sem hvert " herbergi " var 50 fermetra íbúð og útsýnið stórkostlegt , " segir Jónas og glottir .
Hann var fjarri góðu gamni eins og áður kom fram .
" Ég var að ranka við mér þegar þau fóru út og gat bara fylgst með á Facebook .
Ég sá að menn skemmtu sér konunglega en var þó ekki rólegur því alltaf getur eitthvað komi upp á .
" Þessi ferð er sú eftirminnilegasta sem hjónin hafa komið að , segir Jónas .
Og úr því að svona fór er önnur óvissuferð í bígerð en óvíst hvenær .
" Svona nokkuð krefst mikils undirbúnings : við viljum vera búin að fara sjálf og skoða aðstæður á stöðunum áður en við komum með hópinn .
Við eigum því eftir að laumast burt og skoða okkur um .
En önnur óvissuferð verður farin og ég veit að margir hlakka til .
" Eyjar í norðrinu heilla " Ef fólk hefur einhvern minnsta áhuga á sögu eru Orkneyjar draumastaður , " segir Jónas Helgason , sem farið hefur þangað með hópa .
Orkneyjar eru norður af Skotlandi og Suðureyjar , vestur af Skotlandsströndum , hafa einnig orðið fyrir valinu .
" Ísland tengist Orkneyjum enda vorum við í sama konungsríki í 200 til 300 ár .
Á Orkneyjum blasir sagan við frá steinöld og reyndar langleiðina aftur til ísaldar , " segir Jónas .
Í Skare Brae , sem kallað hefur verið Pompei Skotlands , var byggð fyrir meira en 5.000 árum og þar er að finna mannvistarleifar eldri en Stonehenge á Englandi , Kínamúrinn og pýramídarnir í Egyptalandi .
" Orkneyinga saga er raunar eins og vegahandbók ; hægt er að fara eftir henni um eyjarnar .
Það var algjör snilld að vera á ferð með mönnum sem kunnu söguna og spjölluðu um hana við heimamenn .
Það var eins og þeir væru farnir þúsund ár aftur í tímann Valdimar Gunnarsson , kennari við MA , og Ásgeir Böðvarsson , læknir á Húsavík .
" Tengingin við víkingatímann er mikil og norræn nöfn á hverju strái .
" Þetta heillar mig mest og þess vegna dreg ég fólk á þess staði .
Færeyjar eru svo sérkafli ; þangað hef ég margoft farið með alls kyns hópa ; skólahópa , eldri borgara , íþróttahópa og kóra , og alltaf gott að koma .
" Nú orðið leggja ýmsir hópar í hendur Jónasar að skipuleggjar margvíslegar ferðir .
" Spyrja mig hvað sé skemmtilegast að gera ; þá fer ég bæði á þekkta staði en reyni líka alltaf að fara út fyrir rammann og legg mikið upp úr því að hitta heimamenn , m.a. með því að ráða ekki einn leiðsögumann í heila ferð heldur grafa upp nýjan á hverjum stað .
" Algengt er að hópar smakki bæði mat og vín , helst úti í sveit .
" Stundum er matarsmökkun meira lífsreynsla en máltíð .
Fiskisúpan sem við borðuðum í Ungverjalandi í síðasta mánuði verður mörgum án efa minnisstæð en ekki fóru allir saddir frá borðinu ! " Stuttar gönguferðir heilla Jónas og hann hefur oft ferðast þannig með hópa , ekki síst í Færeyjum .
" Þá er ég ekki að tala um heilsdagsferðir heldur um það bil tveggja tíma göngu með bakpoka á milli byggða eftir gömlu götunum .
Það er mjög skemmtilegt .
" Jónas nefnir fallega ítalska kapellu sem hann skoðaði á Orkneyjum .
Saga hennar er merkileg : " Í seinni heimsstyrjöldinni gerðist það í kjölfar árásar þýsks kafbáts á Skapaflóa , eitt helsta skipalægi breska flotans , að ítalskir stríðsfangar voru settir í það verk að styrkja varnir á svæðinu .
Ítalirnir fengu leyfi til að byggja sér kapellu úr gömlum bragga og svo öðru því sem til féll á svæðinu , svo sem steinsteypu , gaddavír , steypustyrktarjárni , niðursuðudósum og málningarafgöngum .
Úr þessum efnum byggðu þeir kapelluna sem í dag er einn vinsælasti viðkomustaður ferðamanna á Orkneyjum .
" 