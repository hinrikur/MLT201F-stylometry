Unnið er á bílaverkstæði Karls Viðar Pálssonar í Mývatnssveit frá því eldsnemma morguns og fram eftir kvöldi alla daga yfir sumartímann .
Í sumar eru sjö í vinnu hjá Karli , sem sinnir einnig flutningum frá Akureyri og Húsavík upp í Mývatnssveit .
Gífurlegur fjöldi ferðamanna ekur þá um landið og Karl næsti bjargvættur í fjölda tilfella .
Næstu verkstæði eru á Akureyri og Húsavík , og svo á Vopnafirði og Egilsstöðum .
" Ferðamönnum hefur fjölgað mikið frá því ég byrjaði með verkstæðið um áramótin 2007 til 2008 .
Á þeim tíma urðu til fjölmargar nýjar bílaleigur og á tímabili virtust allar heimsins druslur vera á ferðinni , " segir Karl Viðar í samtali við Morgunblaðið .
Þrátt fyrir gífurleg umsvif á þeim árum neitar Karl því að gósentíð hafi verið hjá sér .
" Vissulega var mikið að gera en ég fékk ekkert greitt frá sumum þessara fugla ! Nú er ég búinn að sía svoleiðis menn frá og sem betur fer eigum við góð fyrirtæki : Bílaleigu Akureyrar , Avis og Hertz og svo eru að koma önnur fín fyrirtæki , eins og Bílaleiga Reykjavíkur , sem standa sig með sóma í einu og öllu .
" Karl þjónustar ferðamenn sem fara um einhverja verstu vegi landsins , eins og hann orðar það ; inn í Herðubreiðarlindir og Öskju og yfir í Kverkfjöll .
" Þetta eru grófir malarvegir og sums staðar er ekið um hraun svo það er ekkert skrýtið þó eitthvað láti undan .
Við reynum eins og við mögulega getum að hjálpa fólki .
" Oft eru óhöpp klaufaskap ökumanna að kenna en alls ekki alltaf .
" Stundum gefa bílarnir sig bara .
" Hann segir ferðamenn oft lenda í ótrúlegum aðstæðum .
" Það kemur manni ekkert á óvart lengur , " segir Karl , glottir út í annað og rifjar upp atvik sem varð fyrir tveimur árum .
" Nálægt brúnni við Upptyppinga er ekið á vikursandi og yfir hraun en vegurinn er fínn .
Á löngum kafla er bara eitt grjót , um það bil metra frá vegaslóðanum .
Einu sinni var fjölskylda þar á ferð og eiginmanninum tókst að keyra upp á þennan eina stein ! Konan var hjartanlega sammála mér þegar ég spurði hvernig í ósköpunum honum hefði tekist þetta .
Hann skrönglaðist upp á steininn þannig að gólfið í bílnum lyftist þegar gírkassinn þrýstist upp .
Bíllinn var óökuhæfur á eftir .
Ég átti ekki til orð ! " Karl Viðar er lærður bifvélavirki .
" Ég er ekki innfæddur heldur að sunnan en var svo lánsamur að flytja til Akureyrar upp úr 1990 , þá nýskilinn og fékk vinnu hjá kunningjum mínum sem voru með búvélaverkstæði .
Í byrjun árs 1994 vantaði svo bifvélavirkja hjá Sniðli hér í Reykjahlíð , ég var ráðinn og hef verið hér síðan .
Ég kynntist seinni konunni minni og við eigum strák sem er að verða 17 ára .
Ef fólki finnst Mývetningar skrýtnir er ég það líka ; ég vil hvergi í veröldinni vera annars staðar en hér .
" Karl Víðir varð 67 ára í maí en ekki hvarflar að honum að setjast í helgan stein .
" Ég er orðinn svolítið gamall en margir verða hissa þegar þeir heyra það .
En svona er lífsorkan , " segir hann og kallar Mývatnssveitina einstakan stað .
Hann segir marga afar þakkláta eftir að hafa þegið aðstoð .
" Ég hef gaman af að spjalla við fólkið og mér finnst það óskaplega gaman hve margir sem ég hjálpa koma við hér á verkstæðinu þegar þeir koma aftur til Íslands .
Mikið er um Þjóðverja og Svisslendinga og sífellt fleiri Bandríkjamenn og Kanadamenn eiga hér leið um .
Undantekningarlaust færir þetta fólk mér eitthvað frá heimalandinu , jafnvel þótt ég hafi bara gert við eitt dekk fyrir það ! Margir eru heillaðir af landinu og hrífast ekki síst af kyrrðinni inni í Öskju og Herðubreiðarlindum ; ég man eftir Svisslendingum sem voru hér á ferð 2010 og lentu í verulegum hremmingum í Lindá ; þau voru á eigin bíl , höfðu verið á landinu í fjóra daga en ætluðu að vera í þrjár vikur .
Vélin varð ónýt svo góð ráð voru dýr , enga bíla að hafa en Bílaleiga Akureyrar bjargaði þeim og fólkið gat því klárað ferðina .
Ég fór með bilaða bílinn til Seyðisfjarðar og kom honum í ferjuna .
Þetta fólk kom aftur í sumar – níundu ferðina til Íslands – og færði mér alls kyns gjafir .
" 