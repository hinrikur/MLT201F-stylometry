Sara Dögg Guðjónsdóttir , einn stofnenda Femme.is , er mikil áhugakona um tísku og innanhönnun .
Sara segir stíl sinn vera kvenlegan og einkennast af glamúr og þægindum .
Sara kveðst hafa verið hvatvís á sínum yngri árum þegar hún keypti föt en í dag vandar hún valið og reynir eftir bestu getu að fjárfesta í tímalausum og eigulegum flíkum .
Guðný Hrönn gudnyhronn@mbl.is Hvar kaupir þú helst föt ? Það er óhætt að segja að ZARA eigi hug minn allan þegar kemur að því að versla hér á landi .
Ég fer alltaf fyrst þangað .
Áður en ég fór út í nám til Ítalíu var ég mikil eyðslukló þegar kom að innkaupum , öll launin fóru í föt og ég sá ekkert athugavert við það .
En í dag er ég ekki eins hvatvís og næ að hemja mig .
Ég vil frekar fjárfesta í góðum , tímalausum og fáum vörum sem endast mér lengur .
Manstu eftir einhverjum tískuslysum sem þú tókst þátt í ? Úff ! Ég man eftir því , á mínum yngri árum , þegar maður fylgdi bara straumnum og tók til dæmis þátt í neon-netatískunni .
En annars hef ég verið frekar jarðbundin síðustu ár þegar kemur að tískubylgjum .
Hvað hefur þú helst í huga þegar þú velur föt ? Fyrst og fremst hugsa ég alltaf um notagildi , flíkin verður að vera " edgy " en samt sem áður tímalaus .
Ég spái líka mikið í þægindin og það er ástæðan fyrir því að ég á ekki marga þrönga og stutta kjóla .
Svo reyni ég að vanda valið þegar kemur að mynstri , annars fæ ég fljótt leið .
Á venjulegum degi klæði ég mig í háar aðsniðnar buxur , skyrtu , kápu og þægilega hæla .
Hvaða þekkta andlit finnst þér með flottan stíl ? Í fljótu bragði detta mér í hug Olsen-tvíeykið , bloggarinn Kenza , Blake Lively , Elle Ferguson og Jessica Alba og svo er Olivia Palermo í miklu uppáhaldi .
Áttu þér einhvern uppáhaldsfatahönnuð ? Nei , svo sem ekki , en auðvitað standa alltaf einhver nöfn upp úr .
Ef ég ætti að velja draumaflík frá þekktum fatahönnuði yrði líklega guðdómlega fallegur brúðarkjóll frá Veru Wang fyrir valinu .
Ef þú þyrftir aldrei að kíkja á verðmiðann , hvaða flík eða fylgihlut myndirðu kaupa þér ? Ég myndi líklega fjárfesta í tösku frá Chanel eða Hermés Birkin .
Ef þú fengir aðgang að tímavél sem gæti flutt þig aftur til árs að eigin vali og þú fengir dag til að versla , hvaða ár myndirðu velja og hvert færirðu ? Annaðhvort færi ég til Chicago í kringum 1920 í allt glysið eða til New York um 1960 í einfalda og fágaða klæðaburðinn sem Audrey Hepburn gerði frægan .
Hvernig myndir þú lýsa fatastíl þínum ? Ég myndi lýsa honum sem frekar kvenlegum , einföldum með smá snúningi .
Fyrir mér geta flottar buxur og falleg yfirhöfn aldrei klikkað .
Hver eru bestu fatakaupin þín ? Mín allra bestu kaup eru líklega allar yfirhafnirnar sem ég er búin að safna á síðustu árum .
Mér þykir fátt fallegra en flottir jakkar , síðar kápur og pelsar .
Ég pæli mikið í þeim og er óhrædd að spyrja vegfarendur hvar þeir fengu yfirhafnir sínar ef þær grípa augað .
En þau verstu ? Þau verstu eru líklega allir þessir stuttu magabolir sem ég ætlaði að nota síðasta sumar .
Þeir áttu að vera innblástur til að koma mér í betra form , en núna sitja þeir aftast í fataskápnum og hafa gert lengi .
Ég lærði að kaupa aldrei aftur flík sem ég ætla mér að passa í seinna , frekar að rokka það sem ég hef .
Svo verð ég að nefna fallegu og óþægilegu hælana sem ég festi kaup á , þeir hafa aldrei séð dagsins ljós en tilheyra mikilvægu hlutverki í forstofu minni sem skraut .
Gwyneth Paltrow í hlutverki klassískra stjarna Árið 1914 kom á markað fyrsta förðunarvaran frá snyrtivöruframleiðandanum Max Factor .
Í tilefni þess að 100 ár eru síðan Max Factor-snyrtivörurnar komu á sjónarsviðið var leikkonan Gwyneth Paltrow sett í hlutverk nokkurra glæsilegustu leik- og söngkvenna seinustu áratuga .
Með hjálp förðunarfræðinga Max Factor má sjá hvernig Paltrow svipar til klassískra stjarna á borð við Audrey Hepburn , Brigitte Bardot , Farrah Fawcett og Madonnu í nýju auglýsingaherferðinni , sem vakið hefur töluverða athygli .
