Biðraðir á flugvöllum vegna öryggiseftirlits voru ein af afleiðingum hryðjuverkanna 11. september 2001 .
Nú eru komnar kröfur frá Bandaríkjamönnum um að bæta enn í á flugleiðum til Bandaríkjanna vegna nýrra ógna og tilkynntu Frakkar á föstudag að eftirlit yrði hert á frönskum flugvöllum .
Áður höfðu Bretar gefið út sams konar yfirlýsingu .
Þessar aðgerðir hafa áhrif á tveimur helstu flugvöllum Evrópu , Heathrow í London og Charles de Gaulle í París þar sem 2,5 milljónir farþega fara samanlagt um daglega .
Í báðum löndum voru ferðamenn hvattir til að vera fyrr á ferðinni en ella vegna lengri biðraða .
Aukin hætta á ferðum Bandaríkjamenn fóru fram á það á miðvikudag að öryggi yrði hert á flugvöllum í Evrópu og Mið-Austurlöndum þaðan sem flogið er til Bandaríkjanna .
Ekki kom fram hvort talið væri að almennt hefði hætta á hryðjuverkum aukist eða grunur léki á um tiltekna aðgerð eða aðgerðir hryðjuverkamanna .
Á fimmtudag varaði sendiráð Bandaríkjanna í Úganda síðan við því að verið gæti að framið yrði hryðjuverk á Entebbe-flugvelli í Kampala , höfuðborg landsins , síðar um daginn .
Ekkert gerðist hins vegar .
Fréttastofan AFP ræddi við Jeff Price , sérfræðing um flugmál , um nýja kynslóð sprengja , sem óttast væri að yrði laumað um borð í flugvélar .
Hann sagði að ekki væri um tiltekna aðgerð að ræða , heldur væri talið að al-Qaeda hefði verið að vinna að því að búa til nýjar sprengjur , sem erfiðara væri að finna við leit .
Búnaður sem sést ekki ? " Þeir hafa sennilega upplýsingar um að tæknin sé til og hægt sé að beita henni þannig að nú þurfi að vera vakandi fyrir henni , " sagði Price .
" Þetta hefur verið til í nokkur ár .
Al-Qaeda hefur verið að reyna að gera búnað , sem sést ekki , og er einnig aulaheldur .
Það var vandi fyrsta hryðjuverkamannsins með sprengju í nærfötunum .
Það var of flókið að sprengja sprengjuna .
" Það var á jóladag árið 2009 .
Umar Farouk Abdulmutallab frá Nígeríu var með sprengjuna innan klæða , tókst ekki að sprengja hana og var yfirbugaður af öðrum farþega í vélinni .
Hann situr nú í lífstíðarfangelsi í Bandaríkjunum .
Price sagði að reynt væri að hafa sprengjurnar eins einfaldar og unnt væri , til dæmis með því að nota efni , sem hægt væri að blanda saman með hraði , og þegar búið væri að blanda þeim saman yrði efnahvarf , sem ylli sprengingunni .
" Það er mun einfaldara en að vera með búnt af vírum , " sagði hann .
" Mikið af þessu gæti virst fullkomlega eðlilegt í gegnumlýsingarvélum eða sést kannski alls ekki .
" Með evrópsk vegabréf Price kvaðst ætla að reynt væri að hafa sem minnst af málmi og líklegast væru notaðir vökvar .
Ekki þyrfti mikið til að valda tjóni .
" Vegna þrýstingsins í vélinni þarf í raun minna sprengiefni til að valda eyðileggingu í háloftunum en á jörðu niðri , " sagði hann .
" Þess vegna er jafnvel mikilvægara að stöðva ráðabruggið fyrir flugtak .
" Vestrænar leyniþjónustur hafa áhyggjur af að mörg hundruð róttækir íslamistar , sem farið hafa frá Evrópu til að berjast í Mið-Austurlöndum , muni ógna öryggi þegar þeir snúa aftur .
Þeir sem eru með evrópsk vegabréf þurfa ekki vegabréfsáritun þegar þeir ferðast til Bandaríkjanna .
Al-Qaeda er nokkurs konar net samtaka og hafa leyniþjónustumenn sérstakar áhyggjur af samtökum sem nefnast al-Qaeda á Arabíuskaga .
Einnig er óttast að uppgangur skæruliðasamtakanna Ríkis íslams í Sýrlandi og Írak , ISIS , geti orðið til þess að liðsmenn al-Qaeda láti að sér kveða .
ISIS hefur náð olíulindum í Sýrlandi á sitt vald og sölsað undir sig hluta Íraks .
Al-Qaeda hefur gagnrýnt samtökin fyrir ofbeldisverk og sagt ótímabært að slík samtök stofni eigið ríki .
AFP hefur eftir sérfræðingum að al-Qaeda kunni að láta til skarar skríða til að láta ISIS ekki yfirskyggja sig .
Alþjóðamál Karl Blöndal kbl@mbl.is Öryggi almennings á ferðalögum verður að ganga fyrir – við megum ekki taka neina áhættu .
David Cameron , forsætisráðherra Bretlands , um hertar öryggisráðstafanir á flugvöllum .
Nafn Ibrahims al-Asiris er oftast nefnt þegar fjallað er um tilraunir al-Qaeda til að búa til sprengjur , sem koma má óséðum fram hjá eftirliti á flugvöllum .
Talið er að hann sé í felum meðal liðsmanna al-Qaeda á Arabíuskaga í suðurhéruðum Jemens .
Hann er fyrrverandi efnafræðinemi , er eftirlýstur víða og hefur lifað af nokkrar tilraunir Bandaríkjamanna til að ráða hann af dögum með flygildum .
Hann er talinn höfuðpaur í nokkrum tilræðum .
" Hættan við Asiri er að hann reynir aldrei sömu aðferðina tvisvar , " segir Christophe Naudin , sérfræðingur um glæpi og flugöryggi , í viðtali við AFP .
