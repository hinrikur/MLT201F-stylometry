Í júlímánuði hafa birst tvö viðtöl á vefsíðu Morgunblaðsins , www.mbl.is , við einstaklinga sem ekki fengu bætur frá tryggingafélagi eftir innbrot jafnvel þótt lögregluskýrslur hefðu gefið til kynna að bersýnilega hefði verið um innbrot að ræða .
Júlía Hvanndal , sjálfstætt starfandi hönnuður , kom heim til sín og sá að gluggi , sem hafði verið lokaður og læstur , hafði verið spenntur upp , ferðatölvan var horfin .
Þjófurinn skildi jafnframt eftir handskrifaða nótu á bjagaðri ensku til Júlíu þar sem hann bað hana afsökunar á verknaðinum .
Sömuleiðis fyllti hann á kattadall .
Sonur Svavars Arnar Eysteinssonar kom að tómri íbúð fjölskyldunnar hinn 2. apríl síðastliðinn þegar hann var í hádegishléi frá skóla .
Þjófurinn hafði komist yfir lykil að íbúðinni frá fyrri eigendum hennar .
Málið var upplýst en hluti þýfisins var ekki endurheimtur .
Í báðum tilvikum voru ekki greiddar út bætur frá tryggingafélagi með vísan til þess að ummerki skorti .
Óformleg könnun blaðamanns á skilmálum heimilistrygginga hjá nokkrum tryggingafélögum leiddi í ljós að skilyrði þess að tjón vegna innbrots fáist bætt er að " ótvíræð " og / eða " greinileg " ummerki séu á vettvangi .
Slíkir skilmálar eru að sjálfsögðu til þess fallnir að koma í veg fyrir bótasvik .
Hins vegar kalla þeir óneitanlega fram hugrenningatengsl við dæmigert innbrot í Andrésblaði , þar sem grímuklæddur maður með dökka skeggrót brýtur upp hurð með kúbeini og skilur eftir sig " ótvíræð " ummerki í orðsins fyllstu merkingu .
Þjófnaðir af heimilum geta verið af ýmsum öðrum toga , samanber dæmið hér að ofan þar sem þjófurinn hafði komist yfir lykil með ólögmætum hætti .
Geirharður Geirharðsson , forstöðumaður tjónasviðs Sjóvár , segir að mat á ummerkjum innbrota fari eftir umfangi máls hverju sinni .
" Í flestum tilvikum eru augljós merki og þá er enginn vafi .
Það er ekki alltaf sem farið er á staðinn og fyrst og fremst er stuðst við það sem fram kemur í lögregluskýrslum .
" Í tilvikunum hér að ofan var niðurstaða lögregluskýrslu að um innbrot hefði verið að ræða en ljóst er að slík niðurstaða felur þó ekki endilega í sér að " ótvíræð " og / eða " greinileg " ummerki séu á vettvangi .
Af þeim sökum kemur fyrir að fólk fái ekki bætur þó að lögregla segi að um innbrot hafi verið að ræða .
Spurningin er þá auðvitað hvað " ótvíræð " ummerki þýða nákvæmlega .
Í tilviki Júlíu Hvanndal þótti ekki nægilegt að lokaður og læstur gluggi hefði verið brotinn upp , miði skrifaður þar sem beðist var afsökunar á stuldinum og ketti gefið að éta .
Tryggingafélagið tjáði Júlíu að hún hefði átt að loka með krækjum jafnvel þó að engir krókar væru á glugganum , sem hún sagði vera " bara venjulegan glugga , þó að hann væri gamall og lúinn " .
Heimildir Morgunblaðsins herma að mat tryggingafélaga á ummerkjum innbrota geti virst sérkennilegt .
Til dæmis þyki iðulega ekki nægilegt að stormjárn glugga hafi verið brotið ef engin ummerki séu á gluggakarmi .
Með öðrum orðum þurfi að sjást á gluggakarminum sjálfum að glugginn hafi verið þvingaður upp .
Gífurleg fækkun milli ára Árið 2013 var fjöldi innbrota á Íslandi 1.092 .
Meðalfjöldi innbrota á árunum 2010 til 2012 var hins vegar 2.047 og því nam fækkun slíkra brota milli ára 46,6% .
Þessi gífurlega fækkun innbrota á rót sína að rekja til þess að á árunum 2010 til 2011 var innbrotafaraldur þar sem glæpagengi fóru nánast hús úr húsi .
Þegar lögreglu tókst að uppræta þessi gengi hættu innbrotin eins og slökkt væri á eldspýtu .
Einnig voru innbrotahrinur á árunum 2011-2012 sem lögreglu tókst að stöðva .
Innbrot breytast samhliða þjóðfélaginu .
Í kringum aldamót voru innbrot í bíla í kringum 1.000 á ári en nokkrum árum síðar fór að draga verulega úr þessari tölu .
Ástæðan er sú að geislaspilarar hættu að vera aðskildar einingar og urðu hluti af innréttingunni í nýjum bílum .
Þá tóku þjófar að einbeita sér meira að því að stela GPS-tækjum sem þó voru mun sjaldgæfari en geislaspilarar .
Í dag eru það helst smágerð raftæki , ferðatölvur , myndavélar , spjaldtölvur og farsímar sem þjófar ásælast .
Flatskjáir eru í auknum mæli skildir eftir enda eru þeir oftar en ekki mjög stórir auk þess sem verðmæti þeirra hefur minnkað talsvert á undanförnum árum .
Skartgripir njóta þó alltaf mestra vinsælda .
Að sögn rannsóknarlögreglumanns sem Morgunblaðið talaði við er ljóst að innbrotsþjófar búa iðulega yfir þekkingu á verðmæti ólíkra skartgripa .
Fyrir kemur að ummerki á vettvangi bendi til þess að þjófurinn hafi fengið sér sæti og valið sér sérstaklega tiltekna skartgripi til að hafa á brott með sér , skilji annað eftir .
Eitt þeirra glæpagengja sem hér fóru ránshendi fyrir nokkrum árum starfaði jafnframt eftir þeirri vinnureglu að fara alltaf einungis inn í svefnherbergi húsa , láta þar greipar sópa og staldra stutt við .
Gengið fór bæði í hús með öryggiskerfi og óvarin hús en hélt sig við svefnherbergin .
Athyglisvert er að hugsa til þess að ekkert ákvæði almennra hegningarlaga fjallar sérstaklega um innbrot .
Innbrotsþjófnaðir varða við 244. gr. almennra hegningarlaga sem er svohljóðandi : " Þjófnaður á fjármunum eða orkuforða varðar fangelsi allt að 6 árum .
" Ákvæði 231. gr. fjallar um húsbrot – það er þegar einhver ryðst inn á heimili annars manns í heimildarleysi og neitar að fara þaðan – en ekki er ákært á grundvelli þess þegar innbrotsþjófnaðir eru annars vegar enda er litið svo á að 244. gr. tæmi sök gagnvart 231. gr. Ólík brot , sama ákvæði Því er hægt að ímynda sér tvö afar ólík tilvik , sem fengju sömu meðferð samkvæmt lögum .
Brot manns sem stelur sokkapari úr verslun myndi varða við 244. grein um þjófnað .
Innbrotsþjófur sem læðist inn í svefnherbergi sofandi manns á næturþeli og andar ofan í hálsmál hans á meðan hann seilist í armbandsúr á náttborði yrði einnig ákærður á grundvelli 244. greinar .
Ljóst er að verulegur munur er á þessum brotum enda skapast mun meiri hætta í síðarnefnda tilvikinu .
Ákvæðið skilur hins vegar ekki á milli þessara ímynduðu dæma .
Hins vegar myndu refsiþyngingarástæður sem kveðið er á um í lögum leiða til þess að sá síðarnefndi fengi öllu þyngri dóm ( auk þess sem sokkaþjófur yrði seint ákærður nema um ítrekuð brot væri að ræða ) .
252. gr. fjallar svo um rán en þar segir að sá sem hótar eða beitir einhvern ofbeldi í þeim tilgangi að hafa af honum fjármuni eða önnur verðmæti skuli sæta fangelsi allt að 10 árum .
Alvarleg brot geta varðað 16 ára fangelsi .
Því má ímynda sér dæmi þar sem þjófur brýst inn og lendir í átökum við húsráðanda .
Brot hans myndi þá breytast á svipstundu úr því að varða við 244. gr. um þjófnað og falla undir 252. gr. um rán .
