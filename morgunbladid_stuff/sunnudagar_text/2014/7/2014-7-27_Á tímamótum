S tefán Máni hlaut nýlega Blóðdropann , verðlaun Hins íslenska glæpafélags , fyrir glæpasögu ársins 2013 , sem er Grimmd .
Þetta er í þriðja sinn sem Stefán Máni hlýtur Blóðdropann , en áður hefur hann hlotið verðlaunin fyrir Skipið og Húsið .
Enginn annar íslenskur rithöfundur hefur leikið þetta eftir .
" Það er alltaf gaman að fá klapp á bakið en þessi viðurkenning breytir engu um það hvernig bækur ég mun skrifa , ég held minni áætlun , " segir Stefán Máni , sem skipti nýlega um forlag , færði sig frá Forlaginu og er nú höfundur hjá Sögu útgáfu .
" Ég hef gert þetta áður , fór frá Eddunni á sínum tíma yfir á Forlagið , sem þá var fremur lítið forlag .
Það var mjög hressandi breyting og ég er að upplifa það aftur núna að fara frá fyrirtæki sem mér finnst vera orðið of stórt yfir í grasrótarstemningu þar sem menn snúa bökum saman og stefna í sömu átt .
Það á vel við mig , " segir Stefán Máni .
Sögur taka fagnandi á móti Stefán Mána og forlagið hefur endurútgefið í kilju tvær eldri bækur hans , Myrkravél og Skipið , en sú síðarnefnda var árið 2010 útnefnd glæpasaga ársins í bókmenntatímaritinu Liré í Frakklandi .
Stefán Máni er spurður hvaða tilfinningar hann hafi til þessara bóka .
" Myrkravél skipar stóran sess í huga mínum því hún er fyrsta bókin sem var útgefin eftir mig , " segir hann .
" Þótt hún sé stutt var ég lengi að skrifa hana og það kostaði nokkurt erfiði að koma efninu á blað .
Ég er ennþá ánægður með þá bók .
Hún fór mjög hljótt fyrir fimmtán árum og mér finnst komin tími til að minna á hana .
Bókin er knöpp frásögn manns sem er stórgallaður en ætlar engum illt , en það er samt sú braut sem búið er að marka honum .
Lesandinn fær ákveðna samkennd með honum en ég held að það sé samt erfitt að láta sér þykja vænt um hann .
Þetta er maður sem fer framhjá kerfinu en í bókinni er gefið sterklega í skyn að hægt hefði verið að grípa inn í og afstýra því sem gerðist .
Þetta er bók sem fjallar meðal annars um afskiptaleysi .
Skipið er stóra bókin mín , sló í gegn og var þýdd á átta tungumál .
Ég á ennþá eftir að slá sölumetið sem ég setti þá .
Kannski er ég alltaf að skrifa í skugga Skipsins .
Skipið er dálítið einstök , mér þykir mjög vænt um hana .
" Ný bók er væntanleg frá Stefáni Mána í haust , sálfræðidrama sem hann vill að svo stöddu ekki segja mikið um .
" Mig langar að láta verkin tala og þess vegna vil ég ekki segja mikið um efni bókarinnar en þar er smá stefnubreyting sem er hluti af þessari endurfæðingu sem felst meðal annars í því að skipta um forlag , " segir hann .
" Ég er á tímamótum sem rithöfundur , er að taka beygju , ég ætla ekki að festast í sama farinu og endurtaka mig .
Ég er gríðarlega ánægður með bókina , sem er spennandi þótt þar séu engin morð .
Hún er dramatísk og fjallar um fjölskyldur og manneskjur .
" 