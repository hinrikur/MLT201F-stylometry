Sveitarstjórinn á Djúpavogi fagnar því að ólíkir menningarstraumar skuli enn mætast í þorpinu .
" Allt er þetta komið til að vera , enda kjöraðstæður til að setja upp sýningu sem þessa , " segir Sigurður Guðmundsson myndlistarmaður , einn aðstandenda sýningarinnar .
Einar Falur Ingólfsson efi@mbl.is Viðamikil alþjóðleg myndlistarsýning , Rúllandi snjóbolti / 5 , Djúpivogur , verður opnuð í dag , laugardag , klukkan 15 í Bræðslunni á Djúpavogi , en fiskimjölsverksmiðjan hefur skipt um hlutverk og þar er nú vandaður sýningarsalur .
Alls eiga 33 listamenn , íslenskir , kínverskir og frá Evrópu , verk á sýningunni , sem er skipulögð af Chinese European Art Center ( CEAC ) .
Sýningin er samvinnuverkefni Djúpavogshrepps og CEAC , en þessi kínversk-evrópska menningarmiðstöð , sem hefur höfuðstöðvar í borginni Xiamen í Kína , hefur staðið fyrir mörgum stórum sýningum þar í landi en Ísland er fyrsta landið utan Kína þar sem stofnunin stendur fyrir sýningu .
CEAC er sjálfseignarstofnun sem var hleypt af stokkunum árið 1999 af Ineke Gudmundsson með stuðningi eiginmanns hennar , Sigurðar Guðmundssonar , myndlistarmanns og rithöfundar .
Þau hjón eiga hús á Djúpavogi , þar sem þau dvelja iðulega á sumrin , og þar er að finna vísi að þessu metnaðarfulla sýningarverkefni .
" Hugmyndin að sýningunni kom upp fyrir rúmu ári þegar við Ineke vorum hér á Djúpavogi , " segir Sigurður , sem er einn sýnendanna .
Aðrir íslenskir listamenn sem taka þátt eru Kristján bróðir hans , Ragnar Kjartansson , Hrafnkell Sigurðsson , Sara Riel , Þór Vigfússon , Árni Guðmundsson , Rúrí , Erró og Ragna Róbertsdóttir .
" CEAK er afskaplega flott stofnun sem stuðlar að menningarsamskiptum milli Evrópulanda og Kína .
Fjöldi fólks kemur að starfseminni og er deild frá henni starfrækt í Hollandi , " segir Sigurður og bætir við að allir listamennirnir sem þau hafi leitað til um þátttöku á þessari sýningu , sem starfa flestir á alþjóðlegum vettvangi , hafi strax samþykkt að taka þátt .
Þeir sem eigi heimangengt muni vera viðstaddir opnunina í dag .
Þá kemur út vegleg litprentuð sýningarskrá á íslensku , kínversku og ensku .
" Hópur fólks hefur legið yfir þessu verkefni í nokkra mánuði og nú eru verkin að koma upp á veggi og gólf hér á Djúpavogi , " segir hann .
En hvers vegna að setja upp sýningu sem þessa á Austfjörðum , á Djúpavogi ? " Við Ineke eigum hér hús , sem við byggðum að hálfu leyti , og höfum komið hingað í fjölmörg ár og kynnst fólkinu .
Ineke fékk þessa hugmynd með Gauta Jóhannessyni sveitarstjóra og síðan var gengið hreint til verks .
Við gengum í að finna listamenn og á ferðum mínum til Evrópu frá Kína hef ég selflutt verk , til að draga úr kostnaði við sýningarhaldið , á sama tíma og Djúpavogshreppur byggði afskaplega fínan sýningarsal í Bræðslunni .
Þessi sýning er mikill menningarviðburður , það er óhætt að segja , enda margreynt og fínt fólk sem sýnir .
" Hann bætir við að hluti af framkvæmdinni sé gestavinnustofa þar sem tvær hollenskar listakonur starfa nú í tvo mánuði .
" Og allt er þetta til frambúðar , enda kjöraðstæður til að setja upp sýningu sem þessa .
Aðstaðan er eins og best verður í öðrum borgum og löndum .
Þegar CEAC setur upp sýningar í öðrum borgum en Xiamen er það alltaf undir yfirskriftinni Rúllandi snjóbolti .
Þetta er í fimmta skipti sem það er gert .
Næstu sýningar hér verða mögulega Rúllandi snjóboltar 7 og 8 , með undirtitlum , því eins og ég segi eru sýningarnar til frambúðar .
Það er klárt mál , " segir Sigurður ákveðinn .
Meiriháttar listviðburður Gauti sveitarstjóri segir hugmyndin að sýningunni upphaflega vera hugmynd hjónanna , Ineke og Sigurðar , en sveitarfélagið hafi átt við þau afskaplega mikil og góð samskipti gegnum árin .
Í þorpinu sé rómað listaverk Sigurðar , Eggin í Gleðivík , sem margir komi að skoða .
" Þau eru að verða eitt helsta aðdráttarafl þorpsins og þegar hugmyndin um þessa sýningu kom upp vorum við strax til í að vera með , " segir Gauti .
" Við leggjum fram húsnæði Bræðslunnar og þar inni er búið að reisa 120 fermetra sýningarskála , með lýsingu , en hér hafa allir lagst á eitt við að láta þetta ganga upp .
CEAC er að setja upp starfsstöð hér , þá þriðju í heiminum .
" Gauti segir heimamönnum lítast vel á framkvæmdina , enda sé þetta meiriháttar listviðburður .
" Í aldanna rás hafa menningarstraumar borist hingað víða að , verslunarsaga okkar hér er löng og hér mættust ólíkir straumar gegnum tíðina .
Við fögnum því að þessir ólíku menningarstraumar skuli enn á ný mætast hér á Djúpavogi í formi þesssarar sýningar .
Ég vona að sem flestir sjái sér fært að mæta , það verður opið alla daga fram til 15. ágúst .
" Nauðalíkt því í Gallerí SÚM Sumum kann að finnast Djúpivogur nokkuð afskekktur fyrir svo stóra og viðamikla samtímalistsýningu .
" Já , en það er líka hluti af sjarmanum við þetta , " segir Sigurður .
" Þú þarft ekki að sá fræinu á fjölfarið torg .
Blómin geta blómstrað í afdölum og þá fer fólkið bara þangað að horfa á þau .
Mér finnst þetta vera kjöraðstæður hérna .
Við eigum von á nokkur hundruð manns við opnunina og forsetahjónin ætla að opna sýninguna með pompi og pragt .
" Djúpavogshreppur tekur þátt í svokallaðri Cittaslow-hreyfingu , sem er samtök lítilla sveitarfélaga í 27 löndum sem hafa það að markmiði að auka lífsgæði og ánægju fólks með því að veita hnattvæðingu , einsleitni og hraðaáráttu í samfélögum nútímans viðnám og heiðra þess í stað sérstöðu hvers sveitarfélags fyrir sig .
" Í þessari hugmyndafræði er áherslan á lífsgæði , kúltúr og gleði , ekki gróðasjónarmið .
Þessi stefna Cittaslow fellur eins og flís við rass að hugmyndafræði CEAC í Xiamen , sem vinnur eftir því prinsippi að það að njóta listarinnar sé í fyrirrúmi en svo komi bara í ljós hvað maður skuldar mikið , " segir Sigurður .
" Þetta er nauðalíkt því sem við gerðum í Gallerí SÚM í gamla daga , fyrst var ráðist í hlutina og hugsað seinna um það hvernig ætti að glíma við eftirköstin .
Fólk úti á landi þarf ekki síður á músík , myndlist og bókmenntum að halda en fólkið í borgunum ; þetta er allt sama fólkið .
Þessi samvinna hér á Djúpavogi er mjög flott , enda eru íbúarnir jákvæðir og menningarlega sinnaðir .
" 