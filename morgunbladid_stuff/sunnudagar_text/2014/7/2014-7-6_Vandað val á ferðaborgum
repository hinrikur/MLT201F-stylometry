Aurapúkinn er sparsamur ferðalangur .
Hann velur sér áfangastaðina ekki aðeins út frá verði flugmiðans heldur skoðar líka hversu mikið uppihaldið kostar á hverjum stað .
Þegar allt er tekið með í reikninginn getur örstutt helgarferð til dýrrar borgar kostað meira en vikudvöl í ódýrari borg .
Púkinn notast m.a. við vefsíðuna bráðgóðu Numbeo.com sem safnar saman alls konar gögnum um verðlag borga .
Þar er m.a. að finna svæði þar sem borgir eru bornar saman út frá ferðakostnaði .
Töflur Numbeo sýna t.d. að hver ferðadagur í Sófíu ætti að kosta 123 dali og dagurinn í Istanbúl 163 dali og er það vel sloppið í Evrópu .
Til samanburðar má búast við að hver ferðadagur í Osló kosti 486 dali , London 395 dali og Kaupmannahöfn 430 dali .
Enn ódýrara er svo að ferðast á fjarlægari slóðir .
Dagurinn í Hanoí kostar t.d. bara 77 dali og 116 dali sólarhringurinn í Beijing .
