Árni Einarsson var í mörg ár einn áhrifamesti maður í íslenskri bókaútgáfu , hann var meðal annars verslunarstjóri Máls og menningar , varð framkvæmdastjóri árið 1984 og við tóku miklir uppgangstímar félagsins .
Hann varð forstjóri bókaforlagsins Eddu árið 2007 , sem varð að Forlaginu , en flutti síðan til Berlínar þar sem hann bjó í nokkur ár .
Hann rekur nú bóka- og blómabúð í tónlistarhúsinu Hörpu ásamt eiginmanni sínum og tveimur vinum , en kemur enn nálægt bókaútgáfu því hann er stjórnarformaður Forlagsins .
Árni vill ekki gera mikið úr áhrifum sínum í bókaútgáfu .
" Mitt hlutverk var að halda um tékkheftið , " segir hann .
" Ég byrjaði sem sextán ára stráklingur í jólaafgreiðslunni í bókabúð Máls og menningar og var tvítugur að klára stúdentspróf þegar mér var falin umsjón með erlendu deildinni , og þá fannst ýmsum að það hefði átt að leita víðar .
Ég varð síðan verslunarstjóri á tíma þegar Mál og menning var með stóra arfleifð en um leið fyrirtæki sem skorti sjálfstraust og stefnu .
Mér var boðið að verða framkvæmdastjóri ásamt því að vera áfram verslunarstjóri , Halldór Guðmundsson , sem ég þekkti ekki áður , varð útgáfustjóri og það var gæfa mín að vinna með honum og Silju Aðalsteinsdóttur og fleira góðu fólki .
Þarna skapaðist liðsandi þar sem markmiðið var að endurvekja Mál og menningu , og það tókst .
Íslensk bókaútgáfa er merkilegt fyrirbæri sem margir koma að .
Íslendingar vilja trúa því að velgengni fyrirtækja sé fyrst og fremst sterkum stjórnendum að þakka en það er ekki þannig .
Það er bjargföst trú mín að góð liðsheild skapi velgengni .
Slík heild verður að einhverju leyti til fyrir tilviljanir , en líka vegna þess að til er fólk sem er með loftnet upp úr höfðinu sem fangar hugmyndir .
Mér finnst mjög gaman að hitta fólk sem hefur loftnet upp úr höfðinu og skynjar aðstæður , les í þær og framkvæmir .
Samferðafólk mitt hefur margt haft gríðarleg áhrif á mig , þar má kannski segja að ég hafi verið eins konar svampur , og í stjórnunarstörfum mínum reyndi ég að skynja það sem fólk hafði fram að færa og hef vonandi kunnað að nota það .
Mín skoðun er sú að engin hugmynd á Íslandi sé betri en framkvæmdin .
Það er bjargföst trú mín að í þessu litla dýnamíska samfélagi getum við ekki treyst því að einhver annar fái góða hugmynd og hrindi henni í framkvæmd , við verðum að gera það sjálf .
Ég ber djúpa virðingu fyrir fólki sem fær góða hugmynd og hefur þolinmæði og úthald til að fylgja henni eftir .
Það reynir svo sannarlega oft á úthaldið , menn mæta þögn og afskiptaleysi , en þeir sem hafa úthald láta það ekki á sig fá og framkvæma .
Eitthvað af þessum hugmyndum mistekst vitanlega en æði margt hjá okkur Íslendingum finnst mér við eiga úthaldi að þakka .
Bygging Hörpu er gott dæmi um þetta , þar var ekki gefist upp þrátt fyrir mótbyr heldur lokið við húsið sem 5.000 manns að meðaltali heimsækja á dag .
" Hvikull bókamarkaður Þú kynntist bókaútgáfu sextán ára gamall og varst þar lengi í hópi stjórnenda og ert núna stjórnarformaður Forlagsins .
Hvaða þróun í bókaútgáfu finnst þér hafa verið mest áberandi á þessum áratugum ? " Meðal stærstu forréttinda í lífi mínu eru að hafa tengst því góða fólki sem rekur íslenska bókaútgáfu og kynnst viðskiptavinum sem eru sannarlega sérstakir .
Hinn sauðtryggi , fróðleiksfúsi almenningur sem íslenskir bókaútgefendur hafa getað reitt sig á er orðinn miklu sjálfstæðari en áður , betur menntaður , óvæginn , kannski dálítið grimmur .
Ég held að rithöfundi sé fyrirgefið eitt feilspor en ekki mikið meira en það , því kröfurnar um að innihaldið standi undir væntingum eru miklar .
Þetta er síkvikur og skapandi markaður en hlutskipti rithöfundanna er erfitt því þeir geta ekki gengið að lifibrauði sínu vísu eins og sumir þeirra gátu áður .
Þegar ég byrjaði að afgreiða í Máli og menningu var Laxness enn að gefa út bækur og það voru áskrifendur að þeim , eins og reyndar einnig að bókum Alistair MacLean , en þannig er það ekki í dag .
Ég held að rithöfundarnir skynji hversu hvikull markaðurinn er og átti sig á að þeir eiga ekki lengur örugga áskrifendur og ég dáist að því hvernig þeir takast á við það .
Höfundar hafa leitað ýmissa leiða til að auka tengsl sín við almenning og eru orðnir sýnilegri við að skrifa leikgerðir , sinna greinaskrifum og vera álitsgjafar .
Það er ekki hægt að tala um þróun bókaútgáfu án þess að nefna rafbækur .
Sannarlega öfunda ég framtíðina af rafbókum sem ég tel ekki vera óvin prentaðra bóka heldur einungis annað form .
Áður var það þannig að ef bók seldist upp og hafði ekki verið endurprentuð þá kostaði mikið erfiði og fyrirhöfn að finna eintak af henni .
Í framtíðinni höfum við þægilegan aðgang að því sem hefur verið skrifað .
Við erum á þröskuldi geysilegra merkilegrar byltingar sem mun gagnast lesendum , rithöfundum og bókaforlögum á hátt sem við höfum ekki áður kynnst .
Rafbókaútgáfa í dag er bara bernskubrek miðað við það sem koma skal .
" Loftkastalahugmyndir og ærandi smámunasemi Þetta er sennilega erfið spurning en finnst þér hafa orðið mikil breyting í hugsunarhætti þjóðarinnar og áherslum frá því þú varst unglingur ? " Mér finnst orðið æ meira áberandi að fólk þorir að fylgja sannfæringu sinni .
Þegar ég var að alast upp var viðmótið : Hvað ert þú að vilja upp á dekk , drengur ? Þetta segir enginn lengur við ungt fólk og er til marks um það hversu miklar samfélagsframfarirnar hafa verið síðustu áratugi .
Ég held að þetta sé að einhverju leyti því að þakka hversu margir Íslendingar fara í listnám .
Í stærri samfélögum finnst fólki ekki að það eigi erindi við listirnar en í litlu samfélagi eins og okkar er listamaður í hverri fjölskyldu , einstaklingur sem lét ekki segja sér að hann gæti ekki lifað af listinni einni saman heldur varð listamaður eða fann sér starfsvettvang í skapandi greinum .
Við vitum sannarlega að mörgu af þessu fólki hefur gengið það vel að það er orðið að fyrirmynd yngra fólks .
Á bak við listir og listnám býr ákveðið hugarfar sem hefur áhrif langt út fyrir listgreinarnar sjálfar .
Fjölmargt ungt fólk nýtir listamenntun þegar það fer út á vinnumarkaðinn , hvort sem það eru læknar sem kunna að bródera vel eða heimspekingar sem verða góðir viðskiptamenn .
Annað sem hefur breyst er þátttaka kvenna í atvinnu- og þjóðlífi .
Þegar ég var ungur stjórnandi árið 1984 voru konur farnar að láta til sín taka og tíðarandinn fór smám saman að breytast .
Þar sem ég var liðstjórnandi þurfti ég að sitja ótal fundi og þar lærði ég dýrmæta lexíu .
Ég tók eftir því að leiðinlegustu fundirnir voru þeir þar sem voru bara karlmenn , þar var hræðilegur karlahúmor áberandi og fundirnir fullkomlega árangurslausir .
Svo sat ég fundi með konum þar sem ég var eini karlmaðurinn og þeir fundir voru líka algjörlega árangurslausir .
Karlmannafundirnir einkenndust af stórkarlalegum loftkastalahugmyndum og kvennafundirnir af ærandi smámunasemi .
Smám saman varð algengara að konur og karlar sætu fundi saman og ég sá að þá myndaðist dýnamík og fundirnir urðu árangursríkir .
Þarna sá ég lifandi dæmi þess hversu mikilvægt og árangursríkt það er að kynin vinni saman .
Það tók langan tíma fyrir konur að verða gildandi í samfélaginu til jafns við karlmenn .
Ég upplifði þessa breytingu og mér finnst merkilegt hvað það er í rauninni stutt síðan .
" Þú hefur ekki einungis starfað við bókaútgáfu , þú leigðir íbúðir til útlendinga löngu áður en það varð algengt , segðu mér frá því .
" Ég keypti þakhæðina á Máli og menningu sem enginn virtist hafa áhuga á .
Ég mætti á þriðja nauðungaruppboðið árið 1989 og keypti helming hæðarinnar og Mál og menning keypti hinn helminginn .
Seinna keypti ég hlut Máls og menningar og útbjó tvær litlar íbúðir sem voru fyrstu íbúðirnar sem voru leigðar ferðamönnum í miðborg Reykjavíkur .
Fólk hefur sagt við mig : Voðalega varstu klár ! En ég var það ekki .
Þetta var bara því að þakka að ég var með loftnet upp úr höfðinu .
Ég stækkaði hótelið smám saman og seldi það svo árið 2007 og 2009 flutti ég til Berlínar með manninum mínum þar sem við nutum lífsins .
Mig hafði aldrei langað til að búa erlendis en það var mjög menntandi að koma úr litlu samfélagi , sem mér þykir mjög vænt um , í stærra samfélag .
Merkilegasti lærdómurinn í Berlín var að sjá borgarsamfélag þar sem fólk hefur áttað sig á því að tillitssemi við náungann skilar betra samfélagi .
Þarna er ég að tala um smáatriðin í hinu daglegu lífi , þar sem er til dæmis flautað á þig ef þú sýnir ekki tillitssemi í umferðinni því það tillitsleysi tefur svo marga .
Þarna er ekki ríkjandi sú skoðun að ef það er ekki bannað þá sé það leyfilegt , heldur búa menn yfir innbyggðri sjálfsgagnrýni og hugsuninni : Við verðum að sýna öðrum meiri tillitssemi til að okkur líði öllum betur .
Við vorum þarna í þrjú ár og komum heim um áramótin 2012-13 .
" Aftur orðinn búðarstrákur Nú rekurðu bóka- og blómabúð í Hörpu ásamt manninum þínum , af hverju blómabúð ? " Maðurinn minn , Ómar Ellertsson , er blómaskreytir og listamaður á því sviði .
Við ræddum það oft hvort við ættum að opna blómabúð í Berlín en okkur langaði ekki til að vinna þar .
Við höfum verið saman í tíu ár , ég á einn strák og hann á tvo en þeir eru strákarnir okkar .
Þeir eru sjálfstæðir og á eigin vegum í lífinu .
Við misstum kannski af unglingsárum þeirra vegna þess að við bjuggum í útlöndum en þeir buðu okkur upp á vináttu sem við vildum ekki missa af .
Við komum því heim og sjáum ekki eftir því .
Svo var það ein af lífsins tilviljunum að auglýst var laust pláss í Hörpu sem við sóttum um og fór í gegnum ferli þar sem Haraldur Flosi Tryggvason , stjórnarmaður í Hörpu , valdi okkar umsókn .
Þetta var ekki árekstralaust því við vorum að ganga inn í musteri .
Allir landsmenn fundu fyrir togstreitunni um Hörpu en fyrir mörgum var hún tákn fyrir óráðsíu fyrir hrun og upp kom óþægilegur andi gagnvart húsinu .
Hægt og rólega breyttu stjórnendur og starfsmenn hússins þessum anda og þáttur í því var að leggja áherslu á að fólk ætti erindi í húsið , umfram það að leggja bílnum sínum í bílakjallaranum , fara upp í rúllustiga og inn í Eldborg .
Þessi nýja sýn lagði áherslu á að húsið væri svo stórt og fallegt að sjálfsagt væri að nýta það sem samkomuhús og félagsheimili Íslendinga , sameinast um það en ekki sundrast yfir því .
Við Ómar höfum fundið fyrir þessari breytingu .
Í fyrra var haldinn fundur þar sem skipst var á skoðunum um Hörpu þar sem Egill Helgason var einn af ræðumönnum og sagði að honum þætti ágætt að það væri komin plebbaleg blómabúð í húsið , hún væri eitt af því sem gerði að verkum að fólk tæki húsið í sátt og gerði sér erindi þangað .
Við opnuðum í júlí í fyrra , erum enn að læra og erum með loftnetið úti og hlustum .
Ég er aftur orðinn litli búðarstrákurinn og finnst einfaldlega óskaplega gaman að vera í búðarleik .
Viðskiptavinirnir eru hlýir og skemmtilegir .
Erlendir ferðamenn eru andaktugir yfir því að svo glæsilegt hús hafi verið byggt í jafn lítilli borg , þeim finnst þeir vera að ganga inn í listaverk .
Þetta er kalt hús með hlýjan anda og blóm gefa því lit og færa enn meiri hlýju .
" Játaði mig sigraðan Þú nefnir strákana ykkar Ómars þú varst í sambandi við konu og eignaðist með henni son .
Var erfitt og sársaukafullt fyrir þig á sínum tíma að viðurkenna kynhneigð þína ? " Já , það var það vegna þess að ég var að svíkja aðra manneskju .
Þetta var skipbrot þar sem ég lærði að ég væri ekki ósigrandi .
Ég játaði mig sigraðan og varð fyrir vikið betri manneskja , en það var mjög erfitt , sennilega það erfiðasta í lífi mínu , að horfast í augu við það að hafa ekki komið hreint fram .
Á sama tíma vissi ég líka að sambandið við hana hafði sennilega bjargaði lífi mínu .
Ég óx úr grasi á tímum þegar alnæmi var að grassera en enginn vissi það og ef ekki hefði verið fyrir þessa konu þá hefði getað farið illa .
Ég á henni það einnig að þakka að hafa eignast son og sömuleiðis þakka ég henni fyrir að hafa ekki slitið samskiptum við mig heldur samþykkt að við hefðum sameiginlegt forræði yfir syni okkar .
Svo varð ég stjúpfaðir og það hafa verið forréttindi að vera þátttakandi í lífi sona Ómars .
Ég skynja vel að þessir þrír strákar okkar eru annars konar menn en ég var , þeir eru hlýrri .
Þeir líta ekki svo á að strákar eigi bara að eiga stráka að vinum heldur er þeim fullkomlega eðlilegt að eiga stúlkur fyrir vini .
Jafnlítið og ég myndi vilja vera rúmlega tvítugur í dag þá er ég gríðarlega bjartsýnn fyrir hönd annars konar karlmanna .
Samfélagið er að skila betri karlmönnum og konum en á þeim tímum sem ég var að alast upp .
" 