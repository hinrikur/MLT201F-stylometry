Aurapúkanum þykja það vera sum skemmtilegustu sparnaðarráðin þegar aðeins er verið að spara krónur og aura .
Þannig lærði hann nýlega nýtt trix sem sparar bæði net- og prentkostnað þegar farið er til útlanda .
Púkinn lætur sér auðvitað ekki til hugar koma að fara á netið í farsímanum þegar út er komið enda gagnastreymið dýrt .
Hins vegar þarf að hafa ýmsar upplýsingar við höndina í ferðinni , s.s. staðfestingu á bókun frá hóteli , leiðbeiningar á söfn , veitingastaði og verslanir .
Allt er þetta auðfundið í símanum , ef opnað er fyrir gagnastreymið .
Þennan vanda má leysa með því að prenta út leiðbeiningarnar sem um ræðir , en prentarablek er bara svo skrambi dýrt .
Það sem púkinn gerir í staðinn er að opna póstana og aðrar upplýsingasíður í snjallsímanum og taka skjámynd af þeim .
Á iPhone er það gert með því að ýta samtímis á aðalhnappinn framan á símanum og slökkvi-hnappinn á efri rönd símans .
Síðan þarf bara að fara í myndaalbúmið til að finna mikilvægu upplýsingarnar á ferðinni .
