Mörgum þykir fátt skemmtilegra en að skoða fasteignaauglýsingar og láta sig dreyma .
Eignirnar sem til sölu eru á landinu eru ýmiss konar og forvitnilegt er að skoða hversu fjölbreyttar þær geta verið þrátt fyrir að þær kosti að sama – íbúðir í blokkarbyggingum , hæðir í fjölbýlishúsum , raðhús , stór einbýlishús og grónar lóðir .
Sunnudagsblað Morgunblaðsins ákvað að nota eina tölu sem viðmið og fara á stúfana í fasteignaleit .
Við gáfum okkur að í vasanum væru 35 milljónir ; rétt rúmlega sú upphæð sem er meðalupphæð gerðra kaupsamninga á höfuðborgarsvæðinu síðustu 12 vikurnar .
Samkvæmt Fasteignaskrá voru að meðaltali gerðir 127 kaupsamningar á höfuðborgarsvæðinu á viku á þessu 12 vikna tímabili og meðalupphæð í milljónum á hvern samning var 34,8 milljónir .
Þess ber að geta að meðalupphæð kaupsamninga þýðir ekki það sama og meðalverð eigna .
Er það vegna þess að hver kaupsamningur getur snúist um fleiri en eina eign , og svo eru eignir í misgóðu ástandi , misgamlar og þar fram eftir götunum .
Vissulega hefði mátt notast við ýmsar tölur sem viðmiðunarverð í þessari fasteignaskoðunarskemmtun en ákveðið var að velja þessa leið .
Lesendur geta þó sjálfir skemmt sér við að nota önnur viðmið til að bera saman hvað þeir geta fengið fyrir sömu upphæð .
Mætti þar til dæmis nota meðalfasteignamat íbúðarhúsnæðis , fjölbýlis og sérbýlis fyrir næsta ár , sem er 32,9 milljónir , en inni á vef Þjóðskrár Íslands má sjá Fasteignamat ársins 2015 fyrir allar eignir á Íslandi .
Þrátt fyrir að notast hafi verið við meðalupphæð kaupsamninga á höfuðborgarsvæðinu var vissulega leitað út fyrir borgarmörkin enda alltaf forvitnilegt að skoða hvaða heimili er hægt að fá úti á landi fyrir sama pening og maður fær í bænum .
Að lokum ber þess að geta að miðað var við að eignir sem valdar voru mættu kosta um milljón meira eða minna en 35 milljónir .
Reykjavík Hringbraut Í síðustu viku var hægt að fá þriggja herbergja íbúð við Hringbraut á um 35 milljónir .
Íbúðin er á þriðju hæð og er um 102 fermetrar að stærð og inni í þeirri fermetratölu var meðal annars herbergi í risi sem væri hægt að leigja út .
Hringbraut er vissulega mikil umferðargata en það má taka með í reikninginn þegar verið er að skoða eignir við slíkar götur hvort garður er baka til eins og tilfellið er hér til dæmis .
Reykjavík Bollagata Í Austurbæ Reykjavíkur , nánar tiltekið í húsi byggðu árið 1943 við Bollagötu , er hægt að kaupa um 96 fermetra hæð , fjögurra herbergja í þríbýli fyrir rúmlega 35 milljónir .
Sé verið að hugsa til sólar má geta þess að eigninni fylgja suðursvalir sem má ef til vill nota næsta sumar og sumur .
Reykjavík Básbryggja Það er hægt að búa alveg við sjóinn í Reykjavík , meira að segja aðeins fáeina metra frá , í Bryggjuhverfinu nánar tiltekið .
Í póstnúmeri 110 er fyrir 35 milljónir hægt að fá þá nálægð og búa í 100 fermetra íbúð með 30 fermetra bílskúr og af svölum er hægt að drekka kaffi og horfa yfir sjóinn á morgnana .
Reykjavík Norðurfell Ótrúlegt en satt – í Reykjavík má finna tæplega 240 fermetra hús á 35 milljónir .
Sá galli er á gjöf Njarðar að í staðinn þarf fólk að leggjast í talsvert miklar endurbætur að innan sem utan en þetta er þá ágætis tækifæri fyrir handlagna sem treysta sér í slíkt .
Húsið er raðhús , níu herbergja , með útgang út í garð og þá er arinn í stofu .
Reykjavík Hagamelur Í einu dýrasta og eftirsóttasta hverfi Reykjavíkurborgar , póstnúmeri 107 , er hægt að fá fjögurra herbergja , rúmlega 93 fm íbúð á annarri hæð við Hagamel .
Inni í þeirri fermetratölu er herbergi í risi með aðgangi að klósetti sem sumum gæti þótt hentugt að leigja út til að dekka afborganir af lánum .
Það er auðvitað nánast sundlaug í garðinum , Vesturbæjarlaugin .
Reykjavík Tunguvegur Þau eru mörg virðuleg húsin í kringum Bústaðakirkju og fallegir og vel grónir garðar sem fylgja , sérstaklega þeim sem eru aðeins eldri .
Í þessu húsi sem var byggt árið 1957 er 118 fermetra eign til sölu , þar af um 30 fermetra bílskúr .
Kópavogur Hörðukór Þeir sem þrá yfirmáta útsýni og helst af 8. hæð geta fengið slíkt fyrir 35 milljónir rétt tæpar í Kópavogi .
Húsið er fremur nýtt , byggt árið 2007 og eignin er 127 fermetrar að stærð , fjögurra herbergja og eigninni fylgir sérstæði í bílageymslu hússins .
Reykjavík Garðhús Í póstnúmeri 112 er hægt að fá 147 fermetra eign í fjölbýlishúsi og um 20 fermetra bílskúr fyrir 35 milljónir og 200.000 krónum betur .
Herbergin eru fimm og þótt þetta sé fjölbýlishús er eignin á tveimur hæðum , sú efri aðeins undir súð á hluta .
Kjalarnes Lundur Fyrir nákvæmlega 35 milljónir er hægt að taka að sér svolítið spennandi verkefni í Kollafirði sem tilheyrir póstnúmeri Kjalarness .
Þar má nefnilega finna 2,5 ha .
land sem er skógi vaxið og nefnist Lundur .
Á landinu stendur lítið timburhús , 80 fermetrar , að verða 70 ára gamalt og þarf nánast að endurbyggja .
En það er ekki gulrótin heldur landið sjálft en árið 1962 hlaut þáverandi eigandi þess viðurkenningu Friðriks konungs 8. fyrir ræktun á landinu en hann byrjaði að rækta skóg þar árið 1945 .
Þess má geta að steypt tjörn er við húsið – það er að minnsta kosti þess virði að skoða þetta , það er sjaldgæft að fá svona margra áratuga stórt skógi vaxið land alveg rétt við höfuðborgina .
Hafnarfjörður Drekavellir Í fjögurra ára gömlu fjölbýli á Völlunum í Hafnarfirði er að finna íbúð sem er aðeins undir meðaltali kaupsamninga síðustu 12 vikurnar en ásett verð er 34,2 milljónir .
Íbúðin ætti að hugnast þeim sem spá í hönnun og arkitektúr en gluggar ná niður í gólf og gefa flottan svip .
Og þá er eitt sem maður heyrir ekki oft ; það er svokölluð næturlýsing í íbúðinni .
Svona svo fátt eitt sé nefnt .
Akranes Vesturgata Á Akranesi er að finna þetta hús – sem er eitt þessara húsa sem kallast " einbýlishús á pöllum " .
Húsið er 266 fermetrar og þar er hægt að leggjast í tómataræktun , til dæmis úti í gróðurhúsinu sem er með rafmagni .
Það er kannski alveg þess virði þótt fólk vinni í Reykjavík því það er ekki svo langt að keyra á milli .
Þá er hægt að fara í heitan pott á kvöldin .
Hvað færðu fyrir " klink " ? Við Pólgötu á Ísafirði er hægt að fá 75 fermetra , fimm herberbergja , íbúð á 5,9 milljónir í fjölbýlishúsi .
Athugið að húsið var ekki byggt fyrr en 1884 .
Á Djúpavogi er hægt að kaupa 148 fermetra einbýlishús sem þarfnast mikilla endurbóta á 9 milljónir .
Í Túngötu á Siglufirði fæst 152 fermetra hæð á 9,5 milljónir en húsið var byggt árið 1936 .
Í Austurbergi í Breiðholtshverfi Reykjavíkur er hægt að fá 63 fermetra ósamþykkta kjallaraíbúð á tæplega 15 milljónir .
Fyrir einni milljón minna , 14 milljónir tæpar , má fá 30 fermetra stúdíóíbúð við Grandaveg í Vesturbæ Reykjavíkur .
Á Eskifirði má fá pínulítið einbýlishús , 34 fermetra , á 5,32 milljónir .
Húsið var byggt fyrir um 84 árum .
Lítil einbýlishús er raunar að finna mjög víða á landsbyggðinni og á Breiðdalsvík er hægt að fá 80 fermetra hús á 8 milljónir .
Í póstnúmeri 108 , Seljalandi í Fossvogi , er hægt að kaupa um 24 fermetra íbúð á 12,5 milljónir .
Í miðbæ Reykjavíkur , við Frakkastíg , er hægt að fá 35 fermetra íbúð á 13,5 milljónir .
Akureyri Spítalavegur Það er virðulegt að búa á Akureyri , svo ekki sé minnst á ef fólk finnur virðulegan meira en 100 ára gamlan gullmola þar í bæ og getur gerst lattelepjandi miðbæjarbúi á Akureyri .
Þetta hús er 245 fermetrar og er á eignarlóð , það er úr timbri en klætt blikki .
Bónusinn fyrir þá sem elska hið gamla og upprunalega er að hurðirnar eru til dæmis upprunalegar og gólfefnin eru það einnig þótt á sumum pörtum sé dúkur .
Egilsstaðir Brávellir Sé fólk með fullt af börnum eða vilji taka á móti gestum reglulega og leyfa þeim að gista er hægt að nota 35 milljónir til að komast nær Lagarfljótinu og kaupa risahús á Egilsstöðum .
Húsið er 336 fermetrar , ekki með nema níu svefnherbergi og þrjár stofur .
Þetta hús er eitt þeirra sem bjóða upp á að hafa unga fólkið í séríbúð í kjallaranum – þar eru tvær séríbúðir – nú eða leigja út og dekka afborganir .
Hveragerði Hraunbær Dreymi einhvern um yfirbyggðan heitan pott – samt úti á palli og ekki í sólskála – er hægt að fá eins konar kúlulagaða yfirbyggingu á potti í Hveragerði .
Og að sjálfsögðu fylgir hús með – 165 fermetra parhús sem var byggt árið 2005 .
Í Hveragerði er hin margfræga Álnavörubúð sem Reykvíkingar keyra gjarnan til að versla í og þá þarf ekki lengur að fara í sérstakan ísbíltúr til bæjarins .
Hveragerði er svolítið hipp og kúl .
Vestmannaeyjar Kirkjuvegur Í Vestmannaeyjum er hægt að fá eitt þessara virðulegu gömlu íslensku bárujárnshúsa , meira en 100 ára gamalt , við Kirkjuveg fyrir meðalupphæð kaupsamninga á höfuðborgarsvæðinu og einni milljón betur eða 36 milljónir .
Húsið er 264 fermetrar að stærð með 5 svefnherbergjum , 2 stofum og 2 baðherbergjum , nýjum sólpalli og gróinni lóð og hefur húsið verið mikið endurnýjað .
Reykjanesbær Suðurgata Á Suðurnesjum eru margar eignir til sölu og meðal annars þetta fallega bárujárnsklædda hús við Suðurgötu , byggt árið 1938 , en það er mikið endurnýjað .
Ásett verð er 35 milljónir og einni betur .
Húsið er samtals 189 fermetrar og í því eru 7 herbergi .
Eskifjörður Fagrahlíð 35 milljónir og eina umfram kostar einbýlishús og austfirskt fjallaútsýni á Eskifirði .
Húsið var byggt árið 1977 og stendur nokkuð hátt uppi í kaupstaðnum , með átta herbergjum og er 267 fermetrar og svo má hengja föt út á snúrur og gera ýmislegt sér til dundurs á austfirskri lóð sem er meira en 800 fermetrar að stærð .
Höfuðborgarbúar geta prófað skipti á eignum .
Borgarnes Gunnlaugsgata Hafi fólk langað til að eignast hús eftir arkitektinn sem teiknaði Domus Medica , Hótel Sögu , Watergate-bygginguna á Íslandi og Háteigskirkju , svo fátt eitt sé nefnt , gæti þetta uppfyllt drauminn .
Húsið er teiknað af Halldóri H. Jónssyni 1952 og var lengst af notað sem embættisbústaður dýralækna Borgarfjarðar en þess má geta að það eru ekki nema tvö ár síðan það var endurnýjað að mestu .
Húsið er um 190 fermetrar að stærð .
Ísafjörður Miðtún Þá vindum við okkur til Ísafjarðar fyrir 35 milljónir í vestfirskt fjallaútsýni .
Þar má finna sjö herbergja hús sem er um 250 fermetrar að stærð en það var byggt árið 1969 .
Þess má geta að eldhúsinnréttingin hefur fengið að halda sér í upprunalegu formi – mjög smart að mati húsbúnaðaráhugamanna .
Ný tæki eru þó komin og borðplötur .
Þannig má elda nóg af pönnukökum og fara reglulega á skíði , sem verður ekki metið til fjár .
Húsavík Stekkjarholt Ef við færum okkur norður á bóginn , alla leið til Húsavíkur , er til sölu eign fyrir meðalupphæðina , 35 milljónir , sem er 208 fermetrar , fimm herbergja hús , byggt árið 1990 .
Lóðin er líka stór , um 800 fermetrar .
Húsið stendur hátt svo að það er frábært útsýni yfir bæinn og sjóinn .
Ef einhverjir ætla á Mærudagahátíðin núna síðustu vikuna í júlí er auðvitað hægt að fara í fasteignaskoðun í leiðinni .
