Sumarið einkennist af hlátrasköllum hjá Sigurði Antoni Friðþjófssyni en hann tekur þátt í uppistandskvöldum Iceland Comedy Festival 2014 .
Samhliða er Sigurður að skrifa og leikstýra kvikmyndinni Ísabellu sem frumsýnd verður í október .
Hvað eruð þið mörg í heimili ? Ég bý hjá aldraðri móður minni í augnablikinu ásamt tveimur bræðrum .
Ég flutti inn á síðasta ári til þess að hafa samastað yfir sumarið , en maturinn og félagsskapurinn hélt mér í heilt ár í viðbót .
Hvað áttu alltaf til í ísskápnum ? Ég neyti yfirleitt hlutanna sem ég kaupi um leið , þannig að : ekki neitt .
Einu sinni átti ég hinsvegar alltaf til Pepsi Max í ísskápnum , síðan kom í ljós að sá drykkur er algjörlega skaðlaus og þá missti hann sjarmann sinn .
Hvað fer fjölskyldan með í mat og hreinlætisvörur á viku ? Ég er ekki viss , en það er eflaust eitthvað fáránlegt .
Það er dýrt að lifa og ennþá dýrara að lifa á Íslandi en annars staðar .
Hvar kaupirðu helst inn ? Í Nettó í Mjódd og Iceland .
Hvað freistar helst í matvörubúðinni ? Allar " nýjar " tegundir af gosi , ég verð að smakka það allt .
Hvernig sparar þú í heimilishaldinu ? Þangað til fyrir stuttu var það mjög auðvelt ; ég verslaði í Nettó í staðinn fyrir 10-11 .
Síðan fór 10-11 og Iceland kom í staðinn , þá urðu línurnar mun grárri .
Hvað vantar helst á heimilið ? Það vantar örbylgjuofn .
Ég þarf að hita upp frosnar pitsur í ofni eins og einhver Amish-búi .
Eyðir þú í sparnað ? Að vissu marki .
Faðir minn sagði einu sinni setningu sem ég gleymi aldrei .
Hann sagði : " Aldrei eyða krónum til þess að spara aura .
" Eða eitthvað svoleiðis .
Það er langt síðan , ég man þetta ekki orðrétt .
Skothelt sparnaðarráð ? Notaðu lausafé í stað korta .
Þá skilurðu allt í einu hvað þú eyðir miklum peningum í algjöra vitleysu .
Auk þess líður manni alltaf eins og glæpakonungi þegar maður gengur um með seðla .
Veistu , kannski hefði ég ekki átt að auglýsa það í Morgunblaðinu að ég gangi um með seðla ...
