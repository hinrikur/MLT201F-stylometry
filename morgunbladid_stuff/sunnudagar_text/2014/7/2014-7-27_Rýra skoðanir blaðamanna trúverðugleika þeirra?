Eins og aðrir hafa blaða- og fréttamenn skoðanir á mönnum og málefnum líðandi stundar .
Það er óhjákvæmilegt .
Hitt er annað mál hvort þeir eigi að viðra þær skoðanir opinberlega , í ræðu og / eða riti .
Getur það mögulega rýrt trúverðugleika þeirra í starfi og dregið úr hæfi þeirra til að miðla upplýsingum til almennings ? Hvað með samfélagsmiðla , eru blaða- og fréttamenn stikkfrí þar ? Hlutlægni og skoðanafrelsi blaða- og fréttamanna hefur verið í brennidepli í Noregi að undanförnu , að því er fram kom í frétt á vef Blaðamannafélags Íslands í vikunni .
Per Edgar Kokkvold , fyrrverandi framkvæmdastjóri Blaðamannafélags Noregs og núverandi formaður í útvarpsráði , heldur því fram í viðtali við dagblaðið Dagen að það orki tvímælis að blaðamenn sem skrifa um tiltekin mál tjái sig með ítarlegum hætti um þau málefni sem þeir fjalla um og taka afstöðu .
Eðlilegt sé að þeir tjái sig um ýmislegt í tengslum við vinnslu mála og tæknileg atriði við fréttaöflun en varasamt geti verið að lýsa yfir afgerandi skoðunum – enda geti slíkt veikt trúverðugleika fréttaumfjöllunar .
Siðareglur Blaðamannafélags Íslands eru afdráttarlausar hvað þetta varðar .
Þar segir : " Siðareglur þessar setja ekki hömlur á tjáningarfrelsi blaðamanna sem skrifa undir fullu nafni afmarkaða þætti í fjölmiðlum , til dæmis gagnrýni , þar sem persónulegar skoðanir höfundar eru í fyrirrúmi .
" Þó ber að hafa í huga að reglur þessar eru frá árinu 1991 , löngu fyrir daga samfélagsmiðla á borð við Facebook og Twitter .
Óhætt er að fullyrða að almenningur hafi mun betri aðgang að skoðunum blaða- og fréttamanna eftir að þeir miðlar komu til sögunnar .
Valgerður Jóhannsdóttir , aðjunkt í blaða- og fréttamennsku við Háskóla Íslands , segir sannarlega umhugsunarvert hvort og þá hversu miklar skoðanir blaða- og fréttamenn eigi að láta uppi opinberlega .
" Það er misjafnt eftir löndum og menningarheimum hver hefðin í blaðamennsku er .
Þar sem rannsóknarblaðamennska er stunduð speglast oft í gegn samúð með þeim sem minna mega sín og fólki sem býr við kúgun , svo dæmi séu tekin .
Hin vestræna hefð er hins vegar hlutlæg nálgun og um leið og blaða- eða fréttamaðurinn er búinn að opinbera sína skoðun á einhverju sem er umdeilt er hættan sú að trúverðugleiki hans verði ekki sá sami og áður .
Hann hefur auðvitað ekkert breyst en lesendur lesa fréttir hans mögulega með öðrum gleraugum .
Það getur haft ýmsar afleiðingar , svo sem að blaðamaðurinn missi aðgang að nauðsynlegum tenglum og upplýsingalindum , " segir hún .
Mörkin meira fljótandi Valgerður segir þetta ekki hafa verið vandamál hér á landi en með tilkomu samfélagsmiðla séu þessi mörk orðin meira fljótandi en áður .
" Ýmsir mætir blaða- og fréttamenn hafa ekki hikað við að tjá sig um allskonar mál á samfélagsmiðlum og maður undrast stundum hversu afdráttarlaust þeir taka til orða .
Það er umhugsunarvert .
" Þróunin hefur verið hröð og Valgerður veit ekki til þess að íslenskir fjölmiðlar hafi mótað sér stefnu í þessum efnum .
" Mögulega ættu þeir að gera það .
" Í viðtalinu við Dagen segir Kokkvold : " Allar ritstjórnir leggja áherslu á gagnvirkni milli ritstjórna og lesenda , áhorfenda eða hlustenda .
En ég held að þetta geti gengið of langt .
Hlutverk okkar sem blaðamanna er ekki að þjóna áhorfendum eða hlustendum með þessum hætti .
Ef við gerum okkur að þrælum almenningsálits er það ekki síður hættulegt en að vera þrælar stjórnmálaflokkanna .
" Valgerður segir eitt að missa eitthvað út úr sér í heita pottinum , annað að tjá sig á samfélagsmiðlum .
Enda þótt sumir líti eflaust svo á að þeir séu bara að tala við vini sína og kunningja séu þessar færslur opinberar og ómögulegt að vita hvar og hvenær til þeirra verður vitnað .
" Haldi blaðamaður því til dæmis fram á Facebook að henda ætti Ísraelum út úr samfélagi siðaðra þjóða hefur það auðvitað áhrif á það hvernig lesendur lesa næstu frétt sem hann skrifar í sinn fjölmiðil um deilur Ísraela og Palestínumanna , " segir Valgerður .
Hún segir litla umræðu hafa farið fram um þessi mál hér á landi og hvetur blaða- og fréttamenn til að taka málið sem fyrst á dagskrá .
Af faglegum ástæðum þykir Valgerði óheppilegt að blaða- og fréttamenn séu virkir í starfi stjórnmálaflokka , alltént sinni þeir almennum fréttaskrifum um stjórnmál og þjóðfélagsmál .
Reglur um þetta séu þó misjafnar eftir miðlum .
Það segi sig sjálft að blaðamaður sem lofsyngur Sjálfstæðisflokkinn eða Samfylkinguna í pistli einn daginn geti varla talist hæfur til að fjalla hlutlægt um málefni tengd flokknum næsta dag .
Í það minnsta muni einhverjir lesendur gera fyrirvara við skrif hans .
Spurð hvort blaða- og fréttamenn eigi hreinlega að velta fyrir sér að sitja hjá í kosningum til Alþingis og sveitarstjórna svarar Valgerður neitandi enda séu þær kosningar leynilegar og blaðamenn þurfi ekki að gefa afstöðu sína upp , frekar en þeir vilja .
