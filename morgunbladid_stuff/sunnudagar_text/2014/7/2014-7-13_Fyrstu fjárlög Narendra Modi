Fyrstu fjárlög nýrrar ríkisstjórnar Indlands voru kynnt í vikunni en væntingar til fjárlaganna hafa verið miklar þar sem Narendra Modi , forsætisráðherra landsins , lofaði að umbylta indverskum efnahag í kosningabaráttu sinni í vor .
Hinn 63 ára Modi vann stórsigur með flokk sinn Janataflokkinn í kosningunum , m.a. á því loforði að breyta og bæta efnahag landsins .
Hægst hefur verulega á hjólum efnahagslífsins á Indlandi og hefur vöxtur ekki verið minni í tuttugu ár á sama tíma og hátt í 12 milljónir manna koma nýir inn á vinnumarkaðinn á hverju ári .
Modi á því stórt verkefni fyrir höndum en flokkur hans er sá fyrsti í 30 ár til að ná hreinum meirihluta í kosningum ; fékk 282 sæti af 543 á indverska þinginu .
Umboð hans til breytinga er því sterkt en um leið eru væntingar til hans miklar .
Fjárlagahallinn tæklaður Fjárlögin í ár eru fyrst og fremst tilraun til að koma böndum á fjárlagahallann og um leið að draga úr verðbólgu .
Arun Jaitley , fjármálaráðherra Indlands , sagði í ræðu sinni um fjárlögin að fjárlagahallinn yrði takmarkaður við 4,1 prósent af vergri landsframleiðslu árið 2014-2015 en einnig að útgjöldum yrði haldið óbreyttum , með tilliti til verðbólgu .
Í raun er því ekki verið að draga úr eyðslu ríkisins heldur að frysta hana .
Með auknum vexti næstu ára vonast hann til þess að tekjur indverska ríkisins muni aukast og þannig takist að vinna bug á fjárlagahallanum og draga úr lánaþörf indveska ríkisins .
Fjárlagahallinn var um 88 milljarðar dollara á síðasta fjárlagaári eða rétt rúmlega 4,7 prósent af vergri landsframleiðslu .
Narendra Modi hefur sjálfur lýst því yfir að hallinn verði kominn niður fyrir þrjú prósent árið 2016 .
Skattar og fjárfestingar Indverska skattkerfið hefur þótt óvenjuflókið og erfitt fyrir smærri fyrirtæki að fóta sig innan þess .
Þá er landinu skipt upp í 29 fylki sem skattleggja vörur og þjónustu á mismunandi hátt .
Arun Jaitley tók það sérstaklega fram að fjárlög ríkisstjórnarinnar gerðu ráð fyrir því að skattkerfið yrði einfaldað með það í huga að sameina markaði og þannig skapa einn stóran innri markað fylkjanna 29 .
Hagfræðingar gera ráð fyrir að það muni ýta undir vöxt og auka tekjur ríkisins um leið .
Jaitley segir að öllum steinum verði velt við í viðleitni ríkisstjórnarinnar til að einfalda og laga skattkerfið og auka vöxt hagkerfisins en hann lofar því að innan fárra ára verði hagvöxturinn sjö til átta prósent .
Þá verður relgum um erlendar fjárfestingar breytt og fjárfestum gert auðveldara fyrir að fjárfesta í indversku efnahagslífi .
Útgjöld til hersins aukin Hernaðarútgjöld Indlands verða aukin um 12 prósent í nýjum fjárlögum og gengur það gegn þeirri stefnu að draga úr útgjöldum og koma böndum á fjárlagahallann .
Jaitley segir þetta lið í því að nútímavæða indverska herinn svo hann verði betur í stakk búinn til að takast á við verkefni framtíðarinnar og tryggja hagsmuni Indlands .
" Við þufum að tryggja hagsmuni okkar gegn mögulegri ógn frá Pakistan og Kína , " sagði Jaitley við fjölmiðla á Indlandi þegar hann var spurður um útgjaldaaukninguna .
Samkvæmt BBC world service óttast stjórnvöld í Nýju-Delhí hernaðaruppbyggingu í Kína og aukna viðveru kínverska flotans við Indlandshaf .
Fórnarlamb eigin velgengni Væntingar til Narendra Modi eru miklar á Indlandi en sem leiðtogi Gujarat-fylkis byggði hann upp innviði fylkisins og kom rafmagni í allar byggðir þess .
Vöxtur var mikill og hann var óhræddur að við leita til erlendra fjárfesta .
Indverjar hafa því miklar væntingar til hans og hafa margir lýst vonbrigðum með nýju fjárlögin sem menn telja ekki nægilega róttæk til að efla hagvöxt í landinu .
Narendra Modi fæddist 17. september árið 1950 í Vadnagar í Mehsana-héraði í Bombay-fylki .
Hann var fjórða barn foreldra sinna og sýndi snemma hæfileika við sölumennsku og í rökræðum .
Hann varð leiðtogi Gujarat árið 2001 og stýrði því þar til hann tók við sem forsætisráðherra Indlands í vor .
Hann hefur verið sakaður um aðgerðaleysi í Gujarat-óeirðunum árið 2002 en einnig verið hrósað fyrir að byggja upp innviði Gujarat , koma rafmagni í öll hús og efla vöxt svæðisins .
Hann er umdeildur en samt sem áður mjög vinsæll á Indlandi .
Alþjóðamál Vilhjálmur A. Kjartansson vilhjalmur@mbl.is Það er erfitt að tala við fólk sem hvíslar hvað að öðru í ótta við það að Bandaríkin séu að hlera samtalið .
Vladimír Pútín , forseti Rússlands , aðspurður um samtöl sín við leiðtoga Vesturlanda .
