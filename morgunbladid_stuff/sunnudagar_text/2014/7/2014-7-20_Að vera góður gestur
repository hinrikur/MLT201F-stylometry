Þegar Aurapúkinn þarf að bregða sér af bæ , ýmist milli landshluta eða til útlanda , reynir hann oft að fá ókeypis gistingu hjá vinum og ættingjum .
Þannig má spara stórar fjárhæðir , sérstaklega í dýrum stórborgum .
En Púkinn veit líka að slík gestrisni er ekki sjálfsagður hlutur og hefur því tamið sér nokkrar góðar reglur : Fyrir það fyrsta ætti ekki að leggjast lengi upp á fólk .
Sagt er um gesti að þeir séu eins og fiskur , og fari að lykta illa á þriðja degi .
Svo er eðlilegt að vera sem minnst fjárhagsleg byrði á gestgjafanum : kaupa eitthvað í matinn fyrir alla heimilismeðlimi , jafnvel bjóða út að borða .
Gestir verða líka að ganga einstaklega snyrtilega um : búa um rúmið sitt eða sófann á morgnana , dreifa ekki föggum sínum um allt og reyna að raska sem minnst daglegum venjum húsráðandans .
Þannig á maður von á að vera aftur velkominn í næstu ferð .
