Aníta Margrét Aradóttir mun hinn 6. ágúst næstkomandi taka þátt í Mongol Derby , 1.000 kílómetra kappreið eftir mongólsku sléttunni .
Keppnin er lengsta kappreið heims .
" Við þurfum að komast þarna yfir á tíu dögum .
Á 40 kílómetra fresti stoppum við og skiptum um hest .
Þeir geta verið allt frá því að vera latir yfir í að vera alveg bandbrjálaðir .
Þarna er öll flóran enda detta margir knapar úr leik á leiðinni , " segir Aníta .
Hún segist lítið smeyk við að sitja mongólska hesta í framandi aðstæðum enda sé íslenski hesturinn náskyldur tegundinni sem ræktuð er í austri .
" Ég hugsa að þetta verði eðlilegra fyrir mig en marga aðra .
Þessir hestar eru litlir og sterkir , þeir skeiða og tölta eins og sá íslenski .
" Ljóst er að mikið ævintýri bíður Anítu enda mun hún þurfa að ríða yfir fjöll og firnindi , mýrar og kviksyndi , auk þess sem ýmsar hættur leynast á leiðinni .
" Það hefur enginn knapi komist í gegnum þessa keppni án þess að lenda í einhverju .
Úlfahjarðir geta byrjað að elta mann , það getur komið þrumuveður og eldingu lostið niður á sléttuna miðja og fælt hestinn .
Við munum þurfa að borða hjá hirðingjum á leiðinni , eflaust hrátt lambakjöt og kaplamjólk .
Ég veit að ég á eftir að fá í magann .
Ég veit að í fyrra lenti ein í því að fálki flaug undir hestinn hennar sem við það kastaði henni af baki .
" Aníta segir að ævintýraþráin hafi alltaf fylgt henni sem og hestaáhuginn .
" Ég hef alltaf verið svona og gert margt skemmtilegt .
" Þátttakendur eru allt frá því að vera atvinnuhestamenn til tískubloggara og geimverkfræðinga .
Þá sendir breski herinn fimm lífverði Englandsdrottningar til að keppa í ár .
Hægt er að heita á Anítu með fjárframlögum með því að leggja inn á reikning 515-04-253774 til að styrkja Barnaspítala Hringsins og 515-04-253778 til að styrkja Cool Earth .
Sama kennitala er á báðum reikningunum : 200282-3619 .
