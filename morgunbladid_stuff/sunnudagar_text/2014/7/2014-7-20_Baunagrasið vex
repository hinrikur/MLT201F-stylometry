Tónlistarhátíðin Baunagrasið á Bíldudal er haldin í þriðja skipti 18.-19. júlí .
Baunagrasið einblínir á folk-tónlist og í ár stíga á svið ýmsar hljómsveitir , trúbadorar og dúettar .
Skúli mennski mun koma fram ásamt hljómsveit sinni , Hafdís Huld , Markús and the Diversion Sessions , Sverrir Bergmann og Halldór Gunnar ásamt fleirum .
Elín Ólafsdóttir , einn aðstandenda hátíðarinnar , segir að Baunagrasið hafi vaxið og dafnað síðan hátíðin var haldin í fyrsta skipti árið 2012 .
" Þá vorum við með pramma við höfnina og tónlistarmönnunum var siglt þangað .
Það var mjög sjarmerandi enda var veðrið æðislega gott þetta sumar .
Í fyrra færðum við okkur í gamla frystihúsið þar sem við hengdum upp net og settum upp svið uppi á kerru aftan í pallbíl .
KK sló þar alveg í gegn enda mest original umhverfi sem þú getur sett karlinn í .
" Hún segir jafnframt að í ár fari tónleikarnir aftur fram í frystihúsinu á sunnudagskvöldið en á laugardagskvöldið verði dagskráin haldin á Skrímslasetrinu , safni á Bíldudal um ýmsar kynjaverur í Arnarfirði .
Elín segir að áhersla sé lögð á góða stemningu á hátíðinni og gæði tónlistarinnar .
" Í folk-tónlist er mikil hefð fyrir sögunum sem listamennirnir vilja segja .
Textagerðin er öðruvísi og inniheldur iðulega margar sögur .
Við viljum leggja áherslu á að tónlistin skili sér vel til áhorfenda .
" Hún segir ennfremur að ætlunin sé að íslenskar rímur og vísur verði hluti hátíðarinnar þegar fram líða stundir .
Elín er sjálf í hljómsveitinni Bellstop ásamt Rúnari Sigurbjörnssyni og þau hafa fengist við folk-tónlist í tíu ár .
" Árið 2012 vorum við að spila hérna fyrir vestan og hittum þá Gísla Ægi Ágústsson .
Við fórum að spjalla saman og veltum því fyrir okkur hvort ekki gæti verið gaman að setja upp svona hátíð á Bíldudal .
Svo drifum við bara í þessu .
" Frítt er inn á tónleikana sem hefjast klukkan átta á laugardagskvöld og níu á sunnudagskvöld .
Að lokinni dagskrá tekur við ball í Skrímslasetrinu þar sem Halldór Gunnar úr Fjallabræðrum og Sverrir Bergmann halda uppi fjörinu .
