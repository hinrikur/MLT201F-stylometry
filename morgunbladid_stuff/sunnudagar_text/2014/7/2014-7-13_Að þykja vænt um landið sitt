Fyrir nokkrum árum kom til Íslands ágætur kunningi minn , formaður svissnesku bændasamtakanna , ásamt konu sinni .
Við hjónin fórum með þau víða um .
Hann hreifst af landi og þjóð .
Á Nesjavallaleið var stoppað fyrir myndatökur .
Frúin myndaði fjallahringinn .
Hann myndaði hitavatnspípurnar .
Við Deildartunguhver endurtók sagan sig .
Frúin myndaði heitt vatnið streyma fram .
Hann vildi fá að komast í dæluhúsið til að mynda þar .
Átti hann engin orð yfir hinni stórkostlegu hugkvæmni og tækni við að nýta hverinn til að hita upp híbýli manna í fjölmennum byggðum .
Við komum á bóndabæ í Húnavatnssýslu , mikið myndarbýli , þar sem bjuggu frumkvöðlar í íslenskum landbúnaði .
Íslenski bóndinn lýsti því að gott veðurfar væri á þessum slóðum .
Það var dumbungur og svalt í lofti .
Hinn sólbrúni Alpabúi brosti efins .
Íslenski bóndinn rétti þá af kúrsinn og sagði að þegar allt kæmi saman ; góð gróðurmold eins og hann byggi við og íslenskar aðstæður , þá væri útkoman farsæl .
Nú brosti svissneski bændahöfðinginn ósviknu brosi .
Nokkru eftir þessa Íslandsferð hittum við þessi hjón á þeirra heimaslóð .
Nú voru það þau sem sýndu okkur búgarðinn sinn , smáan en fallegan .
Og stolt óku þau með okkur um Júrafjöllin og fóru með okkur á bændabýli þar sem formaður bændasamtakanna þekkti hvern mann .
Hann minntist Íslandsferðarinnar .
Þið eigið magnaðar náttúrugersemar sagði hann og tæknina hafið þið nýtt undursamlega .
En eftirminnilegastur væri þó bóndinn sem elskaði landið sitt .
Hann skildi ég svo vel , bætti hann við .
Það er svo gott og heilbrigt að koma auga á það góða í umhverfi sínu og kunna að meta landið sitt .
Þessi orð hafa stundum komið upp í hugann eftir að það fór að tíðkast hér á landi að gera hróp að fólki sem leyfir sér að segja að því þyki vænt um Ísland og það sem íslenskt er .
Slíkt þykir bera vott um þjóðrembu og jafnvel útlendingahatur ! Sömu aðilar verða miður sín þegar minnt er á að á Íslandi er minna um dýrasjúkdóma en víðast hvar annars staðar í heiminum .
Þetta er reynt að hrekja í leiðurum fréttablaða og herskarar bloggara naga hvern þann sem vogar sér að halda þessum sanneika á loft .
Hér er þó ekki um huglægt mat að ræða heldur hlutlægt sem hægt er að sýna vísindalega fram á enda afrakstur markvissrar einangrunarstefnu sem stundum hefur verið umdeild .
En hún hefur skilað árangri : Íslensk matvara er heilnæmari en almennt gerist erlendis .
Og það má tala um það .
Það má líka segja að okkur þyki vænt um Ísland ! Hvers vegna ættum við ekki að gleðjast yfir því sem gott er ? Ögmundur Jónasson ogmundur@althingi.is 