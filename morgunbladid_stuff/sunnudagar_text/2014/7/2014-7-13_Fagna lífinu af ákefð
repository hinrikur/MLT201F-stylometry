Frosti Logason stjórnmálafræðingur er annar umsjónarmanna útvarpsþáttarins Harmageddon á X-inu , ásamt Mána Péturssyni .
Frosti var , eins og alkunna er , gítarleikari í hljómsveitinni Mínus en hætti í hljómsveinni árið 2007 og hóf sama ár nám í stjórnmálafræði við Háskóla Íslands .
Harmageddon er afar vinsæll útvarpsþáttur og Frosti lýsir starfinu þar sem draumastarfi .
" Við Máni fjöllum þar um atburði líðandi stundar og tökum viðtöl við alls kyns fólk en það sem er einna skemmtilegast við þessa vinnu er að geta hóað í fólk sem manni finnst áhugavert .
Við Máni sitjum í hljóðveri í þrjá tíma á dag og gagnrýnum fólk og málefni og höfum skoðanir á öllu og oft sitthvora skoðunina , sem skapar skemmtilega dýnamík , " segir hann .
Spurður um samstarf þeirra Mána segir hann : " Samstarfið gæti ekki verið betra .
Máni er besti vinur minn og sálufélagi .
Við ólumst báðir upp í Garðabænum og urðum vinir á táningsaldri .
Það er eins og við séum samvaxnir tvíburabræður og við skipuleggjum líf okkar og frí með hvorn annan í huga .
Það er dýrmætt að vera með samstarfsfélaga sem er svo góður vinur og félagi .
" Frjálshyggjuanarkisti Þú ert stjórnmálafræðingur að mennt .
Af hverju ákvaðstu að læra stjórnmálafræði ? " Ég var þungarokkari sem var sléttsama um alla pólitík en þegar ég keypti mér íbúð og var kominn með nokkurra milljóna króna lán sem var háð sveiflum í þjóðlífinu fann ég fyrir auknum áhuga á pólitík .
Ein besta ákvörðun lífs míns var að fara árið 2007 í stjórnmálafræði í Háskóla Íslands .
Námið er mjög áhugavert og skemmtilegt enda eru þar margir frábærir kennarar þar sem Hannes Hólmsteinn og Svanur Kristjánsson eru þeir bestu og ekki er heldur ónýtt að hafa verið í tímum hjá Gunnari Helga Kristinssyni , Baldri Þórhallssyni og Huldu Þórisdóttur .
Allt þetta fólk er mjög vandað , í raun fjársjóður af fróðleik hvert á sinn hátt .
Ég hef áhuga á því hvernig stjórnmálin hafa áhrif á samfélagið og snerta líf okkar .
Ég hef ekki áhuga á því að starfa í opinberri stjórnsýslu eða neitt slíkt en mig dreymir um að geta með tímanum helgað mig blaðamennsku í meiri mæli en nú er og þar er stjórnmálafræðimenntun góður grunnur .
Ég hef verið að skrifa stuttar fréttir og greinar inn á visir.is og myndi vilja gera meira af því .
" Hvaða hugmyndafræðingur heldurðu að hafi haft mest áhrif á þig ? " Ég hef verið undir miklum áhrifum frá rithöfundinum Christopher Hitchens .
Hann hefur haft mjög mótandi áhrif á líf mitt og það hvernig ég nálgast starf mitt í útvarpi .
Hitchens var mótþróaseggur og um leið réttsýnn lýðræðissinni sem aðhylltist efahyggju og gætti sín á því að elta ekki fjöldann til illa verka .
Hann var mælskur og réttsýnn , óhræddur við að taka óvinsæla afstöðu og fylgdi ætíð sannfæringu sinni .
Ein bóka hans er God Is Not Great – How Religion Poisons Everything , þar sem hann færir sterk rök fyrir því að trúarbrögðin séu böl fyrir mannkynið .
Sjálfur er ég fullkomlega trúlaus .
" Ertu hægrimaður , vinstrimaður eða miðjumaður ? " Ég myndi tvímælalaust flokkast sem hægrimaður en hef ekki fundið hjá mér löngun til að styðja flokka .
Ætli það megi ekki kalla mig frjálshyggjuanarkista .
Foringjadýrkun og hvers konar átrúnaður á goð finnst mér afleit hugmyndafræði .
Ég vil að einstaklingurinn fái að vera í friði fyrir ríkisvaldinu því að ríkið er eign þegnanna en þegnarnir er ekki eign ríkisins .
Ég er andstæðingur forræðishyggju , sem er þokkalega rík í íslensku samfélagi þrátt fyrir að við þykjumst vera mjög frjálslynd þjóð .
" Finnst þér of mikill pólitískur rétttrúnaður í þjóðfélaginu ? " Bæði og .
Mér finnst óþolandi þegar fólk sem haldið er rasisma svarar fyrir sig með því að segja að gagnrýni á málflutning þess sé pólitískur rétttrúnaður og kvartar undan því að fá ekki að hafa pólitískar skoðanir sínar í friði .
En vissulega er óþarfa rétttrúnaður á ákveðnum sviðum .
Ýmislegt í femínísku flóðbylgjunni jaðrar við dogmatísk trúarbrögð , sem ég er í grunninn mótfallinn .
Þegar menn hoppa á þann vagn að femínismi eigi að vera innprentaður í grunnskólabörn er það pólitísk stefna , rétt eins og ef þess yrði krafist að frjálshyggjan væri kennd í skólum sem hin eina rétta leið meðan hún er bara ein af mörgum pólitískum stefnum .
" Rússíbanareið með Mínus Þ ú varst gítarleikari í hinni geysivinsælu hljómsveit Mínus , hvað varstu lengi þar ? " Ég var tvítugur þegar við stofnuðum Mínus árið 1998 og var þar í níu ár .
Það var lengst af alveg frábær tími .
Undir lokin vorum við strákarnir þó orðnir mjög þreyttir hver á öðrum , þetta var mikil samvera og slítandi , en virkilega góð lífsreynsla .
Við tókum upp nokkrar góðar plötur , ferðuðumst saman út um allan heim , fimm strákar , ýmist á hótelherbergjum eða hljómsveitarútum í mismunandi ástandi því þessu hljómsveitarlífi fylgdi alls konar gleði .
Þetta tók á taugarnar .
Við upplifðum ógleymanleg ævintýri og lifðum eins og rokkstjörnur á öllum ferðalögum okkar , þar sem stjanað var við okkur á allan hátt .
Þetta var rússíbanareið .
" Heldurðu að þú hafir jafnvel um tíma misst jarðsambandið ? " Auðvitað fannst mér það ekki á þeim tíma en eftir á að hyggja sé ég að það brenglar huga manns að vera í vinsælli rokkhljómsveit á unga aldri .
Mamma geymir úrklippur og blaðaviðtöl sem tengjast hljómsveitinni og núna finnst mér oft vandræðalegt að lesa það sem ég lét hafa eftir mér á þeim tíma .
" Þú hættir í Mínus , af hverju ? " Það reynir á þolrifin að vera svona lengi í mikilli návist við aðra og um leið geta minnstu smáatriði í fari félaganna byrjað að fara í taugarnar á manni .
Þetta held ég að sé fullkomlega eðlilegt .
Þegar ég hætti í hljómsveitinni vorum við eiginlega nánast orðnir óstarfhæfir af þreytu hver á öðrum .
Ég og Þröstur bassaleikari hættum en hinir þrír héldu áfram með nýjum bassaleikara .
Mér fannst þetta orðið gott .
" Lífið verður aldrei aftur eins Ég geri ráð fyrir að það sem hafi reynst þér erfiðast í lífinu hafi verið að missa föður þinn .
Þú varst fremur ungur þegar það gerðist .
" Pabbi dó í janúar 2001 , þá var ég 22 ára .
Hann var verslunarmaður og var á leið í vinnuna þegar hann lenti í bílslysi á Reykjanesbraut .
Mamma , sem var flugfreyja , var að fara í flug þegar hringt var og sagt að við ættum að flýta okkur á Landspítalann , þar sem okkur voru sagðar fréttirnar .
Lífið verður aldrei aftur eins , en ég reyni að rækta með mér þakklæti fyrir það sem við pabbi áttum saman .
Ég lærði mikið af honum og veit hvaða eiginleika ég hef erft frá honum .
" Hvað heldurðu að þú hafir fengið frá honum ? " Hann brýndi stöðugt fyrir mér að vera heiðarlegur og duglegur og ljúka við verkefni þannig að sómi væri að , að eyða ekki peningum sem ég ætti ekki til og svo framvegis .
Auk þess eru ótal máltæki og gullmolar sem hann sáði í huga minn sem ég bý að .
Ég var kröfuharður unglingur sem ætlaðist til eins og annars af pabba mínum , leit upp til hans og sá hann í ákveðnu hlutverki en hann var auðvitað bara maður eins og ég .
Ég sakna þess að hafa ekki fengið að eiga lengri tíma með honum .
" Þar sem þú ert trúlaus trúir þú ekki á annað líf .
Merkir það ekki um leið að það skipti ekki máli hvað maður gerir í þessu lífi ? " Nei , þvert á móti .
Að trúa því að við séum bara hér í stuttan tíma og eigum síðan framhaldslíf á ennþá betri stað finnst mér gera jarðneska lífið fremur ómerkilegt .
Þá er líf okkar bara millilending .
Ég fagna lífinu af ákefð vegna þess að ég trúi því að ég eigi einungis þetta eina líf .
Ég hugsa mikið um það hvernig eigi að nýta það sem mest .
" Hvernig ætlarðu að nýta líf þitt sem best ? " Ég er 36 ára gamall , hef mikla ævintýraþrá og langar til að sjá miklu meira af heiminum .
Það væri gaman að tengja fjölmiðlastarfið , sem ég hef svo mikla unun af , við ferðalög um heiminn .
Svo þarf ég einhvern tíma að eignast afkvæmi og tel það reyndar vera eina af skyldum hins trúlausa , enda er eina framhaldslífið sem við eigum það sem lifir áfram í genum okkar .
" 