Nýlega var sagt frá því í fréttum að Gunnari Bjarnasyni , yfirsmið Þorláksbúðar í Skálholti , hefðu verið greiddar ellefu milljónir króna sem hann átti útistandandi eftir að verki hans sem yfirsmiðs við Þorláksbúð lauk .
Gunnar Bjarnason hefur komið að smíði ýmissa þekktra miðaldabygginga á Íslandi , svo sem Þjóðveldisbæjarins á Stöng , Auðunnarstofu og endurbyggingu Austurstrætis 22 í Reykjavík .
Guðrún Guðlaugsdóttir gudrunsg@gmail.com Mér finnst mjög ánægjulegt að hafa unnið við Þorláksbúð í Skálholti .
Nú er búið að gera upp allar skuldir og komin málalok .
Þetta hefur að sumu leyti verið erfitt mál en mjög gott er að lyktirnar eru farsælar .
Kirkjuráð tók ákvörðun um að standa að baki þessu verkefni , en ekki hefur , að því er ég best veit , verið rætt á þeim vettvangi að færa Þorláksbúð , hvað sem verður , " segir Gunnar Bjarnason húsasmíðameistari er hann er heimsóttur á heimili sínu á Öldugötunni .
Ýmsir hafa horn í síðu Þorláksbúðar , þar sem hún stendur nú .
" Þorláksbúð stendur á heilögum stað og sú staðsetning er mikils virði fyrir marga trúaða .
Þorláksbúð á sína fylgismenn en þeir hafa farið sér hægt .
Þeir fagmenn sem hafa verið gagnrýnir á staðsetningu Þorláksbúðar bera lofsorð á húsið , staðsetningin hefur verið aðalásteytingarsteinninn .
Þorláksbúð er mjög vinsæl hjá ferðamönnum , þetta er raunar nýtt hús en það vísar til gamalla tíma .
Hún er að vissu leyti gluggi inn í söguna .
Mér finnst vel hafa tekist til .
Í tíð Ögmundar Pálssonar biskups var þarna lítil , vígð kirkja .
Ögmundur tók við embætti 1521 , um það leyti brann stór timburkirkja sem var í Skálholti .
Ögmundur lét þá reisa litla kirkju í kirkjugarðinum .
Sú kirkja var vígð Þorláki helga og kölluð Þorlákskirkja .
Hún var minnsta dómkirkja á Norðurlöndum .
Við köllum þetta því heilaga jörð .
Í nútímanum hefur meira orðið hugsað um 20. aldar byggingarnar sem eru í Skálholti .
En ef Þorláksbúð væri ekki þarna væri ekkert sem minnir á hina löngu tíð Skálholts sem höfuðkirkjustaðar landsins .
Þorláksbúð er eftirmynd skálans á Keldum , þannig að hún er því að vissu leyti að alíslenskri byggingarfyrirmynd .
Hún er í hlutföllum " original " kirkjubygginga miðalda .
Ég tengdi útlit Þorláksbúðar því sem gerðist á Skálholtskirkjum á árhundruðum áður og minnir hún um margt á stafkirkjurnar í Noregi .
Smíðajárnslamir á hurðum eiga sér fyrirmynd frá Keldum .
Þetta og fleira í þeim dúr er gert til að tengja þessa byggingu hinni löngu sögu Skálholts .
" Smíðaði sér miðaldaverkfæri " Borðleggjandi er að gamla Þorlákskirkja , sem síðar fékk nafnið Þorláksbúð , hefur staðið á þeim stað sem hin nýja Þorláksbúð stendur nú .
Ekki var grafinn grunnur undir nýja húsið .
Farið var mjög gætilega og lagður jarðvegsdúkur ofan á gömlu hleðslurnar .
Síðan var hlaðið ofan á þann jarðvegsdúk .
Ekki var hróflað við gólfunum en settur sandur ofan í gamla grunninn .
Sagan er því öll undir húsinu .
Það gleymist stundum að Kristján Eldjárn og Haakon Christi , einn þekktasti kirkjusérfræðingur Noregs , grófu upp hinn gamla grunn hinnar fyrri Þorláksbúðar .
Þorláksbúð hin síðari er sem sagt reist á grunni hinnar gömlu , vígðu Þorlákskirkju .
Sjá mátti á grunninum ýmislegt sem benti til þess að timburgólfi hafi verið í gömlu Þorlákskirkju , það styður vel við að þar hafi hin gamla kirkja staðið .
Ég er aðalsmiður og hönnuður Þorláksbúðar .
Því er ekki að neita að mér leið ekkert mjög vel undir þeim umræðum sem urðu í kjölfar byggingar þessa húss .
En nú gleðst ég yfir að hafa tekið þátt í þessu .
Ég stóð við mitt og kláraði málið .
" Hvernig stóð á því að þú komst inn í þetta verkefni ? " Ég er kannski sá sem mest hefur kynnt sér hér smíði miðaldabygginga , á Íslandi eru fáir sem fást við miðaldasmíði .
Ég var á sínum tíma yfirsmiður Þjóðveldisbæjarins á Stöng í Þjórsárdal , árin 1976-77 .
Einnig byggði ég litla kirkju sem stendur við Stöng .
Við Hjörleifur Stefánsson arkitekt hönnuðum hana .
Síðan tóku við fleiri verkefni .
Ég smíðaði t.d. landnámsbæ til sýningar í Árbæjarsafni og var yfirsmiður á Eiríksstöðum í Haukadal .
Var í hönnunarteymi í endurgerð bygginga þar .
Einnig var ég með Stefáni Erni Stefánssyni og Grétari Markússyni í Brattahlíð á Grænlandi við kirkju- og skálabyggingu þar .
Þá byggði ég litla kapellu á Efri-Brú í Grímsnesi og kirkju á Litla-Bakka í Hróarstungu , svokallaða Geirsstaðakirkju .
Ég var og fenginn til að koma að smíði Auðunnarstofu á Hólum í Hjaltadal .
Hún er eftirlíking að miðaldarbyggingu úr timbri .
Byggð á svipuðum forsendum og Þorláksbúð .
Í öllum þessum verkum hef ég reynt að útbúa verkfæri þess tíma sem viðkomandi byggingar áttu að vísa til .
Ég skrifaði raunar grein um verkþátt Auðunnarstofu , bæði bygginguna og verkfærin sem hún var reist með .
Með þessa reynslu mína að vopni var fremur einfalt fyrir mig að teikna og leggja drög að Þorláksbúð í Skálholti .
Ég er ekki viðvaningur , heldur hafði fullar forsendur til að hanna Þorláksbúð .
" Miðaldasverð fyrsta smíðaverkið Gunnar er fæddur í Reykjavík 1949 .
" Faðir minn Bjarni Ólafsson húsasmíðameistari og kennari var einn af " drengjunum hans séra Friðriks Friðrikssonar " .
Hann starfaði af lífi og sál í KFUM og var með deild í Laugarnesi , þar sem var mikið barna- og unglingastarf ásamt fleiru .
Í þessu umhverfi ólst ég upp , " segir Gunnar .
Móðir Gunnars var Hanna Arnlaugsdóttir röntgentæknir .
" Við bjuggum fyrst fjölskyldan við Gullteig og síðar í Sigtúni .
Við erum þrjú systkinin , ég er elstur .
Pabbi kenndi smíðar í Laugarnesskólanum og þar lukum við systkinin barna- og unglingaskólanámi .
Ég tók svo gagnfræðapróf og lærði því næst smíðar við Iðnskólann í Reykjavík .
Í kjölfarið tók ég Meistaraskóla húsasmiða til að fá fullgild réttindi og geta tekið lærlinga .
" Uppi á vegg á heimili Gunnars er sverð eitt mikið .
" Þetta er mitt fyrsta smíðaverk , " segir Gunnar .
" Þetta er miðaldasverð , gæti verið frá því um 900 .
Ég fékk að mæla upp norskt sverð á Þjóðminjasafninu og lagði mikið í silfursmíðina á hjöltunum .
Sverð þetta fór í ferðalag um þver og endilöng Bandaríkin á sýningu um víkinga á vegum Smithsonian-safnsins .
Hjöltu þessa sverðs eru norræn en döggskórinn er að fyrirmynd tísku sem algengust var í kringum Gautaborg í Suður-Svíþjóð .
Sverðsmíðin var upphafið að áhuga mínum á miðaldafræðum .
Ég myndi hinsvegar ekki blanda svona saman stílum ef ég væri að smíða mér sverð í dag .
Eftir að pabbi tók að sér smíðina á Þjóðveldisbænum og ég varð yfirsmiður þar fékk ég miðaldabakteríuna fyrir alvöru .
Ég las mér til og reyndi að finna út hvernig réttast væri að hafa þetta .
Ég las fornsögurnar .
Bær Gunnars á Hlíðarenda var t.d. smíðaður úr timbri og Skallagrímur var eldsmiður góður – en ég er nú kannski ekki alveg hans karakter , " segir Gunnar og brosir hógværlega .
" Menn í fornsögum voru gjarnan sagðir íþróttamenn góðir .
Talað er t.d. um að Gunnar Hámundarson hafi stokkið hæð sína í fullum herklæðum , það gat nú raunar þýtt að stökkva lengd sína í herklæðunum .
En ég vil bæta því við að í íþróttunum var innifalið að vera smiður góður .
Ég hef alla tíð unnið mikið fyrir Þjóðminjasafnið , fyrst með pabba og síðan fór ég að taka verkefni sjálfur .
Kristján Eldjárn og Þór Magnússon leituðu til mín og einnig hef ég unnið mikið að viðgerðum fyrir húsasafn Þjóðminjasafnsins .
Þegar Hjörleifur Stefánsson var fyrir húsasafninu spurði hann mig eitt sinn hvort ég gæti ekki bjargað járnlömum á hurðir .
Þar með hóf ég eldsmíði .
Mér bauðst á sínum tíma að fara á námskeið til Danmerkur , Svíþjóðar og Noregs .
Ég var viku á hverjum stað .
Í þessari námsferð fékk ég það veganesi sem ég hef búið að síðan og þróað áfram .
Ég teiknaði upp og tók myndir af ýmsum verkfærum og smíðaði sjálfur öll verkfærin sem ég hef notað í miðaldasmíðinni , svo sem axir og sköfur .
Ég hef gert eftirmyndir af norskum og íslenskum öxum .
Helsti munur á öxunum er bundinn svæðum , annað svipmót var t.d. í Hörðalandi en á Gautlandi .
Íslensku axirnar og fleiri verkfæri eru líkust því sem gerðist í Rogalandi og Hörðalandi í Noregi .
" Plankinn gamli og mikilvægi Þó að Gunnar Bjarnason hafi mikið sinnt verkefnum tengdum miðöldum þá hefur hann brugðið sér til nútímans af og til .
" Ég hef smíðað hús eftir nýjum teikningum , t.d. var ég meistari og stýrði smíðum á Oddsstofu í Skálholti , sem er tónlistarsalur .
Mér finnst mjög gaman að smíða , einkum ef ég er að fást við nýja hluti .
Ég hef vissulega byggt íbúðarhús og einingahús víðs vegar um landið .
Einnig vorum við feðgar með verkstæði , forsmíðuðum þar glugga og fleira í hús .
Lengstan tíma við húsbyggingar tekur að undirbúa verkið og fá byggingarleyfi , slíkt er talsvert ferli .
" Gunnar var yfirsmiður að nýbyggingunni Austurstræti 22 .
Hún er reist á sama stað og sögufrægt hús sem Ísleifur Einarsson yfirdómari lét byggja 1801 en brann 18. apríl 2007 .
Það hús var meðal annars þekkt fyrir að þar bjó Jörundur hundadagakonungur og þar var prestaskóli .
" Eldstæðið er hið eina í nýja húsinu sem er upprunalegt .
Úr brunarústunum voru raunar hirtar heillegar spýtur og settar í gám , en því miður var því sem í honum var fargað fyrir mistök .
– Nema einum planka sem nú er í vörslu Árbæjarsafns .
En plankinn sagði okkur söguna af því hvernig samsetningarnar voru og einnig eru til myndir .
Nýja húsið er því byggt með plankann , myndir og óljósar teikningar sem fyrirmyndir .
Stefán Örn Stefánsson og Grétar Markússon teiknuðu nýja húsið í Austurstræti 22 og ég var fenginn til að vera leiðbeinandi eða þátttakandi í teyminu .
Saman reyndum við að gera hið besta úr þessu .
Ég var og fenginn til að " höggva saman kassann " , sem kallað er .
Eftir það var auglýst útboð á því sem eftir var .
Mér lánaðist að fá verkið og ljúka því , bæði að innan og utan .
Fólk er , að mér skilst , almennt mjög ánægt með þessa byggingu sem setur mikinn svip á miðbæinn .
Í þessu sambandi vil ég geta þess að mér þætti ástæða til að endurnýja Hressingarskálann og breyta Lækjartorgi í átt til þess sem það var áður .
Þar var jú lengi miðpunktur bæjarins .
Mér skilst að nýbyggingin Austurstræti 22 sé til sölu .
Ég hefði óskað þess að borgin gerði þetta hús og svæðið í kring að sögulegu svæði .
Ég álít að Reykvíkingar ættu að eiga Austurstræti 22 áfram , og sýna því og Lækjartorgi sóma .
" Glímir við krabbamein Á heimili Gunnars er margt fallegra og þjóðlegra muna , sem og húsgögn .
Og bækurnar í bókaskápnum eru nær undantekningarlaust tengdar Íslandi , ýmist sögu , landslagi , verkmenningu eða þjóðháttum .
Á fallegum , gömlum skáp er stór stytta af Jesú Kristi með útbreiddan faðminn og til hliðar önnur stytta af frelsaranum látnum í faðmi Maríu móður sinnar .
Af þessu má draga þá ályktun að húsráðendur séu bæði vel kristnir og líka miklir Íslendingar .
" Já , ég er sannur KFUM-maður og vissulega mjög tengdur mínu landi , " segir Gunnar þegar haft er orð á þessu .
" Foreldrar mínir áttu stóru Kristsstyttuna , hina fékk ég frá föðurbróður mínum .
Trúin hefur verið mitt leiðarljós í lífinu .
Ég hef unnið allskonar verk , sum erfið og alla tíð hef ég lagt allt í Guðs hendi .
Beðið um hjálp og styrk , það hefur ekki brugðist .
Sem ungur maður tók ég þátt í unglingadeild KFUM í Laugarnesi , en smíðarnar hafa lengstum tekið mestan minn tíma .
Ég hef eigi að síður góðan hug til KFUM og er annar tenór í karlakór þar .
Við erum nálægt 40 í kórnum og syngjum mest hressilega söngva , æskulýðslög og klassísk karlakóralög .
Ungmennafélagshreyfingin og bindindisfélögin mörkuðu vissulega félagsskap KFUM en séra Friðrik lagði áherslu á að drengir yxu upp í að verða nýtir menn og honum lánaðist það starf vel .
Hann virkjaði góðan hug drengja til samfélagsins , ásamt því að vera kristnir .
Sjálfur var ég lengstum bindindismaður en seinni árin fæ ég mér stöku sinnum vínglas með mat .
" Konu sinni , Kristínu Sverrisdóttur námsráðgjafa kynntist Gunnar í félagsstarfi KFUM og KFUK .
" Við Kristín erum búin að vera gift frá árinu 1979 og eigum einn dreng .
Hann býr hér á neðri hæðinni ásamt konu sinni og syni .
" Kristín hefur ekki mikinn áhuga á miðaldahúsum en hún hefur mikinn áhuga á ferðalögum og hefur ferðast með mér um landið .
Hún lét sig þó hafa það að ég byggði sumarbústaðinn okkar sem eftirmynd af miðaldastofu .
Þar eru háir stokkar að ganga yfir og lágar dyr , " segir Gunnar og hlær .
" Hún var í vafa fyrst en er nú vel ánægð .
Bústaðurinn okkar er í Landsveit .
Ólafur afi minn var í sveit í Heysholti í Landsveit um aldamótin 1900 .
" Gunnar bendir mér á málverk af þeim bæ sem málað var eftir ljósmynd .
" Heysholt á sér stað í bókmenntasögunni .
Ármann Kr. Einarsson bjó til sögur um Árna í Hraunkoti , Heysholt er fyrirmyndin að Hraunkoti .
Foreldrar mínir og fjölskyldan okkar hefur jafnan verið mjög tengd þessum bæ .
" Gunnar sýnir mér fleiri málverk , sum af forfeðrum sínum .
" Guðbrandur Þorláksson er forfaðir minn á tvo vegu , " segir hann og sýnir mér skilmerkilega sögu myndarinnar á bakhliðinni .
Svona vandlega segist hann hafa merkt aðrar myndir í stofunni .
" Eftir því sem aldurinn færist yfir gerir maður sér betur grein fyrir því að maður hverfur og þeir sem við taka vita ekki endilega sögu hluta , " segir hann hæversklega þegar ég nefni að hann virðist nákvæmur " reiðumaður " .
" Ég er um þessar mundir að gera við glugga í Íþöku , hlöðnu húsi í eigu Menntaskólans í Reykjavík , " segir hann þegar ég spyr um verkefni þessara daga .
" Gluggaumgjörðin í gluggunum er úr járni og var steypt erlendis .
Þurft hefur að taka hana úr til að gera við hana og laga sprungur í veggjum .
En svo verður hún sett í og múruð föst aftur .
Eftir það verður glerjað , þetta er mjög óvenjulegur frágangur á íslensku húsi , enda gefið Íslendingum af breskum manni til bókasafns .
" Gunnar bætir við að hann hafi haldið sig nokkuð til hlés hvað vinnu snertir að undanförnu .
" Ég greindist með krabbamein og tíminn verður að skera úr um hvernig það fer , " segir hann .
" Ég greindist í desember og hef verið í meðferð , sem tekur sinn toll .
Þetta er mikil glíma , ef ég fæ fleiri ár er það yndislegt .
Að vera jákvæður gagnvart tilverunni gerir það að verkum að maður tekur svona tíðindum sem eðlilegum hlut og reynir að halda höfði í glímunni .
Trú mín hefur verið minn styrkur og beinlínis haldið mér lifandi .
Ég óttast ekki dauðann af því að ég veit að heimkoman verður góð .
Ég hef auðvitað gert mistök eins og gengur , en í heildina er ég ánægður með lífsstarf mitt .
" 