Fótbolta nútímans er stundum líkt við hringleikahús og hliðstæðurnar eru ýmsar ef litið er framhjá þeirri staðreynd að skylmingaþrælarnir í dag eiga skuldlausa ofursportbíla og fela eignir sínar í skattaskjólum víða um heim .
Í Barcelona á Spáni er að finna stærsta fótboltaleikvang Evrópu , Camp Nou eða Nývang eins og hann er stundum nefndur á íslensku .
Völlurinn er glæsilegt mannvirki – eins og reyndar á við um margar aðrar byggingar borgarinnar – og vilji maður öðlast tilfinningu fyrir anda nútímans og heimsækja einn af hornsteinum afþreyingariðnaðarins á heimsvísu er tilvalið að bregða sér í skoðunarferð um leikvanginn .
Bikarar og búningsklefar Frægir fótboltamenn eru að mörgu leyti eins og karakterar í eftirminnilegum skáldverkum sem lifa í hugsunum aðdáenda sinna árið um kring .
Fótboltaáhugamönnum líður oft eins og þeir þekki viðkomandi íþróttahetjur vel , jafnvel betur en nákomna ættingja sína .
Þeir blasa við á skjám , forsíðum dagblaða , í auglýsingum orkudrykkja og rakvéla .
Camp Nou er nokkurs konar leiksvið margra af hæfileikaríkustu fótboltamönnum samtímans .
Í skoðunarferð um leikvanginn er farið niður að grasinu , inn í búningsklefa leikmanna og jafnframt er gagnvirkt bikarasafn félagsins heimsótt .
Miðar kosta í kringum 20 evrur .
Til þess að upplifa hinu einu sönnu stemningu verður þó einfaldlega að fara á leik með Barcelona .
Fjölbreytt og falleg borg Trúarleg lotning skín úr augum gesta Camp Nou þegar þeir ganga inn í stúkuna , virða fyrir sér bikarasafnið , skima yfir völlinn .
Sumir fara niður að auglýsingaskiltunum , beygja sig yfir þau og þreifa á grasinu eins og heilögum fleti , slíta kannski upp nokkur strá til að geyma í öskju í bókahillu á heimili sínu .
Barcelona er paradís ferðamannsins .
Þar er að finna frábæra tapas-rétti á hverju götuhorni , strönd fyrir sólarþyrsta , menningu og fallegar byggingar .
Einkenni borgarinnar er hinn fljótandi arkitektúr Gaudis , byggingar sem virðast iða af lífi .
Camp Nou er tákn um annars konar fegurð og áhugamenn um töfra knattspyrnunnar ættu ekki að láta heimsókn þangað framhjá sér fara .
