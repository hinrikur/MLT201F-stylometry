Hæ allir heima ! Hér á Möltu er sól og blíða alla daga , gylltar strandir og tær sjór .
Fólkið er afslappað og vingjarnlegt og alltaf til í spjall á götum úti sem endurspeglast í afar hægu og óáreiðanlegu strætókerfi .
Á sumrin er hér mikið um að vera , því eyjarskeggjar halda bæjarhátíðir víðs vegar um eyjuna hverja helgi .
Hátíðunum fylgja mikil læti og flugeldasýningar , sem margar hverjar byrja eigi síðar en kl. 6 á morgnana , því að sögn heimamanna er " ómögulegt að halda partí án flugelda " .
Enn sem komið er líkar mér dvölin á Möltu vel en hef þó rekið mig á eitt vandamál : Ég veit aldrei hvort fólk er að tala saman eða rífast .
Það er áhugavert að fylgjast með Maltverjum og giska á hvort um samtal eða rifrildi sé að ræða .
Þegar ég er orðin sannfærð um að allt sé á suðupunkti með tilheyrandi öskrum og handahreyfingum brýst allt út í hlátrasköllum og faðmlögum ...
Sendi kveðjur heim í rigninguna ! Lára Ósk Eggertsdóttir Claessen 