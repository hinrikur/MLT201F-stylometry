Æfingamælar hafa notið mikilla og sívaxandi vinsælda vestanhafs og hafa líka slegið í gegn hér á landi á síðustu mánuðum .
Sony er eitt af þeim fyrirtækjum sem kynnt hafa slíka mæla og einn slíkur , SmartBand , fylgir Xperia Z2 hér á landi í það minnsta .
SmartBand er þægilegasti æfingamælir sem ég hef skoðað , svo þægilegur að maður finnur ekkert fyrir honum um leið og hann er kominn á úlnliðinn .
Armbandið er úr mjúku gúmmíi og passar á alla úlnliði , því það fylgja tvö armbönd í kassanum , eitt fyrir svera úlnliði og annað fyrir netta .
Sem stendur er það aðeins fáanlegt í svörtu og grænu / gulu , en fleiri litir væntanlegir .
Stjórn- og mælibúnaðurinn , æfingamælirinn sjálfur , er svo felldur inn í armbandið og mjög einfalt að kippa honum úr ef vill .
Á honum er hnappur og þrjú gaumljós sem skína í gegnum gúmmíið á armbandinu .
Það er einfalt í sjálfu sér að para græjuna við símann , en tók þó smátíma , því fyrst þurfti að sækja hugbúnað á símann ( tvö forrit og ein uppfærsla ) og svo uppfæra grunnhugbúnað æfingamælisins .
SmartBand fylgist með allri hreyfingu og birtir í símanum svo hann þarf að vera við höndina til að skoða , eða í það minnsta ekki meira en 10 metra frá mælinum .
Hleðslan dugir vel á tækinu , full hleðsla endist í fimm daga við venjulega notkun .
Upplýsingunum safnar maður svo í ókeypis forrit frá Sony sem heitir Lifelog og hægt er að setja upp í hvaða Android-síma sem er , sem eykur notagildi mælisins eðlilega umtalsvert .
Það er með hreyfiskynjara og áttar sig á því hvað maður er að gera , hvort maður er á hjólinu til að mynda , í sundi ( mælirinn er vatnsheldur ) , nú eða sofandi uppi í rúmi , en hægt er að stilla forritið svo að það veki mann þegar það telur að nóg sé sofið .
