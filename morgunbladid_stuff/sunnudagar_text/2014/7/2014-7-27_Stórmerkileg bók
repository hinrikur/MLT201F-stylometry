Í haust er væntanleg hjá bókaforlaginu Sölku íslensk þýðing á bókinni Where Memories Go en þar skrifar Sally Magnusson fréttamaður um móður sína , Mamie Baird , sem var þekktur blaðamaður og giftist Íslendingnum Magnúsi Magnússyni sem var frægur sjónvarpsmaður í Bretland .
Mamie fékk alzheimer og bókin fjallar um baráttuna við þennan skelfilega sjúkdóm .
Í starfi sínu sem blaðamaður vann Mamie með orð og hafði feiknagott vald á þeim , en hlaut þau örlög að glata þessari leikni , hætti að kunna skil á umhverfi sínu og þekkti ekki lengur þá sem stóðu henni næst .
Bók Sally er einkar fallega skrifuð , einlæg og áhrifamikil .
Í bókinni dregur hún upp sterkar myndir af móður sinni og birtir í bókinni merkilegt og að ýmsu leyti snilldarlegt bréf sem móðir hennar sendi henni stuttu áður en Sally gekk í hjónaband .
Þar kynnist lesandinn Mamie kannski best og sér konu sem var stálgreind og bjó yfir æðruleysi , þolgæði og gnægð af góðvild .
Sally dregur upp sterkar myndir af fjölskyldu sem átti saman margar gleðistundir en upplifði líka sára sorg þegar sonurinn Siggy , ellefu ára gamall , varð fyrir bíl og dó .
Yngri sonurinn Jon var átta ára gamall þegar það gerðist og tók eftir því að hár móður hans varð nánast grátt strax eftir slysið .
Mamie lagði sig mjög fram við að leyna sársauka sínum og hélt áfram að vera eftirlifandi börnum sínum glaðlynd og hláturmild móðir , en grét í einrúmi .
Bókin er sneisafull af eftirminnilegum myndum .
Ein þeirra er af Mamie þar sem hún situr við sjúkrabeð eiginmanns síns þar sem hann er fárveikur og vart með meðvitund og hún minnir hann á að þau eigi bráðum hálfrar aldar brúðkaupsafmæli og raular fyrir hann Sofðu unga ástin mín .
Sally kemur víða við í bókinni og fjallar þar um þá niðurlægingu sem fólk sem þjáist af heilabilun þarf að þola á stofnunum og hjúkrunarheimilum sem eiga að gæta að velferð vistmanna og sjúklinga en gera það ekki .
Afskiptaleysið stafar ekki af mannvonsku heldur af skilningsleysi , skorti á þolinmæði og uppgjöf sem til dæmis vinnuálag getur skapað .
Where Memories Go er stórmerkileg bók og það er sannarlega ástæða til að fagna væntanlegri útkomu hennar hér á landi .
