Upplagðir bitar í sumarbústaðinn , útileguna eða bara í sófann í rigningunni ! Gerir 25 bita 90 g mjúkar döðlur 75 g pistasíuhnetur ( ósaltaðar ) 20 g rúsínur 170 g dökkt , lífrænt framleitt súkkulaði með hrásykri 170 g haframjöl 20 g kókosmjöl Ég legg pistasíuhnetur alltaf í bleyti og fjarlægi svo hýðið sem er utan á þeim .
Það geri ég einungis fyrir fallegri lit á hnetunum en það má alveg sleppa þessu stigi .
Setjið döðlurnar í matvinnsluvél .
Látið vélina vinna í um 10 sekúndur eða þar til döðlurnar eru vel maukaðar .
Setjið í stóra skál ásamt rúsínunum .
Bræðið súkkulaðið yfir vatnsbaði : Hitið vatn í potti ( bara botnfylli ) á vægum hita .
Setjið skál ofan í sem situr á brúnum pottsins og brjótið súkkulaðið ofan í .
Fylgist með því og hrærið öðru hvoru þangað til nánast bráðnað , takið þá af hitanum .
Gætið þess að súkkulaðið ofhitni ekki og að ekki fari vatnsdropi ofan í súkkulaðiskálina .
Hellið brædda súkkulaðinu út í stóru skálina og hrærið vel .
Hrærið kókosmjöl , hnetur og haframjöl út í stóru skálina .
Hrærið öllu mjög vel saman .
Setjið plastfilmu í ferkantað 20 cm bökunarform .
Þrýstið blöndunni ofan í botninn á forminu þannig að hún sé jöfn alls staðar ( engar holur ) .
Kælið í um 30 mínútur .
Skerið í bita og berið fram kalt .
Nota má aprikósur í staðinn fyrir rúsínur .
