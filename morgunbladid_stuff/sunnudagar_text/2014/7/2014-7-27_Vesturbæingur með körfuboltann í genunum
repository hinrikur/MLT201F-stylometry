Jakob Örn Sigurðarson er einn fremsti körfuknattleiksmaður landsins og hefur spilað í atvinnumennsku frá því að hann lauk háskólanámi í Bandaríkjunum .
Jakob var tvö ár í Menntaskólanum í Reykjavík og fór þá sem skiptinemi til Bandaríkjanna og var eitt ár í High School í Flórída .
Þaðan fór hann í háskóla og útskrifaðist frá Birmingham-Southern College með BS-gráðu í viðskiptafræði .
Ekki margir vita að Jakob var ekki síðri í knattspyrnu en körfubolta og var einn besti leikmaður KR í yngri flokkum en hann æfði fótbolta í KR frá 6 ára aldri og fram á unglingsár .
Fótboltinn varð þó að víkja fyrir körfuboltanum sem innst inni var alltaf ástríða Jakobs en hann byrjaði að æfa 9 ára gamall með Breiðabliki þar sem faðir hans þjálfaði en fór síðan 13 ára gamall í KR þar sem hann hafði æft fótbolta .
" Ég varð íslandsmeistari með KR árið 2000 og 2009 .
Eftir háskólanámið byrjaði ég svo atvinnumannaferilinn .
2005-2006 spilaði ég með Bayer Leverkusen í Þýskalandi , 2006-2007 spilaði ég með Vigo á Spáni og 2007-2008 spilaði ég með Univer Kecskemet í Ungverjalandi .
Svo með KR 2008-2009 og eftir það hef ég verið hjá Sundsvall Dragons í Svíþjóð og er að byrja mitt sjötta tímabil hér .
" Gælunafn : Kobbi .
Íþróttagrein : Körfubolti .
Hversu oft æfir þú í viku ? Yfir tímabilið lyfti ég 2 sinnum í viku , er á 6-7 körfuboltaæfingum og spila 1-2 leiki .
Hver er lykillinn að góðum árangri ? Æfa vel , vera sterkur andlega og hafa gaman af því sem þú ert að gera .
Það tekur tíma að ná árangri og ferlið er upp og niður og því er andlegi þátturinn mjög mikilvægur .
Hvernig er best að koma sér af stað ? Ég myndi segja að finna hreyfingu sem þér finnst skemmtileg og getur hugsað þér að gera nokkrum sinnum í viku .
Prófa margt þangað til þú dettur inn á það sem er skemmtilegt og reyna að finna skemmtilegan félagsskap því það skiptir svo miklu máli ! Hvað ráðleggurðu fólki sem vill hreyfa sig meira ? Setja fleiri æfingar inn í vikuplanið .
Skipuleggja svo í kringum þessar æfingar .
Ekki vonast til að geta æft 5 sinnum í viku heldur ákveddu það og hvenær þú ætlar að æfa .
Hvernig heldurðu þér í formi þegar þú ferð í frí ? Ég á mjög erfitt með að hreyfa mig ekki og finn því alltaf tíma til þess að æfa .
Æfingarnar verða kannski ekki jafn margar eða langar og venjulega , en halda mér í formi .
Ertu almennt meðvitaður um mataræðið ? Já og það hefur aukist síðustu ár eftir að ég kynntist konunni minni .
Hún hefur kennt mér mikið um mataræði og að elda hollan og hreinan mat .
Mér finnst mjög gaman að elda , þótt hún sjái að mestu um það , og finnst mjög þægilegt að vita nákvæmlega hvað er í matnum sem ég borða .
Hvað borðarðu til að halda þér í formi ? Ég borða það sama hvort sem tímabilið er í gangi eða ég er í sumarfríi .
Hollur og hreinn matur úr öllum fæðuflokkum og mikið af ávöxtum og hnetum .
Hvaða óhollusta freistar þín ? Súkkulaði .
Mér finnst í lagi að fá sér súkkulaði eða það sem mér finnst gott í hófi .
Að taka alla óhollustu út gæti á endanum haft öfug áhrif .
Hvað ráðleggurðu fólki sem vill bæta mataræðið ? Ég myndi byrja á því að skipuleggja máltíðirnar í vikunni og helst gera matinn sjálfur .
Með því minnkarðu hættuna á að fara á næsta skyndibitastað þegar þú verður svangur .
Svo myndi ég líka minnka sykurneyslu .
Hvaða gildi hefur hreyfing fyrir þig ? Er orkumeiri og í betra skapi .
Verð eiginlega bara leiðinlegur ef ég hreyfi mig ekki .
Hver eru algeng mistök hjá fólki við æfingar ? Setja sér of há markmið á of stuttum tíma .
Það tekur tíma að ná árangri .
Hverjar eru fyrirmyndir þínar ? Konan mín .
