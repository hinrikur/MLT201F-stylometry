Mílanó verður seint talin með fallegustu borgum Ítalíu en hún er skemmtileg og býður upp á marga möguleika , fróðleik og skemmtun .
Hún er ekki borg , sem hægt er að virða fyrir sér einu sinni og afgreiða , hana verður að skoða , upplifa sögu hennar og þróun .
Hún hefur á sér margar hliðar .
Ferðamaðurinn verður ekki svo mikið var við fjármálahliðina , nema hvað ungir menn í jakkafötum og miðaldra í plattskóm eru áberandi í miðborginni .
Það eru líka ungar , fallegar og vel klæddar konur , grannar í öllum tilfellum en það er erfitt að sjá á atgervi þeirra við hvað þær starfa .
Það sem manni finnst samt athyglisvert er að ekkert gamalt fólk er í miðbænum , nánast ekkert .
Hvar er allt gamla fólkið í Mílanó ? spyr maður sjálfan sig .
Tískan er hins vegar gyðja sem er alltumlykjandi í Mílanó .
Þar sést ekki illa klætt fólk – nema ferðamennirnir , sem eru ekki alveg í takt við einfaldan og hreinan stílinn sem Mílanóbúar hafa tileinkað sér og þeir hafa líka augljóslega gleymt háu hælunum og blankskónum heima – allir á strigaskóm og sandölum ! Leið eins og milljón í Prada Það var aðdáunarvert að sjá hvernig hinum mílanósku íbúum tókst að halda reisn sinni í 33 stiga hita , miklum raka og nákvæmlega engu vindstigi – það sá ekki svo mikið sem á þeim .
Ég ætla ekki að lýsa því hvernig útlitið var á Íslendingunum .
En þau máttu eiga það , afgreiðslufólkið í Dolce & Gabbana og Prada að þau tóku vel á á móti þessum svitastorknu , bleiknefjuðu manneskjum í HM-tuskunum og outlet-adidas-strigaskónum og sýndu okkur verslunina eins og við værum greifynjur .
Og jafnvel þegar við sýndum seðlaveskjunum áhuga , þá létu þau bara eins og peningarnir yxu á trjánum á Fróninu góða og við hefðum full efni á góssinu .
Og verðið á seðlaveski í Prada ? 800.000 til 1.000.000 kr. Þau settu líka upp skilningsríkt bros þegar við sögðumst ætla að hugsa málið og þökkuðu okkur kærlega fyrir komuna .
Hátískubúðirnir eru eins og söfn og það er dásamlegt að finna efnin , skoða sniðin og bara allt – og þangað eru allir velkomnir .
Hátískumerkin , einkum flott veski og skó , er þó oft hægt að fá í Outlet-verslunum með allt að 40-60% afslætti .
Quadrilatero d ' Oro eða gullni ferhyrningurinn er ein glæsilegasta verslunargata í Evrópu , með hátískuhúsunum eins og Armani , Dior , Gucci og Prada , sem liggja á milli Via Monte Napolleone og Via della Spiga og Via Manzoni og Corzo Venezia .
Mílanóbúar eru almennt almennilegir og gaman að fara í búðarrölt þar , enda margar búðir þar sem ekki eru hér heima eins og H & M , Breshka , Banana Republic , Stefanel , Sisley , Massimo Dutti og Max Mara .
Þá þarf vart að nefna að Ítalía er land skótískunnar og Mílanó er borgin og þvílíkt úrval og þvílík fegurð – en skó er vart að finna undir undir 30.000 kr. og þá ertu heppin .
Reistu óperuna við á undan sjúkrahúsunum Galleria Vittorio Emmnuele II er fræg , yfirbyggð verslunargata með mörgum , fallegum og vönduðum búðum í , kaffihúsum , veitingastöðum og börum .
Þetta er er nokkurs konar hof úr gleri , steini og stáli sem var reist til þess að fagna sameiningu Ítalíu og var byggt á árunum 1865-77 .
Það er með glæsilegri verslunargötum í Evrópu .
En það er ýmislegt annað að skoða í Mílanó en skó og fatnað .
Við innganginn á þessari verslunargötu er afskaplega skemmtilegt safn um frumkvöðulinn og listamanninn Leonardo da Vinci , mjög skemmtilega sett upp .
Í borginni er einnig hægt að berja augum hið fræga málverk hans , Síðustu kvöldmáltíðina , sem var málað á árunum 1494-1498 , í kirkjunni Maria delle Grazie , en svo mikil er ásóknin að panta þarf miða fyrirfram og getur tekið nokkra daga og jafnvel vikur að komast að .
Miðinn kostar um 10.000 kr. Áður en komið er að Galleria Vittorio er La Scala sem lætur ekki mikið yfir sér en fyrir framan það er afskaplega fallegt torg þar sem hægt er að hvíla lúin bein og njóta fegurðar miðbæjarins .
La Scala var byggð árið 1778 af arkítektinum Guiseppe Piermarini .
Þar hafa óperur Rossinis , Verdis og Puccinis hljómað æ síðan og margra fleiri .
La Scala er eitt af einkennum Mílanó .
Óperan fór illa út úr sprengingum í seinna stríði en var strax endurbyggð , jafnvel á undan sjúkrahúsum og opinberum stofnunum , slíku máli skipti þessi menningarstofnun Ítali .
Hægt er að fara með leiðsögn um óperuna ( sjá www.teatroallascala.or g ) sem er afskaplega falleg að innan .
Þegar stigið er svo út úr verslunarhofinu blasir enn eitt stolt Mílanóbúa við sem er gotneska dómkirkjan , sem er engin smásmíði enda tók nær 600 ár að byggja hana .
Hún er sú stærsta á Ítalíu og fimmta stærsta í heimi .
Hægt er að skoða kirkjuna með leiðsögn og fara alla leið upp á topp en einnig eru tónlistarviðburðir haldnir reglulega í henni .
Fylgjast má með viðburðum á vefsíðunni www.milanoduomo.it Lífið er líka fótbolti Mílanóbúar hafa mikla ástríðu fyrir fótbolta enda eru í borginni tvö sterk fótboltalið , AC Milan og Inter Milan .
Leigubílstjórinn , sem hélt með AC , sagði hins vegar að það léku ekki lengur neinir Ítalir með liðunum , bara útlendingar og það væri eins og víðar í Evrópu að eyðileggja fótboltann .
Leigubílstjórar geta oft verið lykilmenn á ferðalögum , það er oft gaman að spjalla við þá um daginn og veginn í hvaða borg eða landi sem er , þeir eru innansveitarmenn og vita hvað klukkan slær , gefa manni jafnvel góðar ábendingar um staði til að skoða eða góða veitingastaði , en það er þá við hæfi að gefa þeim þjórfé .
En svo það sé nefnt hér þá er almennt ekki gefið þjórfé í Mílanó .
En varðandi fótboltann , þá er oft erfitt fyrir vinstri menn í stjórnmálum að halda með AC þar sem það er í eigu hægri stjórnmálamannsins og auðkýfingsins Silvio Berlusconi .
Ef ykkur þyrstir í listalíf , skreppið þá endilega til Brera eitt kvöldið ( um 10 mínútna akstur frá dómkirkjunni ) en þar er skemmtilegt líf , lifandi tónlist á börum , næturlíf og listamenn á götum auk ágætis veitingahúsa .
Þá eru ítalskar spákonur áberandi í hverfinu , sumar hafa túlka með sér og það er nú ævintýri að hafa framtíðarspá með sér í kvöldnesti .
Að ferðast frá Mílanó Ef þú ætlar að vera lengur en þrjá daga í Mílanó getur verið sniðugt að ferðast um nágrenni borgarinnar .
Það er mjög auðvelt og tiltölulega ódýrt að ferðast með lestum t.d. til borganna Verona og Stresa í Lombardi-héraði .
Lestarferð til Verona tekur 1½ tíma og því er frábært að fara þangað dagsferð , skoða hringleikahúsið , hús Rómó og Júlíu og ganga um litlu , sætu göturnar þessarar fallegu borgar .
Stresa er annar fallegur bær en þangað tekur um klukkustund að fara með lest og þaðan er hægt að sigla yfir annað stærsta vatn Ítalíu , vatnið Maggiore , með litlum ferjum , sem landið deilir með svissnesku kantónunni Ticino , til þriggja eyja : Isola Madre , Isola Bella og Isole di Brissago þar sem er mikið plöntulíf .
Þar eru einnig litlar , fallegar , þröngar götur með dásamlegum búðum , fullum af sérstökum vörum og handverki .
Á vefslóðum Mílanóborgar Það er miklu skemmtilegra að fara í ferðalag og undirbúa sig aðeins , stundum þarf jafnvel að panta borð á fínum veitingastað eða á tónleika eða viðburð .
Þá er um að gera að kynna sér vefsíður og bækur um áfangastað , því hér hefur aðeins fátt eitt verið talið .
Hér eru nokkrar vefsíður og ein bók , sem til er hér á landi , um Mílanó .
www.vouge.it – um ítalska tísku og tískusýningar í Mílanó www.aboutmilan.com – almennt um Mílanó , söguna , viðburði , það sem er að gerast og tilboð .
www.milan.arounder.com – Nákvæmur ferðavísir á ensku sem fer yfir helstu ferðamannastaðina .
www.milancity.com – opinber vefur borgarinnar býður upp á gnótt af upplýsingum um viðburði , sýningar , menningarviðburði og veitingahús .
Þá er hægt að fá sér áður en farið er í ferðalagið bók Marco Polo um Mílanó en hún fæst í Eymundsson og kostar 2299 kr. Matur og drykkur Matur er almennt góður í Mílanó .
Mest áberandi eru ítölsku staðirnir með pizzur og pasta og kosta réttirnir þá frá 1300 til 1700 kr. en steikur 2200 – 3500 .
Foréttir eru frá 1300 til 1700 og eftirréttir á það sama .
Fínni staðir eru mun dýrari .
Asískir staðir eru algengastir af þeim erlendu og voru ágætir .
Drykkir eru fremur dýrir á veitingastöðum og kaffihúsum , gosdrykkir og vatn á 450-800 kr. , hið síðarnefnda algengara og bjór á 1200 kr. Vín hússins er þó ódýrara en hér heima , en annars er verðlag allt í raun það sama og við þekkjum hér heima .
Mílanó er á pari við London , New York og París .
Það er hægt að velja ódýrt og dýrt – en þú færð almennt það sem þú borgar fyrir .
Gistu á 5 stjörnu hóteli ! Það er ef til vill hæpið að nefna það eftir kreppuna en hefur þig alltaf langað til að gista á 5 stjörnu hóteli en ekki talið þig hafa efni á því ? Netið opnar þér allar dyr og þú ert þinn eigin fararstjóri .
Fimm stjörnu hótelin bjóða nefnilega upp á afslátt eða tilboð eins önnur hótel og það er hægt að fá gistinóttina með allt að 40% afslætti , jafnvel á vel staðsettu hóteli í miðborginni eða nálægt miðborginni ef vel er leitað .
Þá er nóttin á svipuðu verði og gott þriggja stjörnu hótel eða fjögurra stjörnu hótel en það er ægilega gaman að baða sig um í fimm stjörnu lúxus í nokkra daga , sofa í reglulega fallegum herbergjum , í góðum rúmum , láta opna fyrir sig leigubílinn og svona .
Þetta er hægt í Mílanó eins og öðrum borgum .
Þetta er tilvalið þegar maður ætlar í fárra daga ferð , jafnvel af sérstöku tilefni og svo sannarlega eitthvað sem maður gerir ekki á hverjum degi .
Gættu þín samt á mínibarnum , hann er oftast rándýr ! Þá er bara að haga sér eins og Íslendingur , kaupa sér ódýrt vín í næsta súpermarkaði og lauma því upp á herbergi , það er enginn sem skammar þig ! Það er aldrei að vita nema einhverjir frægir séu að gista á sama tíma á stjörnuhótelinu sem getur valdið skemmtilegum uppákomum .
Ég skildi til dæmis ekkert í því hvers vegna herdeildir af unglingsstúlkum héngu fyrir framan hótelið sem ég gisti á í Mílanó og búið var að girða hópana af eins og á tónleikum .
Þá gisti víst strákabandið " Five seconds of summer " frá Ástralíu á hótelinu , ekki það að það hafi kveikt á neinum perum hjá mér en nafnið fannst mér gott og gæti vísað til íslenska sumarsins .
Þeir eru víst heitir núna og hafa hitað upp fyrir " One Direction " sem kveikir kannski hjá fleirum .
Ég sá nú þessa stráka í svip , frekar úfna og þreytulega í morgunverði með steruðum og sköllóttum lífverði en það gerðu nú unglingsstúlkurnar aldrei , sem í von sinni héngu meira en hundrað saman í sólarhring fyrir framan hótelið um að sjá goðin eða fá eiginhandaráritin .
Mig langaði svolítið að segja þeim að fara nú að gera eitthvað þarfara , t.d. stofna kvennaband og kanna hvort það fengi svona athygli ! Svona getur maður nú orðið hugsi í lúxusnum ...
En að öðru .
Það þarf alltaf að komast frá flugvelli og að hóteli og til þess eru margar leiðir .
Þessar hefðbundnu eru rúta og lest og bæði eru til staðar í Mílanó og einnig leigubílar .
Leigubílar eru á svipuðu verði og hér heima , aðeins ódýrari , um 10-15% , svo ef verið er almennt að fara lengri leiðir þá borgar sig að taka metró , strætó eða lestir .
Það kostar um 90 evrur að taka leigubíl frá Malpensa-flugvellinum , sem Wow air flýgur til og til miðborgar Mílanó .
Hins vegar eru leigubílarnir að öllu jöfnu ekki neinir eðalvagnar eins og hér heima þótt Skoda og Fiat standi vissulega fyrir sínu , svo ef þú vilt halda þig við lúxusinn alla leið þá mæli ég með akstursþjónustunni www.blacklane.com .
Þá ertu sóttur af bílstjóra í jakkafötum með bindi á flugvöllum , sem heldur á i-pad með nafninu þínu á svo þú sérð greinilega að hann er að sækja þig og þú upplifir þig sem virkilega V.I.P .
Hann kemur á loftkældum , leðurklæddum eðalvagni eins og Mercedes Benz E-class , með netsambandi , lesljósi aftur í og með herðatré fyrir jakkann .
Slík afskaplega þægileg þjónusta kostar um 110 evrur .
En þú verður að panta með 24 tíma fyrirvara .
En í stuttu máli er verð á bæði gistingu og samgöngum í Mílanó mjög margbreytilegt og fer eftir þjónustustigi og gæðum , hægt að ferðast bæði dýrt og ódýrara , því Mílanó er ekki beint ódýr borg .
Langar þig að lesa um Mílanó á meðan þú ert í Mílanó ? Foucault ' s Pendulum : Þessi skáldsaga er eftir ítalska heimspekinginn Umberto Eco og var fyrst gefin út á ensku árið 1990 .
In the Name of Ishmeal : Spennandi og flókin glæpasaga eftir Guiseppe Genna og gerist bæði í Mílanó nútímans og um 1960 .
Cabal : Glæpasaga eftir Michael Dibdin og kom út 1992 og fjallar um sjálfsvíg í Vatíkaninu sem leiðir aðalsöguhetjuna Aurelio Zen til Mílanó og hinna myrku leynireglna .
Og fyrir tískuáhugafólkið er nauðsynlegt að horfa á hina sígildu mynd The Devils Wears Prada ef þið viljið vita allt um hvernig hinn mílanóski tískuheimur virkar .
Meryl Streep fór einmitt á kostum í þeirri mynd .
