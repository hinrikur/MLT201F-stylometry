Stephen King er einn þeirra höfunda í veröldinni sem ætíð getur treyst á metsölu .
Það eru því engin tíðindi að nýjasta skáldsaga hans Mr Mercedes er á metsölulistum víða um heim , þar á meðal í Bandaríkjunum og Bretlandi .
Hinn spennandi söguþráður nýju bókarinnar er á þá leið að ungur maður ekur stolinni Mercedes-bifreið inn í hóp af fólki og drepur og slasar á þriðja tug .
Hann kemst af vettvangi en sendir nokkru síðar lögreglumanni sem er á eftirlaunum skilaboð þar sem hann státar af verknaðinum .
Sá svarar á ögrandi hátt og af stað fer atburðarás sem leiðir að lokum til þess að ungi maðurinn ákveður að láta aftur að sér kveða og nú eru þúsundir manna í hættu .
Við tekur barátta góðs og ills þar sem hið illa vinnur smásigra áður en kemur að æsispennandi lokabaráttu .
King er snjall sögumaður sem kann að grípa athygli lesandans og halda henni allt til loka .
Morðingi sögunnar er hrollvekjandi persóna , bundinn móður sinni á óhugnanlegan hátt svo sumpart minnir á Norman Bates í Psycho Alfreds Hitchcock , en mæðginin búa yfir skelfilegu leyndarmáli sem er þeim báðum í hag að opinberist ekki .
Alkóhólismi kemur við sögu , eins og í svo mörgum bókum Kings en þar býr hann að persónulegri reynslu og ljóst er að honum er mjög í mun að sýna þær hættur og þann einmanaleika sem sá sjúkdómur skapar þeim sem ánetjast honum .
Það verður svo ekki haft af King að hann kann að skapa persónur og gefa þeim sérkenni .
Fyrir íslenska lesendur er það svo aukabónus að tvisvar í þessari rúmlega 400 blaðsíðna bók er minnst á Ísland , og þar kemur í ljós að King eins og svo margir aðrir íbúar heims frétti af gosinu í Eyjafjallajökli .
Mr. Mercedes er ekki hryllingssaga með yfirnáttúrulegum atburðum heldur góð spennusaga þar sem King er jarðtengdari en oft áður .
Bók sem aðdáendur hans hljóta að lesa og þeir sem hafa ekki haft smekk fyrir því yfirnáttúrulega í sögum Kings ættu líka að finna hér spennusögu við sitt hæfi .
