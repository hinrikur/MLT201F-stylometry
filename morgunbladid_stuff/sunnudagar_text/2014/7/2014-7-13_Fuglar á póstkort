Teiknarinn og fatahönnuðurinn Linda Jóhannsdóttir hannar og teiknar undir merkinu Pastelpaper .
Linda gaf nýverið út skemmtilega línu af póstkortum , sem eru skreytt teikningum af íslenskum fuglum , svo sem lunda , kríu , lóu , æðakóngi og mávi .
Kortin eru tilvalin utan á gjafir en koma einnig vel út í myndaramma uppi á vegg .
Póstkortin fallegu eru eftirprent af portrettmyndum af fuglum sem Linda seldi í takmörkuðu upplagi .
Áhugi fólks á myndunum leyndi sér ekki og því geta eflaust margir glaðst nú þegar myndirnar eru fáanlegar á póstkortum .
Kortin fást meðal annars á Facebook-síðu Pastelpaper , í Hrím Hönnunarhúsi , á www.snuran.is , á Árbæjarsafni og í Hafnarhúsi .
Linda útskrifaðist frá Listaháskóla Íslands árið 2013 , en listsköpun hennar er hægt að skoða og fylgjast með á slóðinni www.facebook.com / pastelpaper .
