Íslenska framsóknarsumrið heldur sínu striki og ef allt fer sem horfir verða næstu tvö sumur eins eða jafnvel lengur .
Það fer allt eftir því hver úrslit kosninganna verða 2017 .
Þeir sem ætla að halda áfram að væla yfir vætunni ættu að setja næsta sumarleyfi í veðurfarslega áhættustýringu ...
Það hvarflar stundum að mér að þeir sem röfli mikið yfir veðrinu séu kannski ekki staddir alveg á nógu góðum stað .
Líf þeirra sé ekki nógu innihaldsríkt og sé tilbreytingasnautt á köflum .
Þeir sem eru í ljósinu og leggja sig fram við að hafa tilveruna sína nokkuð góða og fallega taka yfirleitt ekki eftir því hvernig viðrar – því lífið stendur og fellur ekki með veðurfarinu .
Það eru aðrir hlutir í lífinu sem hafa meiri vigt og stýra því hvort hamingjan elti okkur á röndum eða ekki .
Lífið getur nefnilega alveg verið sólarströnd þótti úti rigni .
Ég er hluti af þeim hressa hóp sem hreinlega elskar sólina .
Það má ekki sjást sólarglæta á himni þá er ég rokin í sund , en um leið er ég mjög meðvituð um skaðsemi sólarinnar .
Ef einhver hefði sagt við mig fyrir tíu árum að ég yrði farin að bera á mig 50 SPF fyrir fertugt þá hefði ég haldið að viðkomandi væri eitthvað veikur .
Eftir að hafa upplifað mátt sólarinnar og hvað hún getur haft skaðleg áhrif á húðina þorir maður ekki annað en að vera alltaf með vörn .
Það er lítill sjarmi yfir því að verða eins og gamall leðursófi í framan ...
Þegar stelpur eru komnar á minn aldur er ekki hægt að fela fyrri lífsstíl .
Það er mjög auðvelt að sjá hvort þær hafi legið mikið í ljósum eða verið mikið á baðströndum á sínum sokkabandsárum .
Þið getið ímyndað ykkur hvað er vont að fatta það núna .
Af hverju sagði okkur þetta enginn á sólbaðsstofuárunum ? ( Það vann önnur hver Gugga á sólbaðsstofu ...
líka ég ) .
Ég er mjög meðvituð um að vandaðar stúlkur eiga nú ekki að vera að ræða um útlit sitt í tíma og ótíma og alls ekki vera með það á heilanum .
En ég veit bara ekki um neina stelpu sem langar að líta út fyrir að vera eldri en hún er ( nema hún sé 17 ára og þurfi að komast í Ríkið ) .
Það eru þó alveg nokkrar jákvæðar hliðar á sólarleysi .
Ég er nú ekki búin að taka saman hvað vísitölufjölskyldan getur sparað háar fjárhæðir á rigningunni en fyrir þá sem eru vanir að fjárfesta svolítið í nýjum sumarfötum þá getur þetta munað töluverðu í heimilisbókhaldinu fyrir utan hvað maður sparar mikla peninga á að kaupa ekki grillolíu , kol eða gas .
Maður hefur bara alls ekki þurft að kaupa sér neina lekkera sumarkjóla , engar stuttbuxur og enga hlýraboli .
Ég druslaðist reyndar til að kaupa mér sandala í byrjun sumars sem voru án efa mistök .
En þeir eru nú svo góðir í sniðinu að ég gæti jafnvel notað þá sem inniskó þegar ég fer á Hrafnistu ef veðurfarið verður svona þangað til .
Ég meina , fyllti hællinn á þeim er ekki svo hár .
Í stað þess að spranga um berleggjaður í ermalausum bol og sandölum hefur maður varla farið úr háu leðurstígvélunum , sokkabuxunum og ullarjakkanum .
Og ég er alls ekki að kvarta .
Ef það má setja eitthvað út á rigninguna þá er það helst hvað hún á það til að rústa blásnu hári mikið .
En þá er nú bara um að gera að setja hárið í snúð – þá má rigna fyrir allan peninginn án þess að greiðslan fari úr skorðum .
En það er nú ekki eins og ævintýrin gerist bara á björtum sumarnóttum því ævintýrin geta líka bankað uppá í rigningu .
Í stað þess að spranga um berleggjuð um miðbæ Reykjavíkur og tanað mig í drasl í sundi hef ég í sumar prófað að rigna nánast niður með gorítexklæddum skeggjuðum svarthærðum manni á Þingvöllum , labbað Reynisfjöruna hönd í hönd í rigningu , látið lesa fyrir mig og lesið sjálf staflana af íslenskum skáldverkum , horft á nokkrar skemmtilegar bíómyndir , látið klóra mér á bakinu og notið þess að gera allt sem hægt er að gera inni á heimili þegar veðrið er ekki sérlega útivistarvænt ...
Er hægt að kvarta eitthvað yfir því ? martamaria@mbl.is 