London er vinsæll áfangastaður Íslendinga árið um kring .
Flestir þeirra sem heimsækja stórborgina finna fljótlega fyrir því að pyngjan léttist ört þegar komið er inn í miðhluta hennar .
London er alþjóðleg fjármálamiðstöð sem sogar til sín fjármagn hvaðanæva að .
Þeim sem hafa dvalið þar í lengri tíma líður stundum eins og borgin hreinlega andi að sér peningum .
Hins vegar er það svo að hægt er að skemmta sér og kynnast áhugaverðum hlutum í borginni án þess að slíkt þurfi að kosta svimandi háar upphæðir .
Hér á eftir fylgir listi yfir nokkra atburði og staði í miðborg London þar sem aðgangur er ókeypis .
Royal Festival Hall Við suðurbakka Thames stendur risastór menningarmiðstöð , Royal Festival Hall , þar sem haldnir eru tónleikar , fyrirlestrar og danssýningar .
Á sviði á jarðhæð byggingarinnar eru iðulega haldnir fríir tónleikar , ekki síst um helgar .
Andrúmsloftið er huggulegt í Royal Festival Hall .
Þar er fallegur bar / kaffihús þar sem margir listamenn halda til og vinna og á fimmtu hæð er að finna svalir með glæsilegu útsýni yfir Thames .
Jafnframt er indælt að verja tíma sínum á svæðinu í kring , rölta meðfram ánni með mildan gust í hárinu .
Tate Modern Listasafnið var opnað árið 2000 og er í dag eitt af þekktustu nútímalistasöfnum heims .
Tate Modern er hýst í gamalli rafstöð sem stendur við bakka Thames ; magnaðri byggingu sem inniheldur meðal annars 3.400 fermetra stóran túrbínusal á fimm hæðum þar sem haldnar eru stórar sýningar .
Í öðrum sölum er að finna nútímalist frá árinu 1900 og til dagsins í dag .
National Gallery Við Trafalgar Square stendur safn þar sem stundum er sagt að bestu ókeypis sýningu borgarinnar sé að finna .
Þetta er National Gallery .
Í ákveðnum hlutum safnsins kemur fyrir að þröngt sé á þingi , til að mynda þar sem verk impressjónista eru til sýnis , en byggingin er hins vegar það stór að ávallt má finna rólega sýningarsali uppfulla af meistaraverkum .
Meðal þekktra verka safnsins eru til dæmis Sólblóm Van Goghs og Sendiherrarnir eftir Holbein .
Barbican Centre Listamiðstöðin sem kennd er við Barbican er afar sérstök bygging frá áttunda áratugnum , hálfgert völundarhús þar sem iðulega er að finna ókeypis list og afþreyingu .
Skemmtilegt er að ráfa um ranghala hússins þar sem oft má sjá leikhúsfólk í þungum þönkum dangla pennum utan í skrifblokkir .
Þá er óhætt að mæla með kaffihúsinu í Barbican þar sem gestum býðst veglegt úrval kaffidrykkja og veitinga sem tilvalið er að setjast með út á veröndina sem snýr út að gosbrunnum í fallegri tjörn .
Tilefnislaust er að kippa sér upp við að leikskáld með sandpappírsskeggrót í köflóttri skyrtu á næsta borði gefi sig á tal við mann og óski eftir áliti á leikhústengdu málefni .
Speaker ' s Corner Á hverjum degi er mögulegt að stimpla sig út úr æsingi borgarinnar og bregða sér að norðausturhorni Hyde Park og hlusta þar á skörunga flytja erindi sín .
Einnig er hægt að flytja ræðu þarf sjálf / ur , kjósi maður svo .
Skörungahornið hefur verið til frá Viktoríutímanum í Bretlandi og þar flytur mælskufólk iðulega erindi um stjórnmál eða trúarleg málefni .
Hver sem er getur stigið í pontu og látið hugann reika svo lengi sem lögmál tjáningarfrelsisins eru virt .
