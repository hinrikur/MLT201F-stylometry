Það er ekki mikið mál að byrja að hjóla og þarf ekki flókinn eða dýran búnað .
Hægt er að kaupa þokkaleg hjól á þokkalegu verði og er fljótt að borga sig að hjóla í vinnu eða skóla , hvort sem það er metið í minni eldsneytiskostnaði eða meira heilbrigði .
Fljótlega langar flesta , ef þeir fá hjólabakteríuna á annað borð , að græja sig aðeins upp , fá sér betra hjól með betri búnaði , smellupedala og -skó , sérstakan hjólafatnað og svo er það allt hitt – ljós og mælar og myndavélar .
Garmin hefur verið í fararbroddi í GPS-tækni lengur en elstu menn muna og heldur enn velli og vel það þótt komnar séu GPS-flögur í alla farsíma .
Garmin selur þó ekki bara GPS-tæki fyrir göngufólk og bíla heldur eru þau fáanleg í óteljandi stærðum og útfærslum fyrir mismunandi notkun , hvort sem það er fyrir mótorhjól , flugvélar , sundæfingar , golfara eða siglingar .
Í þeirri fjölbreyttu flóru er Garmin Edge 1000 hjólatölvan , sem kom á markað fyrir stuttu .
Ég hef áður fjallað um Garmin-hjólatölvu á þessum stað , Garmin Edge 810 , en þó að græjurnar séu áþekkar að mörgu leyti ( og ég mæli hiklaust með Edge 810 sem enn er fáanleg ) hefur 1000-týpan umtalsvert fram yfir forverann og ekki bara það að hún er með mun stærri skjá .
Edge 1000 kostar 89.900 kr. en pakki með hjólatölvunni og ýmsum mælum kostar 98.900 kr. Skynsamlegast finnst mér að kaupa eina með öllu , enda eru í pakkanum þá hjólatölvan sjálf , púlsmælir og ól til að spenna um bringuna , hraðamælir og snúningshraðamælir ( cadence-mælir ) .
Síðastnefnda fyrirbærið hljómar kannski ekki forvitnilegt við fyrstu sýn en er að mínu viti einn helsti kosturinn við pakkann .
Málið er nefnilega það að framan af hjólaæðinu keppast menn sem mest við hraða og þá skiptir öllu að vera með hraðamæli , en átta sig svo á að fleira skiptir máli , þar á meðal snúningshraðinn , sem skiptir verulegu máli , enda gefur rétti snúningshraðinn besta orkunýtingu og því mesta úthaldið , aukinheldur sem hann minnkar líkurnar á álagsmeiðslum .
Skjárinn á Edge 1000 er ekki bara stærri en á fyrri gerðum , það er líka önnur tækni á bak við hann sem gerir hann nákvæmari en líka ónákvæmari , ef svo má segja .
Skjárinn á Edge 810 var áþekkur því sem tíðkaðist á fyrstu gerðum snertiskjáa , þ.e. þunnt lag ofan á skjánum en skjárinn sjálfur gaf eftir , en skjárinn á Edge 1000 byggir á rafþéttum sem skynja yfirborðsspennu .
Slíkir skjáir , sem eru almennt notaðir á farsíma og spjaldtölvur í dag , eru nákvæmari og betri , en eðli málsins samkvæmt er erfiðara að nota þá í votviðri eða með hanska .
Að því sögðu virkaði Edge 1000-skjárinn mjög vel fannst mér , nóg af rigningu til að prófa hann ( varla þarf að taka fram að græjan er vatnsþétt og höggvarin ) , og þó að ég væri með hanska var auðvelt að velja allar helstu stillingar og fletta á milli síðna .
Birtustilling er líka sjálfvirk þannig að skjárinn varð bjartari þegar hjólað var í gegnum undirgöng og dofnaði svo sjálfkrafa .
Í græjunni eru innbyggð kort úr OpenStreetMap-kortagrunninum , sem er býsna góður , en hingað til hefur Garmin alla jafna stuðst við kort frá Navteq ( sem Nokia keypti fyrir nokkrum árum ) .
Kortin eru alla jafna mjög góð , væntanlega ekki eins góð á fáförnum slóðum , en með götum og hjólastígum og geymd er í tækinu svo að ekki þarf net- eða símasamband til að átta sig á því hvar maður er staddur eða hvert á að halda .
Maður getur líka sótt sér leiðir á tcx-sniði og sett inn , til að mynda á vefsíður eins og Ride with GPS eða Map My Ride , en þar má finna aragrúa af hjólaferðum um allan heim .
Skemmtileg viðbót er að geta slegið inn hversu langur túrinn á að vera og tækið leggur til þrjá mismunandi hjólahringi eftir því hvar maður er staddur og gefur að auki ýmsar upplýsingar um leiðirnar eins og hækkun og viðlíka .
Einnig er hægt að setja inn ferð með viðkomustöðum , þ.e. ekki bara með upphafs- og endapunkti .
Hægt er að senda upplýsingar úr tækinu í gegnum þráðlaust net eða USB-snúru og svo getur hún líka talað við farsíma með Bluetooth og þannig til að mynda leyft áhugasömum að fylgjast með hvar maður er staddur hverju sinni .
Eins og Garmin er siður er sáraeinfalt að setja mælana á , það þurfti reyndar smá lagni við að spenna hraðamælinn á nöfina á afturhjólinu , enda erfitt að athafna sig inni á milli teinanna á afturhjólinu ( hægt er að hafa mælinn á framhjólinu en nákvæmara að hafa hann að aftan ) , en mjög fljótlegt að festa snúningshraðamælinn á sveifina ( pedalann ) – þurfti bara að velja rétta stærð af teygju .
Það er líka auðvelt að festa mælinn á stýrið með teygjukerfinu sem Garmin hefur stuðst við um hríð , en líka fylgir með armur sem hægt er að festa tækið á ef þörf krefur .
Þó að lykilatriði við Edge 1000 sé auðvitað GPS-tæknin er líka hægt að nota það innan dyra , til að mynda á æfingahjólinu heima .
Þá er auðvitað slökkt á GPS en allt annað í gangi , púls- , hraða- og snúningsmælir eftir því sem við á .
Ekki er langt síðan Shimano kynnti rafeindaskiptinu fyrir reiðhjól , Di2 , og þó Edge 1000 geti aðeins lesið upplýsingar frá skiptingunni má gera ráð fyrir að hún , og fleiri reiðhjólatölvur , muni geta stýrt henni í fyllingu tímans og þá er maður kominn með sjálfskiptingu á hjólið sem getur til að mynda haldið tilteknum snúningshraða eða átaki .
.
Árni Matthíasson 