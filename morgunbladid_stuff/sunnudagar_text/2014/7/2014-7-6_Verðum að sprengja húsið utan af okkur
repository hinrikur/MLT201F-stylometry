Þetta er rosaleg dramatík , " hvíslar Ívar Páll Jónsson þar sem við fylgjumst með danshöfundinum kenna ungu pari réttu viðkvæmnislegu sporin uppi á sviði fyrir framan okkur .
Hann bætir við að senan gerist í súrrealísku umhverfi .
" Og þetta er kómedía , rosalega stór saga – þótt ég sé líklega ekki rétti maðurinn til að segja það .
" Hann brosir og við göngum út úr salnum þar sem tónlist hans hljómar og leikarar syngja og dansa á sviðinu .
Minetta Lane-leikhúsið í Greenwich Village-hverfinu í New York iðar af lífi þessa dagana en í því standa yfir æfingar á söngleik Ívars Páls sem talsvert hefur verið fjallað um á undanförnum vikum og ber hið óvenjulega heiti Revolution in the Elbow of Ragnar Agnarsson Furniture Painter .
Ívar Páll var mættur til New York á þjóðhátíðardaginn , 17. júní , ásamt flestum listrænu stjórnendunum , þeim Bergi Þór Ingólfssyni leikstjóra , Lee Proud danshöfundi og Stefáni Þór Gunnlaugssyni tónlistarstjóra – sviðsmyndahönnuðurinn Petr Hlousek kom síðar – auk Karls Péturs Jónssonar framkvæmdastjóra .
Æfingar hófust þá strax , með tólf hæfileikaríkum og snjöllum leikurum sem voru valdir úr hópi fimm hundruð sem tóku þátt í áheyrnarprufum í vor .
Samhliða hófst sú viðamikla kynning sem nauðsynleg er til að koma heilum söngleik á framfæri í þessari stóru borg , og tónlistinni , en dómar um hana eru teknir að birtast og eru vægast sagt lofsamlegir .
Í tímaritinu Rust Magazine er platan með lögunum úr söngleiknum sögð skapandi meistaraverk sem verði skráð í tónlistarsöguna , " ótrúlegt afrek " , og á vefnum Sound of Confusion er tónlistin sögð unnin af miklu sjálfsöryggi .
" Rosalega fín upplifun " Söngleikurinn fjallar um ástir og átök , sagði Ívar Páll í viðtali hér í blaðinu á dögunum , en í honum segir af þremur bræðrum sem tengjast sterkum böndum .
Þegar tveir þeirra verða ástfangnir af sömu konunni fer allt í bál og brand og endar það með því að annar yfirgefur heimabæinn en hinn verður eftir og kvænist konunni , auk þess að koma hagsældarvél á koppinn .
" Það er rosalega fín upplifun að sjá þetta verk verða til hér í leikhúsinu og sjá það verða meira og minna eins og ég hafði hugsað mér .
Að sumu leyti er það strax betra og það er magnað að eitthvað þessu líkt geti orðið til á svona skrítnum stað , hausnum á Ívari Páli Jónssyni , " segir höfundurinn og bankar brosandi á ennið á sér .
Hann bætir við að verkið hafi samstundis lifnað í höndum þessa hæfileikaríka hóps .
" Þetta er fólk sem kann sitt fag , " segir hann , þagnar og við heyrum raddir leikaranna berast okkur víða að ; úr salnum þar sem er dansað og sungið með Proud og Stefáni Erni á sviðinu og ofan af lofti þar sem Bergur Þór er að æfa senur með nokkrum leikaranna .
Þegar spurt er hvort miklu hafi þurft að breyta í verkinu á æfingunum eða strika út segir Ívar Páll svo ekki vera enda hafi þeir Bergur reynt að hafa handritið eins pottþétt og mögulegt var áður en æfingaferlið hófst .
Eins og því til áréttingar tekur nú ein leikkonan að hrópa hástöfum : " No , no , no , no , no , no ! " en hún beinir orðum sínum ekki að okkur , er bara að æfa hlutverkið , en við færum okkur innar á ganginn þar sem settar hafa verið upp myndir sem sýna sviðið eins og það kemur til með að líta út með myndvörpun Hlouseks .
Sama listræna teymi og er hér að störfum tók þátt í uppfærslu hinnar vinsælu sýningar Mary Poppins í Borgarleikhúsinu og mun einnig koma að Billy Elliot þar á bæ .
" Frumleg en samt grípandi " " Nú erum við stödd þar á æfingaferlinu að verið er að æfa hinar ýmsu senur , " segir Ívar Páll .
" Þeir skipta því á milli sín , Bergur , Lee og Stefán , eru stundum allir saman en vinna stundum hver í sínu lagi eins og núna , Stefán getur þá verið að fara yfir einhver lög með leikurum við píanóið , Lee að æfa dansa og Bergur að leikstýra .
" Hann dásamar hæfileika leikaranna og segir það eflaust hafa hjálpað til við að laða þá að verkinu hvað það sé óvenjulegt .
" Þetta er ekki " hefðbundinn " söngleikur heldur talar inn í nútímamenninguna og þetta er svona indie-tónlist sem vísar til tónlistar síðustu tíu til fimmtán ára og svo tónlistararfs Bowies og Bítlanna ...
Menn þurfa þó alls ekki að vera vel verseraðir í indie-fræðum til að tengja við tónlistina ; í henni eru ýmsar skírskotanir í popptónlistarsöguna án þess að beinlínis sé verið að stela frá einhverjum .
Þegar ég sem tónlist er ég að koma á framfæri einhverri gæsku , einhverju sem fólk tengir við , einhverju sem allir skilja .
Það er líka góð leið fyrir mig til að tengjast fólki , því ég er sjúklega einrænn , " segir hann og glottir , " og á frekar erfitt með mannleg samskipti .
Þetta snýst allt um hið sammannlega , svo ég noti það klisjuorð .
Tónlistin er öll með mínum sérkennum , frekar frumleg en samt grípandi ...
" Ívar Páll segir elsta lagið í sýningunni vera um tólf ára gamalt , það lag átti hann í handraðanum og hafði lengi ætlað sér að nota , en hin voru flest um ársgömul þegar hann byrjaði að setja söngleikinn saman .
Og mörg samdi hann sérstaklega fyrir hann .
" Núna eru þetta líklega 27 lög sem hljóma , tvö eða þrjú eru endurtekin , auk ýmissa stefja úr lögunum sem fá að hljóma .
" Og gagnrýnendur eru greinilega afar ánægðir með afraksturinn .
Heilt teymi í markaðssetningunni Skyndilega snarast framleiðandi Revolution ...
, Karl Pétur Jónsson , inn úr dyrunum með fartölvu í höndunum , hann stillir henni upp og sýnir viðstöddum splunkunýja stutta og forvitnilega kynningarmynd sem var verið að gera fyrir söngleikinn .
Fólk er ánægt með afraksturinn og þegar hópurinn hefur dreifst að nýju segist hann hafa verið að koma af markaðssetningarfundi , en markaðssetningin skiptir gífurlega miklu máli í verkefni sem þessu .
" Heilt teymi sér um að markaðssetja tónlistina sérstaklega ; við erum með auglýsingastofur með okkur , hér og heima á Íslandi , og sérhæfða kynningarstjóra .
Við erum alltaf að bæta í hópinn .
Tónlistin er þegar farin að fá frábæra dóma , og það er afar ánægjulegt , en mestu máli skiptir hvernig áhorfendum líkar sýningin og hvernig dóma hún fær .
Það er mjög erfitt að ná í gegn með sýningu sem ekki fær góða dóma .
" Auk þess að vera framkvæmdastjóri sýningarinnar er Karl Pétur framleiðandi hennar en hann stýrir fyrirtækinu Mostly Human Entertainment .
Alþjóðlega framleiðslufyrirtækið Theater Mogul , sem Óskar Eiríksson stýrir , er meðframleiðandi og var fjármögnun verksins að fullu lokið áður en ráðist var í uppfærsluna í New York .
Minetta Lane-leikhúsið tekur um þrjú hundruð og fimmtíu í sæti og hefur Karl Pétur sagt að miðað við stærð og umfang sýningarinnar gæti verkefnið borgað sig á tíu vikum með fullum sal gesta en sýnt verður átta sinnum í viku .
Forsýningar hefjast 28. þessa mánaðar en frumsýningin verður 13. ágúst .
" Hvernig til mun takast mun skýrast mikið á forsýningatímanum , " segir hann .
" Þá er markmiðið að fylla salinn af fólki sem er með stóra fésbókar- , twitter- og instagramhópa .
Að fólk hrífist og deili upplifuninni með vinum sínum .
Þannig fer orðið af stað .
" Þegar blaðamaður hrósar staðsetningu leikhússins , í lifandi hverfi við New York University , segir Karl Pétur hana mjög góða og í raun hefði það bara getað verið meira " hip " í Brooklyn en þar séu bara engin leikhús af þessari stærð sem hafi hentað fyrir sýninguna .
" Við komum hér inn fyrir rúmu ári og hrifumst strax af húsinu .
Svo skýrðist eftir síðustu áramót að við gætum fengið það núna , á þessum tíma sem hentaði okkur best , en hann réðst nokkuð af tíma listrænu stjórnendanna sem eru afar eftirsóttir enda algjörir snillingar , hver á sínu sviði .
Þeir eru að verða eitthvert flottasta söngleikjateymi heimsins þessir gaurar ! Til staðfestingar á því var Lee Proud að fá tilnefningu til gagnrýnendaverðlaunanna í Bretlandi fyrir sýningu sem var frumsýnd í London í síðustu viku og hefur fengið fimm stjörnur yfir línuna .
Enda er hann frábær kóreógraf .
Við erum mjög vel mönnuð og það skiptir gífurlegu máli .
Leikarahópurinn er frábær ; í raun enn betri en við höfðum þorað að vona .
Við erum bæði með gríðarlega efnilegt ungt fólk , sem á eftir að láta mikið að sér kveða , og reynda talenta .
" Karl Pétur hefur greinilega í mörg horn að líta , síminn hringir af og til og hann þarf að leysa úr málum og tengja fólk saman .
" Sem framleiðandi ber ég alla ábyrgð ; hlutverk framleiðandans er að leiða saman hæfileika og peninga , koma á trausti milli þessara tveggja þátta og viðhalda því , " segir hann .
" Ég þarf líka að gæta þess að allir í hópnum hafi það gott .
Margir eru hér fjarri heimahögunum og það þarf að passa upp á að öllum líði vel og séu í góðri stemningu .
Þetta er flóknasta starf sem ég hef tekið að mér en það er líka mjög skemmtilegt .
Gunnlaugur Jónsson , bróðir Ívars Páls , er " executive producer " verksins og hann er gríðarlega öflugur .
" Spennandi sýning á mjög stórum markaði " Við komum vel undirbúin hingað út , æfingar ganga vel , rétt eins og að koma kynningunni af stað , en mikið starf er samt eftir , " segir Karl Pétur .
" Nú eigum við eftir að selja þrjú hundruð og fimmtíu sæti átta sinnum í viku .
Vonandi í marga mánuði – eða í mörg ár ! Það verður heilmikið mál , en sjáum til .
Við erum með gott markaðsfólk með okkur .
" Blaðamaður þekkir vel að í Bandaríkjunum tíðkast mikil sérhæfing , sjálfsagt innan leikhúsa eins og annars staðar .
Hvernig hefur Íslendingunum , sem eru vanir því að vera með marga bolta á lofti í einu , gengið að vinna með hinum bandarísku kollegum ? Karl Pétur viðurkennir brosandi að hvað það varði hafi orðið pínulitlir menningarárekstrar .
" Ef maður kann ekki allar reglurnar getur maður leyft sér að rekast af og til á litla veggi og kemst upp með það .
En þessi afstaða okkar hefur líka auðveldað okkur að fá fólk til að gera ýmislegt sem annars hefði mögulega ekki gengið upp .
En við verðum auðvitað líka að spila með þeim reglum sem gilda .
Við erum hér að setja upp spennandi sýningu í sæmilega stóru húsi á mjög stórum markaði og ef við ætlum að ná að skera okkur úr verðum við hreinlega að sprengja húsið utan af okkur .
Vera með sýningu sem fólk borgar sjötíu dali inn á og líður eins og það hafi verið á stórri Broadway-sýningu í mun stærra húsi .
Við berum mikla virðingu fyrir þeim peningum og tíma sem gestir okkar setja í að mæta til okkar og þess vegna ætlum við að sprengja allar væntingar sem þeir hafa gert til þessarar litlu Off-Broadway-sýningar .
Nú eru rúmar tvær vikur liðnar af æfingatímanum og enn sem komið er lítur út fyrir að okkur kunni að takast þetta .
" " Rosalegur prósess " Aðstandendur sýningarinnar vinna baki brotnu að undirbúningnum sex daga vikunnar í Minetta Lane-leikhúsinu .
" Það er aðeins farið að slá í mann .
Ég fer snemma að sofa í kvöld .
Hér er allt á fullu alla daga , " segir tónlistarstjórinn Stefán Örn þar sem hann skýst fram hjá okkur .
" Þetta hefur verið rosalegur prósess , " segir Ívar Páll .
" Margar u-beygjur og hægribeygjur í löngu ferli .
En hér erum við og nú er bara að láta þetta ganga allt upp .
" Og aftur blandar hrópandi leikkonan á loftinu sér inn í samtalið og tekur undir með höfundinum , hrópar syngjandi eitt hátt og skært " Yessss ! " Byltingin í olnboga húsgagnasmiðsins Ragnars Agnarssonar nálgast .
