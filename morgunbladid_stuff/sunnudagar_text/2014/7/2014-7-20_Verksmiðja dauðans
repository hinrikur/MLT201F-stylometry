Á þessum hræðilega stað ætti ekki að vera stingandi strá , þaðan af síður sólskin eða blár himinn .
Auschwitz er vettvangur eins hryllilegasta glæps mannkynssögunnar , samnefnari helfarar gyðinga .
Orðið eitt kallar fram myndir af brennsluofnum og fjöldamorðum , af helvíti á jörð .
Ragnar Axelsson ljósmyndari heimsótti fangabúðirnar , sem Elie Wiesel kallaði verksmiðju dauðans .
Texti : Karl Blöndal kbl@mbl.is Ljósmyndir : RAX rax@mbl.is og Valdimar Ó. Jónasson Auschwitz er mannanna verk , afsprengi sjúkrar hugmyndafræði .
Verkfræðingar hönnuðu gereyðingarbúðirnar og iðnaðarmenn reistu þær með brennsluofnum og rafmögnuðum gaddavírsgirðingum .
Hvernig nálguðust þeir verkefnið ? Hefðu þeir rétt eins getað verið að hanna og reisa mjólkurbú eða skóverksmiðju ? Til að reka fangabúðirnar þurfti stjórnendur , fangaverði og böðla .
Aðrir gerðu áætlanir fyrir lestirnar , smöluðu fólkinu saman og ráku það í gripavagna .
Venjulegt fólk .
Ofurvenjulegt .
Nú er Auschwitz minnisvarði um helförina .
Ragnar Axelsson fór til Auschwitz í Póllandi ásamt félaga sínum , Valdimar Ó. Jónassyni , og birtast myndir þeirra hér ásamt myndum frá helförinni .
Ragnar var sleginn eftir heimsóknina .
" Það er yfirþyrmandi að koma til Auschwitz , " segir hann .
" Það er alveg sama hvað maður hefur lesið mikið um búðirnar , maður áttar sig fyrst á hvað þetta var hryllilegt þegar maður kemur þangað .
" Hvernig á að segja sögu staðar eins og Auschwitz ? Hryllingurinn er slíkur að gífuryrði eru óþörf .
Kannski er best að segja hana blátt áfram .
Upphaflega voru búðir fyrir sovéska stríðsfanga í Auschwitz .
Meðferðin var hrottaleg og fangarnir voru sveltir .
Sagnfræðingurinn Richard J. Evans segir frá því í bók sinni The Third Reich at War ( Þriðja ríkið í stríði ) að dæmi hafi verið um mannát .
" Þeir voru ekki lengur manneskjur .
Þeir voru orðnir að dýrum , sem aðeins sóttust eftir mat , " sagði Rudolf Höss , yfirmaður búðanna .
Ekki hvarflaði þó að honum að láta þá fá mat , eins og Evans bendir á .
Miðstöð fjöldamorða Heinrich Himmler boðaði Höss á sinn fund 1941 eða í upphafi 1942 og sagði honum að þar sem gereyðingarbúðirnar í austri væru ekki nógu viðamiklar til að útrýma gyðingum hefði verið ákveðið að bæta Auschwitz við .
Helstu kostirnir væru þeir að Auschwitz lægi vel við samgöngum og væri fjarri þéttbýliskjörnum .
Auschwitz varð stærsta miðstöð fjöldamorða í heimssögunni .
Sumarið 1941 voru fangar í Auschwitz og gæslumenn þeirra úr röðum SS-sveitanna að sótthreinsa klæði og rúmföt með skordýraeitrinu Zyklon-B , sem meðal annars inniheldur blásýru .
Þeir tóku eftir því að köttur , sem villtist inn í herbergið , drapst á augabragði af gasinu .
Einn varðanna velti fyrir sér hvort ekki mætti nota gasið til að drepa fólk .
Gasklefarnir verða til Snemma í september voru 600 sovéskir stríðsfangar , sem lögreglan Gestapo hafði skilgreint " fanatíska kommúnista " , sendir í kjallara aðalbúðanna ásamt 250 sjúklingum þar sem þeir voru myrtir með gasi .
Síðar í sama mánuði var tilraunin endurtekin .
Þá voru 900 heilbrigðir fangar úr Rauða hernum drepnir með gasi í líkhúsi búðanna .
Dyrnar voru innsiglaðar og Zyklon-B í duftformi sáldrað niður í herbergið í gegnum göt í loftinu .
Hitinn af líkömum fanganna í herberginu gerði að verkum að duftið breyttist í gas .
Höss var viðstaddur og lýsti aftökunum : " Í smá tíma heyrðist suð .
Þegar duftinu var hent inn heyrðist hrópað " Gas ! " , síðan mikil öskur og innilokaðir fangarnir köstuðu sér á hurðirnar .
En hurðirnar héldu .
" Allir fangarnir létu lífið .
Næst þegar Adolf Eichmann , sem síðar var dreginn fyrir dóm í Jerúsalem , heimsótti búðirnar var ákveðið að byrja að nota gas kerfisbundið .
Líkhúsið var hins vegar svo nálægt helstu stjórnarbyggingunni að starfsfólkið heyrði öskur fanganna þegar þeir voru teknir af lífi .
Því var ákveðið að aftökurnar færu fram í Auschwitz-Birkenau , nógu fjarri aðalbúðunum til að öskrin heyrðust ekki .
Brátt risu tveir gasklefar , rauða húsið og hvíta húsið , og fyrstu fórnarlömbin voru myrt 20. mars 1942 .
Síðar voru reist líkbrennsluhús , sem voru falin bak við tré og runna .
Á fyrri hluta árs 1943 komu nýir gasklefar .
" Hefur þú ekkert hjarta ? " Höss lýsti því hvernig aftökurnar fóru fram .
Litlir hópar voru skotnir til bana , stærri hópar drepnir með gasi .
Gasklefarnir voru að mestu niðurgrafnir , látnir líta út fyrir að vera sturtuklefar og lokað með loftþéttum hurðum með gægjugati .
Höss skrifaði að mikilvægast hefði verið að eins mikil ró og hægt væri ríkti þegar komið var með fólkið og það var látið afklæðast .
Þeir sem voru tregir til að klæða sig úr fengu " hjálp " .
Þeir sem byrjuðu að öskra og hrópa voru færðir út fyrir og skotnir í hnakkann .
Margir áttuðu sig á því hvað var að gerast .
Mæður reyndu stundum að fela börn sín í fatahrúgum .
Börn grétu oft , en flest " fóru inn í gasklefana , léku sér eða göntuðust hvert við annað og héldu á leikföngunum sínum " , skrifaði Höss .
" Kona ein vék sér að mér þegar hún gekk framhjá , " greindi hann síðar frá , " og benti á eitt af fjórum börnum sínum sem æðrulaus voru að hjálpa þeim minnstu að komast leiðar sinnar og hvíslaði : " Hvernig getur þú fengið af þér að drepa svona falleg , yndisleg börn ? Hefur þú ekkert hjarta ? " " Þegar fórnarlömbin voru komin inn í gasklefann létu liðsmenn SS hylki með Zyklon-B-töflum síga niður um fjögur op í þakinu .
Um leið og hlýnaði í gasklefanum vegna líkamshita fanganna losnaði gasið úr töflunum .
Eftir tuttugu mínútur voru hylkin dregin upp aftur til að tryggja að ekki losnaði um meira gas .
Klefinn var ræstur og sérstök deild fanga úr röðum gyðinga var látin draga líkin inn í annað herbergi , draga úr þeim gulltennur og fyllingar , klippa hárið af konunum , fjarlægja gullhringi og gleraugu , gerviliði og aðra lausamuni .
Gyðingar víða að voru myrtir í Auschwitz .
Þeir komu frá Slóvakíu , Frakklandi , Póllandi , Belgíu , Hollandi , Rúmeníu , Króatíu , Finnlandi , Noregi , Búlgaríu , Ítalíu , Ungverjalandi , Serbíu , Danmörku og Grikklandi .
Íbúarnir kvörtuðu undan lyktinni Lítill bær reis fyrir liðsmenn SS-sveitanna , sem ráku búðirnar í Auschwitz .
Í mars 1941 unnu þar 700 verðir úr röðum SS .
Í júní 1942 voru þeir orðnir rúmlega 2.000 .
Alls unnu 7.000 SS-menn í Auschwitz á meðan búðirnar voru reknar .
Skammt frá í Monowitz voru risavaxnar efnaverksmiðjur fyrirtækisins I.G .
Farben .
Monowitz var hluti af búðunum í Auschwitz og útveguðu SS-sveitum I.G .
Farben fanga gegn greiðslu til að vinna í verksmiðjunni .
SS-mennirnir bjuggu í bænum ásamt fjölskyldum sínum .
Einnig störfuðu þar ritarar og stjórnendur .
Haldnir voru tónleikar og leikhópar komu og settu upp sýningar .
Reist voru hús fyrir starfsfólkið og því var séð fyrir nægum mat .
Helst var að íbúar bæjarins kvörtuðu undan því að óþægilega lykt legði yfir hann frá brennsluofnum búðanna .
Elie Wiesel var einn af þeim , sem voru fluttir í Auschwitz og lifðu af .
Í bók sinni Nótt , sem kom út á íslensku 2009 í þýðingu Stefáns Einars Stefánssonar , lýsir hann komunni þangað : " Við störðum á logana í myrkrinu .
Ömurlegur daunn lék um loftið ...
Í loftinu fannst lyktin af brennandi holdi .
" Wiesel kom í búðirnar 15 ára 1944 ásamt föður sínum , grunlaus um hvað beið þeirra .
Í búðunum tekur á móti þeim fangi , ómyrkur í máli : " " Þú hefðir fremur átt að hengja þig en að koma hingað .
Vissir þú ekki hvað bíður þín hér í Auschwitz ? Vissir þú ekki ? Árið 1944 " Satt .
við vissum það ekki .
enginn hafði sagt okkur það .
Hann trúði því ekki sem hann heyrði .
Tónn hans gerðist enn hranalegri : " Þarna .
Sérðu reykháfinn þarna ? Sérðu hann ? Og logana , sérðu þá ? " ( Já , við sáum logana .
) " Þarna , þangað fara þeir með ykkur .
Þarna er gröfin ykkar .
Náið þið þessu ekki enn ? Tíkarsynir .
Skiljið þið ekki neitt ? Þið verðir brenndir ! Brenndir þar til þið verðið að glóðarmola .
Breytt í ösku .
" " " Miðpunktur heimsins " Þegar Wiesel tók við friðarverðlaunum Nóbels 1986 minntist hann angistar sinnar þegar hann , ungur drengur af gyðingaættum " uppgötvaði ríki næturinnar .
Ég minnist úrræðaleysis , ég minnist angistar hans .
" Hann rifjaði upp að hann hefði spurt föður sinn hver myndi á tuttugustu öldinni leyfa slíkum glæpum að eiga sér stað , hvernig heimurinn gæti þagað .
Nú spyrji þessi sami drengur og hann svari og útskýri " fyrir honum hversu barnaleg við vorum , að heimurinn vissi og stóð þegjandi hjá .
Og af þeim sökum hét ég því að ég myndi aldrei og hvergi þegja , þar sem manneskjur þurfa að þola þjáningu og niðurlægingu .
Við verðum að taka afstöðu .
Hlutleysi styður kúgarann , aldrei fórnarlambið .
Þögnin er kvalaranum hvatning , aldrei hinum pínda .
Stundum verðum við að grípa inn í .
Þegar líf manneskju er í hættu , þegar mannlegri reisn er stefnt í voða skipta landamæri þjóða og viðkvæmni litlu máli .
Hvar sem karlar og konur verða fyrir ofsóknum vegna kynþáttar , trúarbragða eða pólitískra viðhorfa verður sá sami staður - á þeim tímapunkti - að verða miðpunktur heimsins .
" Talið er að ekki færri en 1,1 milljón manna hafi verið myrt í Auschwitz og jafnvel 1,5 milljónir .
90% fórnarlambanna hafi verið gyðingar , sennilega um 960 þúsund manns eða á milli fimmtungur og fjórðungur allra gyðinga , sem drepnir voru í stríðinu .
