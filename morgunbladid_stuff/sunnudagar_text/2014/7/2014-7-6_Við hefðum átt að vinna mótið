Stingandi augnaráðið , einlægt brosið og bráðsmitandi leikgleðin .
Ítalía vann ekki HM 1990 en Salvatore Schillaci vann hug og hjarta heimsbyggðarinnar með framgöngu sinni og mörkunum sex sem gerðu hann ekki bara að markakóngi heldur líka besta leikmanni mótsins .
Hann skaut ekki minni mönnum en Lothar Matthäus og Diego Maradona ref fyrir rass .
Um er að ræða eitt mesta öskubuskuævintýri sparksögunnar .
Schillaci hafði aldrei skorað fyrir ítalska landsliðið þegar mótið , sem haldið var á Ítalíu , var flautað á .
Í nýlegu viðtali við breska ríkisútvarpið , BBC , viðurkennir Schillaci að sér hafi brugðið þegar hann var valinn í HM-hópinn .
Allar dauðar lýs duttu honum svo úr höfði þegar þjálfarinn , Azeglio Vicini , skipaði honum inn á í fyrsta leik .
" Ertu örugglega að tala við mig ? " spurði hann hvumsa .
Schillaci launaði traustið með því að skora sigurmarkið gegn Austurríkismönnum aðeins tveimur mínútum síðar .
Eftir það héldu honum engin bönd .
Ofurstjörnur Ítala sem sigra áttu heiminn þetta sumar , Roberto Baggio og Gianluca Vialli , urðu að sætta sig við að spila aðra fiðlu meðan Schillaci tók hverja einleiksstrófuna á fætur annarri .
Hefðu Ítalir kosið sér forseta þá um haustið hefði enginn haft roð við hinum marksækna miðherja .
Hefði hann á annað borð verið í kjöri .
Annar hver hundur á Ítalíu hlaut nafnið Totó næstu misserin , en það er gælunafn Schillacis , og meira að segja frægur veðhlaupahestur í Ástralíu .
Bætti bara einu marki við Schillaci fæddist á Sikiley 1964 og ólst upp í sárri fátækt .
Knattspyrnuhæfileikarnir tryggðu honum samning hjá ACR Messina , þar sem hann lék í nokkur ár við ágætan orðstír í neðri deildum .
Verulega hljóp svo á snærið þegar stórlið Juventus festi kaup á kappanum árið 1989 .
Eftir gott fyrsta tímabil þar var Schillaci valinn í landsliðið .
En fallið var hátt .
Okkar maður fann sig ekki með Juventus veturinn eftir HM og datt skömmu síðar út úr landsliðinu líka .
Bætti aðeins einu marki við , gegn Norðmönnum 1991 .
Samtals lék hann ekki nema sextán landsleiki .
Mótlætið fór í skapið á keppnismanninum Schillaci og veturinn 1990-91 var hann dæmdur í leikbann í heimalandinu fyrir að hóta að láta skjóta mótherja sinn , Fabio Poll hjá Bologna , eftir að sá síðarnefndi hafði tekið hann föstum tökum .
Slíkt er ekki vel séð , allra síst þegar menn koma frá Sikiley ! Árið 1992 var Schillaci seldur til Inter en fann sig heldur ekki þar .
Endaði hjá Júbilo Iwata í Japan , þar sem hann stóð sig svo sem ágætlega .
Á miklu smærra sviði .
Eftir að hann lagði skóna á hilluna , árið 1997 , flutti Schillaci heim til Palermo þar sem hann rekur nú knattspyrnuskóla fyrir yngri iðkendur og miðlar þannig af reynslu sinni .
Enda þótt tæpur aldarfjórðungur sé liðinn baðar Schillaci sig ennþá í ljóma HM 1990 .
" Ég þurfti að hafa mikið fyrir minni velgengni og það er gaman að fólk skuli ennþá muna eftir mér .
Fyrir kemur að fólk tárist þegar það hittir mig .
Það er erfiðast þegar enginn kann að meta mann lengur , þannig að athyglin truflar mig ekki , " sagði hann við BBC .
Og hvað biður fólk um ? " Það vill gjarnan að ég stari á það .
Setji upp " gölnu augun " , eins og þegar ég fagnaði mörkum mínum á HM .
Það voru ósjálfráð viðbrögð hjá mér á sínum tíma en fólk virðist muna vel eftir þessu , " segir hann skellihlæjandi .
Schillaci hugsar ennþá reglulega til HM 1990 – með gleði í hjarta .
Einu fær hann þó aldrei breytt .
" Við hefðum átt að vinna mótið ! " 