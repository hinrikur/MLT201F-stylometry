Nýgerðum kjarasamningum aðildarfélaga Bandalags háskólamanna við ríkið er fagnað í ályktun aðalfundar bandalagsins sem haldinn var í vikunni .
Þar segir að í samningnum hafi verið stigin afgerandi skref í leiðréttingu á þeirri kjararýrnun háskólamenntaðra í opinberri þjónustu sem orðið hafi á undangengnum árum .
Þá séu þær leiðréttingar sem gerðar voru í kjarasamningum ríkisins við kennara í framhaldsskólum og háskólum fagnaðarefni .
Í ályktun eru stjórnvöld hvött til þess , í yfirstandandi kjaraviðræðum milli ríkis og aðildarfélaga BHM , að það verði á óyggjandi hátt tekið tillit til mikilvægis framlags félagsmanna BHM á íslenskum vinnumarkaði .
" Þekking er ekki aðeins einn af hornsteinum íslensks atvinnulífs heldur byggist öll framtíðaruppbygging í landinu á öflun hennar , þróun og beitingu .
Ísland má ekki við því að missa þekkinguna úr landi , " segir í ályktun .
Formaður BHM er Guðlaug Kristjánsdóttir .
sbs@mbl.is 