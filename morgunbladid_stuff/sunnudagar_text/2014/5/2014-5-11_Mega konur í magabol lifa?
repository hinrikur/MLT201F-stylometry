Magabolir voru nú aldeilis til umræðu í liðinni viku eftir að ofurfyrirsætan Cara Delevingne og söngvarinn Rihanna mættu báðar í slíkum bolum á Met Gala sem fram fór í New York .
Delevingne klæddist hvítum buxum við svartan topp sem hannað var af Bítladótturinni , Stellu McCartney .
Rihanna klæddist hvítum topp með ermum og var í síðu pilsi við sem náði vel upp í mittið .
Hennar kjóll var einnig frá McCartney .
Ég er ekki veruleikafirrt og geri mér alveg grein fyrir að þessar Hollywood-píur sem eru allar í stærð 0 púlla þetta náttúrlega .
Og þetta verði dálítið flóknara fyrir okkur venjulegu Guggurnar sem fara helst ekki út úr húsi nema í aðhaldssokkabuxum eða þeim mun meiri búnaði .
Megum við venjulegu Guggurnar lifa ? Og næsta spurning : Megum við taka á móti sumrinu í magabol ? Frjálslyndið í mér segir að við eigum að finna okkur leið til að púlla þennan tískustraum en samt verð ég aðeins að fara yfir eitt eða tvennt fyrst .
Það sem kom mér stórlega á óvart þegar ég sá þessar myndir er að þær kveiktu í mér og ég hugsaði með mér að þetta væri kannski ekki svo afleit hugmynd eftir allt saman .
Eftir öll árin sem hlegið hefur verið að fólki í magabolum þarf ég að éta ýmislegt ofan í mig .
Innst inni finnst mér eitthvað varið í þetta .
Þess vegna hringdi ég í tengslanetið mitt og spurði mínar konur út í magaboli og voru svörin ákaflega einsleit .
Konunum í kringum mig finnst töff að vera í magabol en þær myndu bara aldrei þora að klæðast slíkum bolum sjálfar .
" Ferlega smart á öðrum , " var svarað alveg í kór .
Eftir að hafa farið nánar í gegnum þetta er alveg ljóst að magabolirnir sem þykja móðins núna sýna yfirleitt bara efri magann – ekki þann neðri sem gerir það að verkum að þetta verður í flestum tilfellum mun klæðilegra .
Efri maginn er sjaldnast að trufla okkur heldur neðri maginn og honum viljum við helst pakka inn og fela vel og vandlega .
Eftir áratuga reynslu erum við flestar komnar með allskonar ráð til að láta þennan líkamspart virka sem rýrastan .
Stundum tekst það – stundum ekki ...
Vondu fréttirnar eru þær að það þýðir víst ekkert að fjárfesta bara í bumbubana , hanga í honum öll kvöld fyrir framan sjónvarpið , og treysta á að þetta reddist bara allt saman á núll einni ( og vömbin hverfi ) .
Auðvitað skaðar það engan að fara út að hlaupa , lyfta lóðum eða skottast í einn og einn jógatíma en sannleikurinn er því miður sá að þetta gerist víst allt í eldhúsinu .
Þið vitað bara hvernig þetta er .
Þegar maður er svoleiðis búinn að dæla í sig kökum , lakkrísrúllum og hrískúlum , hakka í sig pítsu með pepperoni , borða yfir sig af pasta með rjómasósu og taka þristinn ...
Þá líður okkur eins og við séum að fara í 12 vikna sónarinn og erum klárlega ekki að fara í magabolnum í næsta partí en ...
Ef við sleppum sjoppuferðunum og lifum svolítið í ljósinu gæti magabolur verið hin besta hugmynd .
Það þarf bara að passa að vera í nógu háum buxum við eða pilsi sem nær alveg upp í mittið eins og Rihanna og þær gerðu .
Og passa að bilið á milli flíka verði ekki of mikið .
Það hefur nú ekki drepið neinn hingað til að sýna fimm sentimetra af holdi eða svo .
martamaria@mbl.is 