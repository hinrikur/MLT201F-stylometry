Fyrir tíma Grand turismo og Grand theft auto var einn fyrsti ökuhermirinn á markaðnum Tomy turbo sem kom út 1983 .
Fjölmörg íslensk börn fengu ökuherminn í jólagjöf á níunda áratugnum og reyndist hann góð barnapía og var endingargóður .
Hermirinn var með stýri , hraðamæli , lykil til að kveikja á tækinu , bensínmæli , fjóra gíra og kílómetramæli til að mæla ferðina .
Eftir að lyklinum var snúið kviknaði á leiknum og bíllinn var tekinn úr hlutlausum gír , settur í þann fyrsta og af stað ók hann .
Eina markmiðið var að halda bílnum inni á veginum .
Tré voru fyrir utan veginn en þau gerðu ekkert ef stýrinu var snúið til að keyra á þau .
Þau þjónuðu í raun engum tilgangi nema til skrauts .
Aðrir bílar voru einnig á veginum en hægðu ekkert á bílnum ef ekið var á þá .
Hljóðið sem hermirinn gaf frá sér var suðandi tikk og hefur trúlega gert marga foreldra gráhærða .
Ef tækið fraus , sem gat auðveldlega gerst , dugði oft að slá aðeins ofan á skjáinn og bíllinn fór af stað á ný .
Nintendo kom síðan á markað 1985 og setti ný viðmið í tölvuleikjum með Super Mario og öðrum leikjum .
Tölvuspil og hvað þá ökuhermar áttu erfitt uppdráttar eftir það .
