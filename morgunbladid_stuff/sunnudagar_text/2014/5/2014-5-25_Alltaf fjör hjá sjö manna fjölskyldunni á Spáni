Inga Lind Karlsdóttir , fjölmiðlakona , á stóra og glæsilega fjölskyldu og búa þau saman í Barcelona .
Hún var kynnir í þáttunum um Biggest Loser sem sýndir voru á Skjá Einum fyrir stuttu en nú taka við ný verkefni og skemmtilegt sumar í vændum hjá fjölskyldunni .
Þátturinn sem allir geta horft á ? Auðvitað er The Biggest Loser Ísland þátturinn sem allir horfa á hér á bæ en við erum líka öll miklir aðdáendur The Modern Family og eldri deildin á bænum er gjörsamlega sokkin í The Game Of Thrones .
Eurovision er auðvitað líka alltaf fyrir alla sem og Áramótaskaupið .
Maturinn sem er í uppáhaldi hjá öllum ? Safaríkt naut og bearnaise rennur ofan í alla á bænum og það gerir líka lambakjöt , heimalagað lasagne og ýmsir pasta- og kjúklingaréttir .
Sama má segja um grillaða hamborgara og alls konar súpur .
Af fiskmeti myndi það vera humar á sparidögum og steiktur fiskur í raspi hversdags .
Skemmtilegast að gera saman ? Okkur finnst skemmtilegt að ferðast saman .
Það er svolítið eins og að ferðast með íþróttalið af því að við erum svo mörg en það er líka þeim mun skemmtilegra .
Við höfum líka gaman að því að spila tennis saman með vinafjölskyldum um helgar en skemmtilegast er sennilega þegar við förum öll saman á skíði .
Borðið þið morgunmat saman ? Við borðum alltaf morgunmat saman þótt allir láti ekki endilega ofan í sig það sama .
Það er líf í eldhúsinu á morgnana þegar 7 manns koma þar saman , borða og útbúa nesti , hver eftir sínu höfði .
Stundum er mikil eldamennska í gangi á þessum tíma dags , grautargerð , pastasuða , pönnuköku- og pizzubakstur , samlokuframleiðsla , ávaxtablöndun og svo endalaust framvegis .
Sumir drekka kaffi , aðrir te og allir vatn .
Hvað gerið þið saman heima ykkur til dægrastyttingar ? Við erum frekar róleg og afslöppuð þegar við erum heima og lítum á frístundir sem frístundir , þ.e. fríar stundir , lausar við dagskrá .
En okkur finnst öllum gaman að bralla eitthvað í eldhúsinu , einstaka sinnum spilum við , horfum á kvikmyndir og svo nýtur borðtennis vaxandi vinsælda .
Þegar sólin skín er stuðið í garðinum og það skemmir aldrei þegar vinir detta inn .
Hvað er á dagskrá í sumar hjá fjölskyldunni ? Við búum í Barcelona um þessar mundir en dveljum á Íslandi yfir sumarið .
Ekkert sumar er betra en það íslenska .
Sumir fjölskyldumeðlimir fá sumarvinnu en við ætlum líka að reyna að ferðast svolítið um Ísland , ganga , veiða , hitta vini og hafa frístundirnar sem flestar .
