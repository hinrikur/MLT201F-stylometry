Óperan " Tónarnir ríkja og textinn skal víkja " eftir Antonio Salieri ( 1750-1825 ) verður frumflutt hér á landi í Salnum á þriðjudagskvöldið kemur og sýnd aftur daginn eftir .
Söngdeild Tónlistarskóla Kópavogs , sem fagnar fimmtíu ára afmæli á þessu ári , setur verkið á svið og er aðgangur ókeypis meðan húsrúm leyfir .
Hljómsveitarstjóri á sýningunum er Guðmundur Óli Gunnarsson , leikstjóri og þýðandi verksins er Anna Júlíana Sveinsdóttir , söngkennari skólans , en hljóðfæraleikarar eru þau Guðrún Óskarsdóttir á sembal , fiðluleikararnir Guðbjörg Hlín Guðmundsdóttir og Viktor Orri Árnason , Ásdís Hildur Runólfsdóttir á víólu og Gunnhildur Halla Guðmundsdóttir á selló .
Söngvararnir eru fjórir : Jóhann Björn Björnsson , Jón Pétur Friðriksson , Tinna Jóhanna Magnusson og Bryndís Guðjónsdóttir .
Ópera Salieris , sem nefnist á frummálinu " Prima la musica poi le parole " , var frumflutt í Vín árið 1786 .
Salieri var hirðtónskáld Jósefs II. keisara í Vín og eitt frægasta tónskáld í Evrópu í 18. öld .
Keisarinn fól þeim Salieri og Mozart að semja óperu sem flytja átti sama kvöldið , í sitt hvorum enda Schönbrunnhallar í Vín , í tilefni heimsóknar prinsins Alfreðs af Sachen-Teschen .
Mozart samdi óperuna " Der Schauspieldirektor " ( Leikhússtjórinn ) en Salieri óperuna sem flutt verður í Salnum , við söngrit hins snjalla Giambattista Casti .
Ópera Salieris er sögð bráðsnjöll gamanópera um tilurð óperu og aldarspegill 18. aldar , þegar mikið var að gerast í óperuheiminum .
