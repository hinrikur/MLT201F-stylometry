Ebba Guðný Guðmundsdóttir hefur prýtt skjái landsmanna undanfarnar vikur með matreiðsluþætti sínum Eldað með Ebbu en bók með uppskriftum úr þáttunum kemur út fljótlega .
Fjölskyldan er mjög náin og finnst gaman að kíkja saman í bíó , svo eitthvað sé nefnt .
Þátturinn sem allir geta horft á ? Merlin ! Ó , hvað ég sakna hans ! Svo horfðum við alltaf á Dans , dans , dans og Ísland Got Talent sem dæmi .
Maturinn sem er í uppáhaldi hjá öllum ? Pítsa ! Það eru allir glaðir og kátir þegar ég reiði fram föstudagspítsuna , hver og einn elskar sína útgáfu .
Skemmtilegast að gera saman ? Fara saman í bíó , okkur finnst öllum fjórum gaman að sjá skemmtilegar bíómyndir , einnig sund og ferðalög .
Borðið þið morgunmat saman ? Já , allavega börnin mín , Hanna og Hafliði , þau borða saman og ég þjóna þeim til borðs , æ , ekki alveg svo slæmt en nálægt því ! Ég borða oftast þegar þau eru farin , fæ mér fyrst heita vatnið mitt , græna djúsinn ( þegar ég nenni ) og svo morgunmat sem er þá eiginlega orðinn brunch .
Hvað gerið þið saman heima ykkur til dægrastyttingar ? Spjöllum heilmikið saman , horfum saman á bíómynd á kósíkvöldum ( laugardagskvöld ) , svo erum við oft öll að sýsla í okkar hlutum en íbúðin er ekki það stór svo að við erum samt öll saman og það er ósköp notalegt .
Hvað er á dagskrá í sumar hjá fjölskyldunni ? Ætli við ferðumst ekki innanlands í sumar , tökum hringinn í nokkrum skömmtum .
