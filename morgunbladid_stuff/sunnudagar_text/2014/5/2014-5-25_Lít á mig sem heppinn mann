Eurovison hefur á sér margar hliðar og fyrirtækið Henson kom við sögu í framlagi Íslendinga þetta árið en litríkur fatnaður Pollapönkara í Eurovision kom frá fyrirtækinu og vakti mikla athygli .
" Samstarf Henson og Pollapönkara er ekki alveg nýtt af nálinni , " segir Halldór Einarsson , eigandi Henson , en hann hefur í 45 ár framleitt íþróttafatnað .
" Þegar Pollapönkarar komu fyrst fram opinberlega völdu þeir að koma fram í fatnaði frá Henson .
Það var litagleðin sem vakti áhuga þeirra og eins það að þessi fatnaður er mjög gjarnan notaður í leikskólum .
Börnunum líður vel í þessum fatnaði og efnin eru sterk og endingargóð .
Ég hugsa að Pollapönkarar hafi líka gert sér grein fyrir því að áheyrendur í Eurovision muna betur eftir keppendum sem eru í frábrugðnum fatnaði .
Ég held að það hafi bara hjálpað þeim ef eitthvað er .
" Áberandi forsjárhyggja Þú hefur rekið Henson í áratugi .
Hvernig er fyrirtækjaumhverfið á Íslandi í dag ? " Það er að mörgu leyti mjög gott að reka fyrirtæki á Íslandi í dag því hlutir eins og bankaþjónusta og flutningsþjónusta eru til fyrirmyndar og nálægðin við alla helstu þjónustu .
Ég persónulega vildi samt búa við meiri stöðugleika .
Það hefði örugglega mikil og jákvæð áhrif ef við Íslendingar værum að nota sterkan gjaldmiðil til dæmis evru .
Upptaka sterks gjaldmiðils myndi væntanlega einnig stuðla að því að fleiri erlend fyrirtæki fengju áhuga á að reka starfsemi hér .
Það er ljóst að hér er gengið mjög vasklega fram í því að verja ákveðna hagsmuni en ég held að ég fari ekki dýpra í það að sinni .
Þetta fyrirtæki hefur enga tollvernd gagnvart Evrópu og gagnvart Kína fellur tollverndin væntanlega út fljótlega .
Fatnaður sem kemur frá til dæmis Bangladess , Filippseyjum og Indlandi ber 15 prósenta toll og það er sú vernd sem þetta fyrirtæki hefur .
Ég hef alltaf verið andstæðingur tollamúra og vendarveggja fyrir ákveðna einstaklinga .
Ég man eftir umræðum í gamla daga í Félagi íslenskra iðnrekenda þar sem margir sáu fyrir sér að íslenskur iðnaður legðist í rúst ef við gerðumst meðlimir í EFTA og voru sannfærðir um að til dæmis íslenskur sælgætisiðnaður færi fjandans til ef mackintosh-dollur fengjust hér í búðum .
Þær voru smyglgóss á þessum tíma og fólk var að pukrast með þær í handfarangri .
Umræðan um bjórinn var á sömu nótum , og fullyrt var af mörgum að ef sala yrði leyfð á honum myndi fólk detta í það í hádeginu og ekki mæta meira í vinnu þann daginn .
Forsjárhyggjan er mjög áberandi í íslensku þjóðfélagi og að mínu mati er hún ekki góð .
" Boðið að láta mann hverfa Fyrirtæki þitt er nú í blóma en það var ekki alltaf þannig .
" Fyrirtækið er 45 ára , stofnað 1969 , og ferillinn hefur verið kaflaskiptur .
Það blundaði í mér sá draumur strax sem strákur að fara út í einhvers konar framleiðslu .
Ég hef teiknað mikið í gegnum tíðina og ég sé hlutina fyrir mér í formi og útliti .
Ég lék lengi knattspyrnu með Val og íþróttaáhuginn varð til þess að ég fékk hugmynd um að stofna fyrirtæki sem sæi um framleiðslu á íþróttafatnaði .
Uppgangurinn var mikill á sínum tíma og við framleiddum meðal annars búninga fyrir Aston Villa og mörg ensk knattspyrnulið .
Á sínum tíma fékk ég afar freistandi tilboð um stofnun verksmiðju í Cumbernauld í Skotlandi þar sem mikil fríðindi voru í boði meðal annars myndarlegt peningaframlag .
Ég ákvað aftur á móti að reisa fyrst þriðju verksmiðjuna hér heima og síðan kæmi sú skoska .
Það urðu dýr mistök og í kjölfarið fylgdu nokkur erfið ár en þá stóð fjölskyldan þétt saman .
Ég bjó að mikilli reynslu og eftir þessa brotlendingu fékk ég alls kyns tilboð um að fara í svipaða framleiðslu í öðrum löndum .
Ég vildi hafa sem mest svigrúm en í því felst að vera samkeppnisfær og vera með eins lágan tilkostnað og hægt er og geta þess vegna staðið sig vel á mörkuðum .
Ég valdi að fara til Úkraínu og stofnaði þar fataverksmiðju sem ég veit ekki betur en að sé fyrsta íslenska fyrirtækið sem stofnað var í þáverandi Sovétríkjunum .
Ég setti upp þessa verksmiðju í Yuzhny rétt norðan við Odessa í félagi við mjög stóra áburðarverksmiðju sem var sterkasta fyrirtæki í þessum landshluta .
Höfuðvandinn í rekstrinum var að í stað þess að halda rúblunni tóku Úkraínumenn upp eigin gjaldmiðil og verðbólgan í landinu varð á skömmum tíma 1.000 prósent .
Ég hafði reynslu af 120 prósenta verðbólgu á Íslandi en þarna var ástandið óviðráðanlegt .
Menn voru á götuhornum , gjarnan vopnaðir , að eiga viðskipti í dollurum .
Þetta er 45 milljóna manna þjóðfélag og ástandið var stjórnlítið .
Framleiðsla í landinu var mjög fábreytt og ófullkomin og nánast ekkert hægt að kaupa innanlands til okkar verksmiðju .
Það var ekki einu sinni hægt að kaupa nothæfan tvinna og ég varð að múta manni til að geta keypt svamp sem við notuðum í púða fyrir markmannsbúninga .
Um leið og ég var mættur á svæðið var mér boðin byssa en ég hafði ekki áhuga á að ganga um vopnaður .
Sjálfum fannst mér ég aldrei vera í hættu en menn sem ég átti samskipti við hurfu nokkrir .
Einu sinni var mér boðið að láta mann hverfa .
Ég var að koma af fótboltaleik og þá kom til mín Georgíumaður sem hafði það áberandi einkenni að í honum var engin hvít tönn , bara gulltennur .
Hann spurði mig hvort einhver væri að valda mér það miklum óþægindum að rétt væri að láta viðkomandi hverfa og tiltók sérstaklega ákveðinn mann , Libman , sem nú býr í Ísrael .
Þessi Georgíumaður sagðist vera tilbúinn að sjá til þess að hann myndi hverfa og sagði : I do it free because you are my friend .
Ég hafnaði boðinu , hefði ég sagt já hefði Libman horfið því þannig var þessi heimur .
Þetta var á laugardegi og á mánudegi hitti ég Libman og ég hlýt að hafa horft á hann með einkennilegu augnaráði .
" Hnignun manneskjunnar Hvernig var líf fólks í Úkraínu á þessum tíma ? " Fólk bjó þröngt en samkvæmt sovéska skipulaginu hafði hver manneskja sjö fermetra fyrir sig prívat og persónulega .
Þarna komst fólkið af með því að vera með kálgarða og rækta grænmeti og ávexti .
Þegar fólk tók uppskeruna inn á haustin þá sauð það og súrsaði og geymdi síðan í endalausum krukkum sem síðan var raðað upp um alla veggi í litlu íbúðunum .
Verslanir voru nokkurn veginn tómar , en þó var selt brauð og heima átti fólk sína súrsuðu tómata .
Aðalfæðan var kartöflur og tómatar því kjöt var takmarkað og afar dýrt .
Þannig lifði fólkið .
Það er engin furða að Gorbasjov hafi gefist upp á að verja þessa stefnu enda drepur hún allt .
Rétt eins og er að gerast í Norður-Kóreu núna .
Ef einkaframtakið og viljinn til að skapa fá ekki að njóta sín þá koðnar manneskjan niður .
Það var ótrúlega sorglegt að verða vitni að þessari hnignun manneskjunnar .
Í Úkraínu var mögulegt að sjá hvað hafði verið gert fyrir byltingu því í listasafninu voru stórkostleg listaverk frá þeim tíma og í miðbæ Odessa niður við höfn eru margar fallegar byggingar þar sem handverk og sköpun nutu sín en undir kommúnismanum var allt óvandað og hörmulegt .
Ég hélt þetta út í tvö og hálft ár í von um að hlutirnir myndi breytast og ástandið skána .
Svo varð þetta að taka enda .
Menn sögðu að ég hefði sýnt þrautseigju með því að vera þarna svona lengi .
Henson hélt sínu striki allan tímann vegna mikils dugnaðar konu minnar , Estherar Magnúsdóttur , og börnin Begga og Einar Bjarni hafa lagt fyrirtækinu til gífurlega vinnu og alúð .
Hjá Henson er flest laust við að vera staðlað og við fáum endalausar sérpantanir af öllu mögulegu tagi .
Tæknilega er fyrirtækið mjög svo fullkomið og við framleiðum föt af öllu tagi .
Við framleiðum búninga nánast allra körfuboltaliða á Íslandi og fjölbreytnin er gríðarleg .
Fatnaður fyrir fimleika , frjálsar íþróttir , blak , handbolta , motorcross , hjólreiðar , glímu , sund – þó ekki það sem fer ofan í laugina – strokka , hárbönd , veifur , bara nefndu það og nú síðast skíðafatnaður sem meðal annars var notaður á Ólympíuleiknum í Sotchi .
Auðvitað framleiðum við knattspyrnubúninga fyrir fjölmörg lið en þó ekkert af þeim sem leika í efstu deild og nú er stefnt að því að breyta því .
Henson á sannarlega brýnt erindi til þess að brjóta upp einsleitt útlit margra knattspyrnu- og handboltafélaga , ekki sízt þar sem við bjóðum mun meiri gæði í keppnispeysum , stór yfirlýsing en sönn .
" Talandi um knattspyrnu , þú varst mikill íþróttamaður .
" Já , ég lék knattspyrnu með Val og við urðum Íslands- og bikarmeistarar á því tímabili .
Þótt ekkert væri sjónvarpið var enski boltinn mjög vinsæll á þessum tíma en flest var miðað við Puskas sem var Ungverji , feikilega flinkur leikmaður og mjög dáður .
Seinna varð Pelé aðalátrúnaðargoðið og það hefur gefið mér mikið að hafa í tímans rás hitt þessa tvo snillinga , Maradona , Beckham og einnig fjöldann allan af hetjum knattspyrnunnar og fengið tækifæri til þess að kynnast því hvernig hlutirnir virka í heimi knattspyrnunnar .
" Ekki óvænt símtal Ég veit að þú varst vinur Hermanns Gunnarssonar , var þér brugðið þegar hann lést óvænt ? " Óvænt er ekki orðið sem ég myndi nota .
Það fyrsta sem ég sagði þegar sameiginlegur vinur okkar Hemma hringdi í mig frá Taílandi til að segja mér að hann væri dáinn var : Þetta símtal er ég búinn að óttast lengi .
Það var bara þannig að þegar Hermann fór í Dýrafjörðinn að dvelja hjá fóstru sinni henni Unni gladdist ég en þegar hann fór til útlanda varð ég sorgmæddur .
Hann losnaði aldrei við alkóhólismann en átti sína kafla þar sem hann spjaraði sig ágætlega og gat þá verið edrú erlendis en oftast var það þó ekki .
Hemmi var tvískiptur maður en hjartahlýjan var geislandi .
Umfram allt var hann bráðskemmtilegur .
" Hvaða áhugamál áttu utan vinnunnar ? " Ég hef ákaflega gaman af söng og myndlist .
Ég æfi með Valskórnum á mánudögum , en sá kór er orðinn ansi góður ekki síst vegna frábærs starfs Báru Grímsdóttur kórstjóra sem einnig er frábært tónskáld , og á þriðjudögum er ég í myndlistarhópi sem hittist í góðri aðstöðu í Hafnarfjarðarhrauni og málar .
Þannig að ég nýti tímann utan vinnu fyrir þessi tómstundaáhugamál mín .
En ég hef ákaflega gaman af að vinna í Henson og vinn langan vinnudag .
Ég er kominn mjög snemma í vinnu og er eins lengi og þarf .
Þetta er vinna sem þarf að sinna vel .
Ég missi aldrei áhugann á því sem ég er að gera .
Ég lít á mig sem mjög heppinn mann og ég á frábæra fjölskyldu sem er mjög samhent .
Svo er bara spurning um það hversu lengi maður heldur heilsunni , en meðan hún er í góðu lagi þá kemst ég yfir að gera ansi margt .
" 