Eru Þjóðverjar að reyna að vera hlutlausir í deilunum við Rússa vegna Úkraínu , geta vestrænar þjóðir ekki treyst þeim ? Hikandi afstaða margra þýskra stjórnmálaleiðtoga , bæði á vinstrivæng og hægri , og loðin ummæli í tilefni hernáms Krímskaga líka benda til þess að Þýskaland muni koma í veg fyrir að gripið verði til hertra viðskiptarefsinga til að setja skorður við útþenslustefnu Vladímírs Pútíns Rússlandsforseta .
Eining vesturveldanna , sem var lykilatriðið í að hefta ásókn Sovétríkjanna í Evrópu , gæti brostið og afleiðingarnar orðið breytt heimsmynd vegna yfirburðastöðu og áhrifa Þjóðverja í Evrópusambandinu .
Viðskiptatengsl Evrópusambandsríkjanna við Rússland eru mikil og þau eiga mikið undir því að ekki verði skrúfað fyrir gassöluna að austan .
Þetta á einkum við Þjóðverja sem kaupa einnig mikið af alls kyns hráefni frá Rússlandi og selja þangað iðnvarning .
Þjóðverjar hafa alveg frá síðustu árum kalda stríðsins og einkum síðustu tvo áratugi átt í sérstöku sambandi við Rússa .
Það var einnig þýski kanslarinn Willy Brandt sem hafði forgöngu um slökunarstefnu gagnvart austurblokkinni á áttunda áratugnum .
Kannanir í Þýskalandi sýna að stór hluti kjósenda vill að Þýskland beiti sér fyrir málamiðlun í deilunum við Rússa .
Í einni segjast 49% styðja slíka stefnu , aðeins 45% vilja órofa samstöðu með öðrum vestrænum ríkjum .
Ekki er ljóst hvað málamiðlun gæti þýtt .
En einn áhrifamesti stjórnmálamaður seinni áratuga og fyrrverandi kanslari , jafnaðarmaðurinn Helmut Schmidt , hvatti nýlega til sátta við Rússa og fullyrti að Úkraína hefði hvort sem er aldrei verið raunverulegt ríki ! Stjórnmálaskýrendur nefna margar ástæður fyrir hiki og loðmullu Þjóðverja .
Ein er sektarkennd .
Hrottaskapur Þjóðverja í seinni heimsstyrjöld var ægilegur , yfir 20 milljónir íbúa Sovétríkjanna létu lífið .
Aðrir segja Þjóðverja beinlínis hrædda við grannann í austri .
Athyglisvert er að ráðamenn Þýskalands skömmu fyrir fyrri heimsstyrjöld lýstu í einkasamtölum ótta sínum við hratt vaxandi veldi hins geysistóra Rússlands meðan Þjóðverjar væru inniluktir í tiltölulega litlu landi .
Loks má nefna þá sem segja að Þjóðverjar hafi alltaf misskilið rússneska þjóðarsál ef slík fyrirbæri eru þá til .
Afstaða þeirra til Kremlverja mótist yfirleitt af óskhyggju og þægindarökum , friðelskandi Þjóðverjar vilji ekki trúa því að Pútín sé reiðubúinn að láta vopnin tala til að ná markmiðum sínum .
Öll dýrin í skóginum séu vinir eða ættu a.m.k. að vera það .
Obama vill skýr svör Enginn segist sjá fyrir sér að raunhæfur möguleiki sé á að NATO muni lenda í stríði við Rússland vegna Úkraínu .
En spurningin er hvort sú fullvissa sé ekki einmitt vatn á myllu haukanna sigurvissu í Kreml .
Á fundi Angelu Merkel kanslara og Baracks Obama Bandaríkjaforseta í Hvíta húsinu á föstudag var af hálfu hins síðarnefnda ekki síst ætlunin að fá skýr svör við því hver stefna Þjóðverja væri .
Ólíklegt er að það hafi tekist ; Merkel er þekkt fyrir varkárni og heldur spilunum jafnan þétt að sér .
Hún veit að afstaða ESB- og NATO-ríkja til viðskiptalegra refsinga er ólík .
Pólland og önnur ríki í grennd við Rússland vilja ganga lengra en flest ríkin vestra í álfunni .
En fáir gruna þó Merkel í alvöru um að mistúlka orð og gerðir Rússa .
Hún er sjálf uppalin í Austur-Þýskalandi , talar rússnesku og er sögð segja Pútín umbúðalausan sannleikann í símtölum þeirra .
Að Rússland geti einangrast , efnahagur landsins hrunið , ef árásarstefna hans hrindi af stað nýju , köldu stríði , að ekki sé minnst á enn skelfilegri stríð .
Vandinn er að rússneski forsetinn virðist hvorki taka mark á Merkel né öðrum vestrænum leiðtogum .
Ef til vill er hann sannfærður um að sáttastefna Þjóðverja muni ávallt tryggja honum eins konar velviljað hlutleysi þeirra , draga samtímis vígtennurnar úr ESB og sundra samstöðu vesturveldanna .
Skref ESB gagnvart Rússum hafa verið afar varfærin .
Og þegar 15 valdamiklum Rússum , í nánum samskiptum við Pútín , var í vikunni refsað með því að neita þeim um vegabréfsáritun var forstjóri ríkisolíurisans Rosneft , Ígor Setsín , undanskilinn .
Þýskir iðnrekendur láta þó fleira stýra sér en skammtímahagsmuni Daimler-Benz og annarra fyrirtækja .
" En fyrir mér og okkur eru alþjóðalög mikilvægari en allt annað , " sagði Ulrich Grillo , formaður hagsmunasamtaka þýskra iðnfyrirtækja , BDI , nýlega .
Alþjóðamál Kristján Jónsson kjon@mbl.is Það er engin hernaðarleg lausn á deilunni í Úkraínu .
Frank-Walter Steinmeyer , utanríkisráðherra Þýskalands .
