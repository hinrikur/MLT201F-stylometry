Í vikunni voru veittar viðurkenningar til tveggja vísindamanna við Landspítalann , það er til heiðursvísindamanns og ungs vísindamanns sem eru að gera góða hluti .
Viðurkenningar þessar voru afhentar á vísindadagskrá eða ráðstefnu sem spítalinn stendur árlega fyrir .
Heiðursvísindamaður Landspítalans er Erla Kolbrún Svavarsdóttir .
Hún lauk BSc-gráðu í hjúkrunarfræði frá Háskóla Íslands 1987 og aflaði sér síðan kennsluréttinda .
Eftir að hafa unnið við hjúkrun í fjögur ár fór Erla Kolbrún til framhaldsnáms í Bandaríkjunum .
Kom svo heim , er prófessor við HÍ og hefur verið formaður fagráðs í fjölskylduhjúkrun á Landspítala frá 2008 .
Þróar meðferð með rannsóknum Í rannsóknarstörfum hefur Erla Kolbrún kannað þrautseigju , seiglu , bjargráð , heilsutengd lífsgæði , líðan , og aðlögun fólks sem glímir við langvinna sjúkdóma – það er bæði meðal fjölskyldna hér á landi og í Bandaríkjunum .
Stærsti hluti rannsókna Erlu Kolbrúnar og samstarfsfólks snýr að þróun skemmri meðferða við innleiðingu fjölskylduhjúkrunar á Landspítala .
Rannsóknir hafa m.a. verið þróaðar fyrir aðstandendur bráðveikra einstaklinga með geðsjúkdóma , Alzheimer , aðstandendur fólks í líknarmeðferð og fyrir fjölskyldur með veik börn og unglinga .
Meðhöndlar svefnvandamál Erla Björnsdóttir sálfræðingur er ungur vísindamaður ársins 2014 á Landspítala .
Hún lauk meistaraprófi í klínískri sálfræði við Háskólann í Árósum árið 2009 .
Hóf doktorsnám við læknadeild Háskóla Íslands árið 2010 og ver doktorsritgerð sína í ár .
Starfar sem sálfræðingur hjá Sálfræðiráðgjöfinni og greinir og meðhöndlar svefnvandamál .
Erla stundar rannsóknir á langvarandi svefnleysi og kæfisvefni en doktorsverkefni hennar fjallar um svefnleysi , geðræna líðan og lífsgæði hjá sjúklingum með kæfisvefn .
Þá er Erla stofnandi og framkvæmdastjóri fyrirtækisins Betri svefns þar sem yfir netið er boðið er upp á hugræna atferlismeðferð við svefnleysi .
sbs@mbl.is 