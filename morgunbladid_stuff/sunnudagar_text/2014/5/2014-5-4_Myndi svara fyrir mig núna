Dúxinn í meistaranáminu í Bifröst í ár kemur á óvart .
Violeta Tolo Torres líkist ekki þeirri þurrlegu ímynd sem oft er dregin upp af fólki sem liggur í bókum .
Hún beinlínis iðar af lífsgleði og brosir breitt þegar hún býður blaðamanni í bæinn .
Violeta er frá Filippseyjum en talar mjög góða íslensku .
Hún og maður hennar Jakob Ólafsson flugstjóri hafa búið sér glæsilegt heimili í nýju húsi í Salahverfinu í Kópavogi .
Með léttri sveiflu útbýr Violeta kaffiveislu og fyrr en varir er hún komin á kaf í litríka frásögn .
Guðrún Guðlaugsdóttir gudrunsg@gmail.com Eftir kreppu , þegar fjárhagsstaðan var slæm á Íslandi , var flugvél Landhelgisgæslunnar leigð til útlanda og maðurinn minn fór með henni sem flugstjóri .
Eldri dóttir okkar , Kristín Margrét , flutti að heiman um þetta leyti og sú yngri , Karen Sif , hafði nóg að gera í náminu .
Ég hafði það því rólegt og datt í hug að drífa mig í skóla , " segir Violeta Tolo Torres , sem var efst meistaraprófsnema á Bifröst við útskrift hinn 8. febrúar sl. Ritgerð hennar fjallar um áhrif kreppunnar á filippseyskt samfélag á Íslandi og ættingjana á Filippseyjum ( The implication of the economic crisis on the filipino community in Iceland and why families in the Philippines are affected ) .
Leiðbeinandi hennar var Ingvar Örn Ingvarsson .
" Námið hóf ég í einu fagi í Háskólanum í Bifröst ; breytinga- og krísustjórnun .
Mér fannst það svo spennandi og skemmtileg tengsl þess við atvinnulífið að mig langaði að vita meira .
Ég fékk góða einkunn og ákvað að fara í fullt nám í alþjóðaviðskiptum .
" Violeta er frá Sebú , næststærstu borg Filippseyja , með um tuttugu milljónir íbúa .
" Þegar ég var þriggja ára fór pabbi frá mömmu og okkur systrunum þremur .
Mamma var ómenntuð og fór heim til foreldra sinna með okkur .
Þar ólumst við upp .
Afi og amma voru millistéttarfólk , afi rak hverfisbúð og þau áttu gott hús með stórri lóð .
Mamma er ein sjö systkina .
Bræðurnir fimm gengu menntaveginn , en ekki mamma og systir hennar .
Hin spænsku áhrif töldu óþarfa að mennta konur .
Mamma lauk þó grunnskólaprófi .
Við höfðum engin samskipti við pabba eftir að hann fór .
Dag einn , þegar ég var í skólanum – ég var í nunnuskóla ; við erum kaþólsk – kom ein nunnan og sagði að pabbi minn vildi tala við mig .
Ég var 15 ára þegar þetta var og gekk í einkaskóla .
" Það getur ekki verið , ég á engan pabba , " sagði ég .
En ég fór að tala við hann og fannst einkennilegt að hitta hann , ég mundi ekkert eftir honum .
Satt að segja var pabbi minn kvennabósi sem átti vingott við ýmsar konur og átti börn utan hjónabands , ég veit ekki hvað mörg .
Pabbi hafði frétt að mér gengi mjög vel að læra og var stoltur af því .
Eitthvað hafði breyst í lífi hans , hann vildi taka saman við mömmu .
Hann kom heim , baðst afsökunar á framferði sínu og óskaði eftir að setjast að hjá okkur .
Afi var ekki hrifinn , en amma var ánægð – hann var eftirlætistengdasonur hennar .
Mamma vildi fá pabba aftur , þau voru jú ennþá gift .
Meðan hann var í burtu , öll þessi ár , leit mamma aldrei á annan mann .
Pabbi var stjórnsamur maður .
Ég þoldi það ekki .
Hann hafði lítinn áhuga fyrir systrum mínum , en einbeitti sér að mér , af því mér gekk svo vel í skóla .
Hann hafði lofað bót og betrun , og liður í því var að hann ákvað að fara að vinna í Sádi-Arabíu ; það gerðu karlar gjarnan á þessum tíma , til að ná í peninga .
Ég var guðsfegin þegar pabbi fór til Manila til að finna starf og undirbúa brottför sína .
En hann kom auðvitað af og til heim og var þá sífellt að skipta sér af mér .
Hann vildi að ég væri alltaf að læra .
Mér fannst ég vera í fangelsi og mætti varla tala við frænkur mínar .
Hann tók upp á að bíða eftir mér þegar ég kom heim á kvöldin .
Pabbi var mjög afbrýðisamur út í afa , af því ég var uppáhaldsbarnabarnið hans .
Peningalega var lífið betra eftir að pabbi kom , að öðru leyti var það verra .
Vann fyrir skólagjöldum Foreldrar mínir komu ekki þegar ég útskrifaðist úr grunnskóla ; þau voru í Manila .
Ég var mjög sár .
Ég þurfti eftir útskriftina að innrita mig í háskóla en hafði enga peninga fyrir innritunargjöldum .
Ég var hins vegar mjög há á landsprófi , fékk 95% einkunn .
Ég gat því komist inn í háskóla á fríum skólagjöldum .
Skólinn sem ég byrjaði í er gamall og virtur skóli í Sebú .
Ég var þar í eitt ár .
Við sem ekki greiddum skólagjöld þurftum sífellt að vera fyrirmynd fyrir aðra nemendur .
Mér fannst það þreytandi .
Ég hef alltaf verið metnaðargjörn .
Árið eftir færði ég mig yfir í mjög virðulegan skóla .
Ég fékk að vinna meðfram náminu , það bauðst þeim sem höfðu mjög góðar einkunnir .
Ég var aðstoðarmaður hjá skólalækni í stúlknaskóla á morgnana og sótti skólann eftir hádegi .
Ég lauk þarna viðskiptafræðinámi .
Mikilvægt er að útskrifast úr góðum skóla á Filippseyjum , samkeppnin um vinnu er afar hörð .
Ég byrjaði að undirbúa endurskoðunarnám , en var ekki tilbúin .
Frekar sleppi ég prófi en falla .
Nokkrum dögum eftir útskriftina fékk ég vinnu hjá bandarísku fyrirtæki , sem framleiddi varahluti í tölvur .
Það var skrýtið , þegar ég fór í viðtölin , að hitta fjölda skólasystra minna .
Allar vorum við uppáklæddar , stífmálaðar og á pinnahælum .
Vildum koma vel fyrir , það er mikilvægt .
Ég vann hjá þessu fyrirtæki til ársbyrjunar 1990 .
Ég var haldin ævintýraþrá .
Ég þekkti fólk sem hafði verið á Íslandi og sagði mér frá landinu .
Mér datt í hug að fara þangað .
Fyrir utan ævintýraþrána átti ég mér þann draum að eignast börn sem væru blönduð .
Mig langaði ekki til að giftast filippseyskum manni ; margir þeirra finnst mér óttalegir kvennabósar , eins og pabbi minn .
Ég vildi eignast traustan mann .
Mig langaði ekki að börnin mín myndu alast upp föðurlaus .
Ég kallaði að vísu alla móðurbræður mína pabba – en það er ekki það sama og eiga sjálf pabba .
Ég ólst þó upp við góðar aðstæður í stórri , kærleiksríkri fjölskyldu .
Ég hafði lært góða ensku á Filippseyjum og það hjálpaði mér þegar ég kom til Íslands í mars 1990 .
Ég talaði náttúrlega enga íslensku fyrst eftir að ég kom .
Fljótlega kynntist ég manninum mínum , Jakobi Ólafssyni .
Við fórum að búa saman og stofnuðum fjölskyldu .
Eldra barnið okkar fæddist 1991 .
Við Jakob bjuggum fyrst á Kársnesbrautinni .
Hinum megin við götuna var niðursuðuverksmiðjan ORA og þar fékk ég vinnu .
Til að byrja með var ég við framleiðslustörf .
Eftir að ég varð ófrísk gat ég ekki unnið í framleiðslunni .
Ég var alltaf ælandi og fannst rauðkálið ógeðslegt .
Ég var því færð yfir á lagerinn .
Seinna , eftir að barnið var fætt , gerði ég saming um að mæta þegar maðurinn minn væri ekki að fljúga .
Ég vildi hitta fólk því ég var einmana .
Ég kynntist Íslendingum í ORA , var eini útlendingurinn þar þá .
Þetta var eldra fólk , óskaplega gott og duglegt að kenna mér íslensku .
Heimilishaldið gekk dálítið einkennilega hjá mér fyrst .
Ég kunni ekkert að elda .
Heima læra börnin en mamman eldar .
Ég sauð því bara eða steikti egg til skiptis .
Svo fór ég að reyna að læra að elda .
Ef við Jakob vorum boðin í veislu spurði ég alltaf hvernig maturinn væri búinn til .
Fékk uppskriftir og prófaði mig áfram .
Mest umgekkst ég landa mína og auðvitað tengdafólkið mitt , sem var mér afskaplega gott .
Jakob á tvær systur en tengdaforeldrar mínir bjuggu í Njarðvíkum , við hittum þau þess vegna minna .
Við Jakob vorum mikið tvö ein með barnið .
Samskiptin við ættingja fannst mér raunar miklu minni hér á Íslandi en ég hafði vanist á Filippseyjum .
Mér fannst voða skrýtið fyrst að sitja inni í einhverju húsi og þekkja ekki einu sinni nágranna sína .
Þegar Jakob vann um tíma á Austurlandi og ég var mest ein ákvað ég að vera dugleg að blanda geði við fólk og vorkenna mér ekki .
Ég hringdi líka til Filippseyja , en það var dýrt svo ég skrifaði mikið af bréfum .
Nokkru eftir að eldra barnið fæddist kom yngri systir mín til mín til að hjálpa mér .
Hún býr hér enn , gift filippseyskum manni .
Þau búa í Salahverfinu .
Hún vill vera nálægt mér , áður vorum við nágrannar í Vesturbæ Kópavogs .
Eldri systir mín var kennari í Sebú en var svo lágt launuð að hún ákvað að flytja til Íslands .
Systur mínar hafa báðar unnið hjá Ísfiski .
Yngri systir mín var fyrst í vinnu þar .
Hún var svo dugleg að þeir buðu eldri systur minni vinnu og borguðu fargjaldið til Íslands .
Börn hennar þrjú urðu eftir hjá mömmu úti .
Slíkt er algengt á Filippseyjum .
Eigendur Ísfisks voru svo ánægðar með systur mínar að þeir spurðu hvort við ættum ekki enn fleiri systkini .
Þeir sendu mömmu líka alltaf jólagjöf .
Mamma hefur verið hér mikið og er íslenskur ríkisborgari .
Eftir að ég kom til Íslands reyndi ég að fá metið nám mitt frá Filippseyjum við Háskóla Íslands .
Í ljós kom að það var ýmislegt sem ekki var sambærilegt .
Mér var boðið að bæta við , en það leist mér ekki á .
Mér fannst þó slæmt að þurfa að fara í verkamannavinnu og vera með þetta góða menntun .
Ég vildi fá að nota menntun mína .
Í staðinn fyrir að bæta við viðskiptanámið fór ég í íslensku fyrir útlendinga í HÍ .
Ég lauk því að vísu ekki .
Síðar tók ég próf í ferðamálafræðum frá Menntaskólanum í Kópavogi og stundaði tölvu- og skrifstofunám í Tölvuskólanum .
Ég fékk góðar einkunnir í þessu námi öllu .
Meðan ég var í háskólanum að læra íslensku bauðst mér vinna í heilsugæslunni , á lungna- og berklavarnadeild .
Vinkona mín fór þangað í skoðun .
Yfirlæknirinn , Þorsteinn Blöndal , spurði hvort hún þekkti einhvern sem talaði íslensku , ensku og fleiri mál .
Á þessum tíma var vel fylgst með útlendingum sem komu til landsins .
Hún benti á mig , ég vann þarna til 2005 .
Þá vildi ég komast í 100% vinnu og fékk starf í heilsugæslunni í Hamraborg sem móttökuritari .
Þar var mikið álag , margir hringdu og vildu fá tíma .
Ef þeir fengu hann ekki urðu sumir alveg brjálaðir .
Svo sem mjög skiljanlegt – en þreytandi .
Svo frétti ég að það væri að losna starf í fjárreiðudeild heilsugæslunnar og fékk þá vinnu .
Eftir kreppu fækkaði fólki þar .
Loks vorum við tvær eftir , ég í innheimtu og svo gjaldkeri .
Við leystum hvor aðra af ef hin veiktist .
Álagið var óskaplegt .
Þannig var ástandið þegar ég byrjaði námið í Bifröst 2011 .
Ég fór í fjarnám í alþjóðaviðskiptum .
Ég þurfti að vakna klukkan fjögur á morgnana til að læra og hlusta á fyrirlestra áður en ég fór að vinna .
Og allar helgar varð ég að nota til að gera verkefni .
Jakob tók þessu af skilningi .
Ég sagði við hann : " Þegar ég er búin með námið fáum við tíma fyrir okkur .
" Hann var þá líka oft í ferðalögum erlendis vegna sinna starfa .
Dætur mínar voru leiðar yfir því hvað ég hafði mikið að gera .
Jú , þetta var mikið álag og ég myndi nú ekki gera þetta aftur .
Í þremur vinnum eftir hrun Ég skilaði mastersritgerð minni í desember sl. Ég skrifaði sem fyrr um áhrif kreppunnar á filippseyskt samfélag á Íslandi og fjölskyldur þeirra í Filippseyjum .
Fólk frá Filippseyjum , sem sendi peninga frá Íslandi heim , þurfti eftir kreppu að bæta við sig vinnu til að geta sent samsvarandi upphæð til ættingja sinna og það hafði gert .
Ég ræddi við fjórtán manns vegna ritgerðarinnar , nær eingöngu konur ; allar höfðu þær komið hingað til að vinna og sumar skilið börn sín eftir heima .
Ein sem ég talaði við vann í umönnun á daginn , skúraði á kvöldin og vann á veitingahúsi um helgar .
Hún átti ekkert líf sjálf .
Mikil vandræði urðu hjá filippseyska fólkinu hér þegar gjaldeyrishöftin voru sett á og krónan veiktist .
Það leitaði allra leiða til þess að koma greiðslum til ættingja sinna á Filippseyjum .
En það var ákaflega erfitt og oft ómögulegt fyrstu árin eftir hrun .
Það var líka kreppa á Filippseyjum þegar kreppan hófst hér .
Meðan ég var að vinna ritgerðina fór ég til Mariu Pricellu Zanoria , ræðismanns Filippseyja , til að fá heildarmyndina .
Filippseyingar hér komu til hennar eftir kreppu til að reyna að fá undanþágur frá gjaldeyrishöftunum , en það gekk ekki .
" Til hvers erum við að vinna hérna og getum svo ekki sent peninga heim ? " sagði fólkið reitt .
Gegnum Western Union í Landsbankanum var stundum hægt að senda peninga út , en þjónustugjöld voru há .
Þetta er enn gert , því enn er erfitt að senda gjaldeyri í gegnum banka .
Samt hefur fólk það betra hér en ef það væri á Filippseyjum .
Mér finnst sóun fyrir íslenskt samfélag að vel menntaðir útlendingar skuli ekki fá nema láglaunastörf .
En tungumálið gerir innflytjendum erfitt fyrir .
Flestir þeirra sem ég ræddi við komu úr stórum fjölskyldum og framlag þeirra hjálpaði til við að mennta börnin á Filippseyjum og styðja við fjárhag ættingja .
Þeir sem fara til að vinna erlendis eru nánast skuldbundnir til að senda framfærslueyri til foreldra sinna .
Íslendingar eiga kannski erfitt með að skilja hvernig þetta er , en á Filippseyjum er fjölskyldan alltaf í fyrsta sæti og fjölskyldan er dæmd eftir því hvernig fólki gengur .
Það er mikið áfall ef einhver lendir í vandræðum en upphefð ef einhverjum gengur vel .
Ef einhver í fjölskyldunni er til dæmis fyllibytta , þá segja hinir í kring : " Uss , þetta er ómöguleg fjölskylda .
" Þegar ég tók mastersprófið voru allir himinlifandi í fjölskyldu minni , það var heiður fyrir alla .
Sá sem fer frá Filippseyjum til að vinna og senda heim peninga gerir það alla ævi .
Kerfið er svona .
Einn fer út og vinnur , fólkið heima fær peningana .
Ég ræddi við filippseyska konu , gifta Íslendingi , sem á fimm systkini og sendir alla peninga út sem hún getur .
Tveir bræður hennar búa hjá mömmu hennar með börn sín , hún sér um framfærslu þessa fólks .
Launin á Filippseyjum eru lág og atvinnuleysi mikið .
Við systurnar styrkjum efnilega unglinga úr fjölskyldunni til náms og sendum mömmu mánaðarlega peninga .
Ég hef bara þrisvar farið til Filippseyja eftir að ég flutti hingað .
En 2008 voru við systurnar allar á Filippseyjum .
Þá létum við byggja hús .
Húsbyggingin var ekki svo dýr fyrir okkur þrjár þá .
Mamma býr í því núna .
Þegar við komum var tekið á móti okkur eins og drottningum .
Þeir sem fá peningasendingar taka óskaplega vel á móti fyrirvinnunum þegar þær koma til Filippseyja .
Vilja endurgjalda , halda veislur og mikið fjör ríkir .
Nú vinn ég í Háskóla Íslands í reikningshaldi .
Vinkona mín hvatti mig til að sækja um og ég sendi umsókn kvöldið áður en umsóknartíminn rann út .
Ég var kölluð í viðtal .
Í nóvember sl. byrjaði ég í þessu starfi .
Það er afskaplega gott að vinna í háskólanum .
Ég er verkefnisstjóri í reikningshaldi .
Við Jakob eigum hús í Borgarfirði , Hamra við Kleppjárnsreyki í Reykholtsdal .
Jakob var í sveit þar hjá afa sínum og ömmu sem barn .
Húsið gekk úr ættinni en við keyptum það aftur .
Í staðlotum í náminu í Bifröst bjó ég þar .
Vissi ekki að hún hefði dúxað Ég var í vinnunni þegar sviðsstjórinn í Bifröst hringdi og spurði hvort ég ætlaði ekki að halda ræðu við útskriftina fyrir meistaranema .
Ég var næstum búin að fá hjartaslag : " Æ , nei , geturðu ekki beðið einhvern annan .
" Ég vildi ekki vera stressuð við útskriftina .
Kona á sviði menningarstjórnunar hélt ræðuna á útskriftardaginn í febrúar .
Meðan við stóðum í röðinni og biðum eftir að fara inn í sal sagði einhver við mig : " Af hverju heldur þú ekki ræðuna ? " Mér fannst þetta mjög skrýtin spurning .
Í salnum var ég kölluð upp og mér afhent verðlaun fyrir hæstu einkunn á meistaraprófi ; Íslensk samheitaorðabók .
Þá fyrst frétti ég að venja væri að sá sem dúxaði héldi ræðu fyrir hönd meistaranema .
En ég vissi ekki fyrr en þá að ég hefði dúxað .
Jakob , dætur okkar og systur mínar voru með mér við útskriftina .
Svo fórum við á sýningu sem frænka Jakobs var með í Borgarnesi og keyptum eitt málverk í tilefni dagsins .
Síðar var haldin veisla heima hjá okkur .
Stundum velti ég fyrir mér hvort ég eigi að fara í doktorsnám .
Ég veit það ekki .
Núna ætla ég bara að hvíla mig .
Satt að segja vakna ég enn á morgnana , eldsnemma , og fer fram úr og horfi á tóman tölvuskjáinn ; svo mikið er spennufallið hjá mér .
Hundurinn minn , Bjartur Logi , er yfirleitt hjá mér .
Í formála ritgerðarinnar þakka ég þeim sem studdu mig , einkum Goffrey Pettypiece – og til gamans líka Bjarti Loga fyrir þolinmæðina , að sitja hjá mér meðan ég var að gera verkefnin og læra .
Ég er ein örfárra Filippseyinga sem hafa fengið góða vinnu hér .
Ég hef líka oftast unnið ein með Íslendingum , þannig lærði ég málið .
Innflytjendur halda yfirleitt hópinn og læra því minna í íslensku .
Ég heimsótti einu sinni frænda minn sem vann í fiskvinnslufyrirtæki með fólki af ýmsu þjóðerni .
Hann bauð mér að borða með sér og ég spurði hvar ég ætti að sitja .
" Þú átt að sitja hérna , þetta er okkar borð , Filippseyinga , " sagði hann .
Sérborð var fyrir hverja þjóð .
Mér fannst þetta mjög einkennilegt .
Oft heyrist að innflytjendur hér ættu að læra betri íslensku , en námið er dýrt og húsaleiga himinhá .
Þeir þurfa líka oft að vinna mikið til að geta sent peninga heim .
Íslendingar ættu ekki að dæma .
Og mín staða er önnur en flestra , ég er í góðu starfi og hef haft tækifæri til að læra málið .
Filippseyjar og Ísland eru ólík samfélög .
Erfitt er að kynnast Íslendingum , en eftir einn bjór kemur oft öll sagan .
Filippseyingar eru yfirleitt opinskátt fólk og glaðlynt .
Rannsóknir hafa sýnt að fólk af asískum uppruna er opið og félagslynt og býr gjarnan saman í stórum fjölskyldum , á meðan Evrópubúar – og þar með Íslendingar – eru fremur lokaðir og vilja vera út af fyrir sig .
" Ég hef lítið fundið fyrir fordómum .
Einu sinni þó .
Ég var nýútskrifuð úr ferðamálafræði og fór örugg með mig á stórt hótel til að sækja um vinnu í móttöku eða á skrifstofu .
Móttökuritarinn leit ekki einu sinni á prófskírteinið mitt , sagði bara : " Það er laust starf herbergisþernu .
" Ég fór út mjög reið og hugsaði með mér : " Hvernig vogar hún sér að bjóða mér þetta , bara af því ég er útlensk ; hún er örugglega miklu verr menntuð en ég .
" Núna myndi ég svara fyrir mig .
" 