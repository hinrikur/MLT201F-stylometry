Tvífari gerir sig heimakominn er ný ljóðabók eftir Anton Helga Jónsson og höfuðborgin og ákveðnir staðir í Reykjavík eru þar í forgrunni .
" Mig hefur lengi langað til að yrkja ljóð um lífið í borginni og fór að skrifa hjá mér hugmyndir að þessum ljóðum fyrir um tíu árum , " segir Anton Helgi .
" Ég hafði þá eignast nýútkomið ljóða- og textasafn eftir Paul McCartney og það kveikti í mér .
Hugmyndirnar fóru að hlaðast upp hjá mér og í fyrra fannst mér bókin vera tilbúin en lét ég hana liggja í nokkra mánuði og kom svo ferskur að henni aftur í vetur og þá áttaði ég mig á því að ég gat unnið ýmsa þræði hennar betur .
Nú er verkið komið út og ég er mjög ánægður með það .
" Hvernig er lífið í borginni samkvæmt þessari ljóðabók ? " Þetta er fjörug og glaðvær bók þar sem ég bregð á leik en það er blús þarna líka og dökkur undirtónn .
Þetta er mikið til bók um samskiptaleysi og fólk sem nær ekki saman .
Þetta er bók um einmana fólk .
Ég nota einkunnarorð frá Paul McCartney : All the lonely people , where do they all come from ? / All the lonely people , where do they all belong ? Titillinn vísar til þess að stundum er eins og eitthvað stemmi ekki í samskiptum , það er eitthvað framandi við þann sem maður telur sig þekkja vel , hvort sem það er nú félagi manns , maður sjálfur eða veruleikinn í kring um mann .
" Fyrr á árinu hlaut Anton Helgi Ljóðstaf Jóns úr Vör í annað sinn .
Verðlaunaljóð hans Horfurnar un miðja vikuna er í bókinni .
" Þegar ég vann að ljóðunum gerði ég eins og ég geri oft ; ímynda mér persónu vera að tala , " segir hann .
" Varðandi þetta ljóð þá sá ég fyrir mér gamlan kunningja sem langaði alltaf til að verða músíkant .
Þegar ég fékk svo verðlaunin varð ég að viðurkenna fyrir sjálfum mér að þetta er ljóð um mig .
Ljóðið er persónuleg tjáning manns sem er kominn á minn aldur og er að vona að hann eigi eitthvað eftir .
" Síðustu árin hefur Anton Helgi verið nokkuð iðinn við að senda frá sér ljóðabækur .
Árið 2010 gaf hann út bókina Ljóð af ættarmóti , en sú bók vakti athygli og fékk mjög góða dóma .
" Ég er að mörgu leyti mjög ánægður með þá bók , " segir Anton Helgi .
" Hún var ansi lengi að fæðast , reyndi fyrst að vera eins konar skáldsaga en það gekk ekki alveg upp og þá bútaði ég hana niður í eintöl og úr varð ljóðabók .
" Árið eftir kom svo Tannbursti skíðafélagsins og fleiri ljóð en sú bók inniheldur meðal annars ljóðið sem hann hlaut Ljóðstafinn fyrir árið 2009 .
Árið 2012 sendi Anton Helgi frá sér bókina Hálfgerðir englar og allur fjandinn sem inniheldur limrur .
Aðspurður segist hann nú vera að vinna að skáldsögu en er einnig að skrifa leikrit .
Anton Helgi segist afar ánægður með þær góðu viðtökur sem bækur hans hafa fengið : " Ég hef fengið sterk viðbrögð og fólk hefur samband í tölvupósti eða hringir sem gleður mig mjög og er hvetjandi .
" 