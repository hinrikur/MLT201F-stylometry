Uppskeruhátíð Skólahljómsveita Reykjavíkur verður haldin í fyrsta skipti í Fjölskyldu- og húsdýragarðinum laugardaginn 17. maí .
" Þetta er samstarfsverkefni sem við ætlum að prófa í fyrsta sinn í ár , " segir Snorri Heimisson , stjórnandi Skólahljómsveitar Árbæjar og Breiðholts .
" Alltaf þegar ég hef heimsótt Fjölskyldu- og húsdýragarðinn hef ég hugsað með mér hvers vegna engar lúðrasveitir væru þar að spila og marsera , það er það eina sem vantar þangað .
" Börnin fá dagspassa í Fjölskyldu-og húsdýragarðinn fyrir að spila og foreldrafélögin sjá pylsur fyrir börnin .
Skólahljómsveit Vesturbæjar , Skólahljómsveit Austurbæjar , Skólahljómsveit Árbæjar og Breiðholts og Skólahljómsveit Grafarvogs stíga á svið .
Innan þessara sveita eru svo 11 hljómsveitir sem flokkast eftir aldri í A , B og C sveitir þar sem A er yngsti flokkurinn og byrjar hann að spila kl. 11 og verður með tvær bækistöðvar , annars vegar í Fjölskyldugarðinum og hins vegar í Húsdýragarðinum .
B flokkur hefst handa upp úr 13 með sama sniði og tónleikunum lýkur með elsta flokki C sem marserar um garðinn upp úr kl. 15 .
" Þarna verða um 350 börn að spila á hljóðfæri sín , " segir Snorri sem lofar skemmtilegum degi í garðinum .
