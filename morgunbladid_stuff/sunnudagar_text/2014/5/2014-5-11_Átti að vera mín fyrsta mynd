Fyrsta hugmyndin að Vonarstræti kviknaði fyrir níu árum .
Þetta átti alltaf að verða mín fyrsta mynd , en örlögin höguðu því þannig að Órói varð á undan .
Það má því segja að fæðingin hafi orðið býsna löng , en eftir á að hyggja var það hins vegar til góðs , því þessi mynd reyndist svo miklu flóknari en Órói var nokkurn tímann .
Þessi bið var því bráðnauðsynleg fyrir verkið mitt , " segir kvikmyndaleikstjórinn Baldvin Z um mynd sína Vonarstræti sem frumsýnd verður föstudaginn 16. maí .
Kvikmyndahandritið skrifaði Baldvin í samvinnu við Birgi Örn Steinarsson .
Segir hann kvikmyndina vera innblásna af sönnum atburðum og því viðbúið að áhorfendur kannist við tilteknar aðstæður , persónur eða atburði úr raunveruleikanum , enda ekki langt um liðið síðan útrásin stóð sem hæst .
" Myndin er samt engin hrunmynd og setur ekki sérstakan fókus á útrásarvíkingana , " segir Baldvin .
Ein sena myndarinnar gerist um borð í skemmtiferðarsnekkju og segir Baldvin að hún hafi verið ein sorglegasta sena sem hann hafi nokkurn tímann þurft að mynda einmitt sökum þess hversu raunsæ hún sé .
" Myndin er þó um svo miklu meira og miklu alvarlegri hluti en einhverja útrásarplebba .
En vissulega flækist einn karakter myndarinnar inn í heim útrásarvíkinga og fjármálaspillingar , " segir Baldvin og vísar þar til Sölva sem Þorvaldur Davíð Kristjánsson leikur .
" Sölvi er fyrrverandi atvinnumaður í fótbolta erlendis , en hættur þar og nýkominn heim vegna meiðsla .
Hann er ungur , graður maður sem fær útrás fyrir sína greddu í bankaumhverfinu .
Við fylgjumst með honum klifra upp metorðastigann í banka .
Saga hans fjallar þó meira um samband hans við konuna sína og hvernig það molnar smám saman eftir því sem hann sogast meira inn í bankaumhverfið , " segir Baldvin og tekur fram að saga Sölva sé ein af þremur meginsögum myndarinnar .
Leikararnir guðs gjöf " Myndin fylgir eftir þremur mjög ólíkum persónum sem eiga það sameiginlegt að búa yfir leyndarmáli .
Þau eru öll að reyna að fóta sig í íslensku samfélagi á árunum rétt fyrir hrun , þ.e. 2005-2006 , " segir Baldvin og tekur fram að saga Móra , sem Þorsteinn Bachmann leikur , hafi í reynd verið fyrsta kveikjan að myndinni .
" Móri er bóhemskáld sem dvelur mikið á börum borgarinnar og jafnvel bekkjum .
Hann er að fara að gefa út sína fyrstu bók í 20 ár og þarf að takast á við ákveðna fortíðardrauga .
Að lokum er það svo saga Eikar sem Hera Hilmarsdóttir leikur .
Eik er einstæð móðir sem gerir það sem hún þarf að gera til að lifa hversdagsleikann af .
Hún lifir tvöföldu lífi þar sem hún vinnur annars vegar á leikskóla og hins vegar stundar hún heimavændi , sem er mun algengara hérlendis en fólk gerir sér almennt grein fyrir , " segir Baldvin og tekur fram að örlög þessara þriggja persóna fléttist saman á áhrifaríkan hátt .
" Þau eru örlagavaldar í lífi hver annars , " segir Baldvin og hrósar happi yfir góðum leikurum í burðarhlutverkum .
" Ég var alltaf ákveðinn í að nota Þorstein , en var búinn að leita í nokkurn tíma áður en Hera og Þorvaldur urðu fyrir valinu .
Það var algjör guðs gjöf að fá þau tvö inn í myndina , því þau eru ótrúlega hæfileikaríkir og flottir krakkar .
Með þeim blása ferskir vindar sem skilar sér inn í kvikmyndalistina hérlendis .
Þau láta mig líta fáránlega vel út sem leikstjóra , " segir Baldvin sposkur .
Kallaður lúxuspinni Spurður hvernig fjármögnun myndarinnar hafi gengið fyrir sig segist Baldvin verða að vísa á framleiðendur sína , þá Ingvar Þórðarson og Júlíus Kemp .
" Þeir leystu fjármögnunina vel úr hendi , en það hjálpaði vissulega til að hvað Órói hefur gengið vel .
Sú mynd hefur farið á 65 kvikmyndahátíðir og verið seld til einhverra tugi landa , " segir Baldvin og tekur fram að erlendir fjárfestar þori frekar að veðja á kvikmyndaleikstjóra sem þegar séu búnir að sanna sig .
" Með Vonarstræti treysta þeir mér vonandi fyrir öllum sínum peningum , " segir Baldvin kíminn .
Spurður hver heildarkostnaðurinn við gerð Vonarstrætis hafi verið segist Baldvin ekki vita það .
" Og ég vil ekki vita það .
Ég heimta bara og er frekur og fæ það sem ég vil .
Þeir Ingvar og Júlíus kalla mig alltaf " lúxuspinnann sinn " vegna þess hvað þeir eru góðir við mig .
En þeir eru líka frábærir , enda hafa þeir staðið við bakið á mér árum saman .
" Vinnur að mynd um týndu stelpurnar í þjóðfélaginu Inntur eftir því hvort handritagerðin hafi kallað á mikla rannsóknarvinnu segir Baldvin aðalatriðið hafa verið að finna fólk sem hafi verið tilbúið að segja þeim Birgi sögu sína .
" Við erum með stóran hóp heimildarmanna sem sögðu okkur alls kyns sögur sem við settum síðan saman eftir listrænum þörfum .
Þannig er engin ein fyrirmynd að persónum t.d. Eikar og Sölva .
Við pössuðum okkur á því að skálda sögurnar þó að sannleikurinn væri innblástur okkar .
Það munu þannig verða senur í myndinni sem einhverjir kannast við .
" Hvað titil myndarinnar varðar segir Baldvin að hann vísi annars vegar til þess að allar séu aðalpersónurnar í leit að von .
" Hins vegar vísar titillinn til þess að kjarni myndarinnar gerist í og í grennd við Vonarstræti , s.s. við Tjarnargötu og Bjarkargötu , þó ég svindli aðeins í landafræðinni .
En hjarta myndarinnar slær á þessu svæði , " segir Baldvin og tekur fram að enskur titill myndarinnar verði hins vegar Life in a Fishbowl .
" Enda hefði verið glatað að láta myndina heita Hopestreet .
" Ekki er hægt að sleppa Baldvini án þess að forvitnast um næstu verkefni .
" Ég geri ráð fyrir að fylgja Vonarstræti eftir á erlendri grundu , " segir Baldvin og tekur fram að hann hafi fylgt Óróa eftir á hátíðum út í heim í tvö ár eftir frumsýningu .
" Ég er nýbúinn að fá styrk til að gera heimildarmynd sem mér tekst vonandi að klára á næsta ári .
Svo er ég með sjónvarpsseríu í þróun sem verið er að fjármagna .
Næsta kvikmynd fer vonandi í tökur árið 2016 , en við Birgir höfum unnið að handriti þeirrar myndar sl. hálft annað ár .
Sú mynd fjallar um týndu stelpurnar í íslensku samfélagi .
Mansal á unglingsstúlkum er stundað hér á Íslandi og þetta er ljótt þjóðfélagsmein sem því miður er hunsað .
Við höfum unnið með nokkrum stelpum að því að að skoða þennan dimma heim , " segir Baldvin og tekur fram að stærsti innblástur þeirra Birgis að sögu myndarinnar sé Kristín Gerður sem lést árið 2001 , en Kristínarhús Stígamóta var nefnt eftir henni " Ég fékk hennar sögu upp í hendurnar fyrir rúmum tveimur árum .
Hún skildi eftir sig dagbækur sem fjölskylda hennar leyfði mér að lesa , " segir Baldvin og tekur fram að það sé afar vandasamt að skrifa um þennan dökka heim svo vel sé .
