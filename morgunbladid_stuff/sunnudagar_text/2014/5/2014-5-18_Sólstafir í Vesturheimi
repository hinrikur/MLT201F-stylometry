Rokksveitin Sólstafir lék á sínum fyrstu tónleikum í Norður-Ameríku á fimmtudag , en sveitin er nú í snarpri tónleikaferð um Bandaríkin og Kanada .
Fyrstu tónleikar ferðarinnar voru haldnir í Toronto í Kanada .
Sveitin spilar þétt í ferðinni , heldur alls fimm tónleika á jafnmörgum dögum frá fimmtudegi til mánudags og slær svo lokatóninn vestra með sjöttu tónleikunum um næstu helgi .
Eftir tónleikana í Toronto á fimmtudag hélt sveitin rakleitt upp í rútu til New York borgar þar sem hún kom fram á tónleikum í Brooklyn .
Sólstafir spila í borginni Philadelpiu á laugardag , í Boston á sunnudag og í bænum Springfield í Virginiu á mánudag .
Lokahnykkur ferðarinnar er svo þegar sveitin kemur fram á tónlistarhátíðinni Maryland Deathfest í Baltimore næstkomandi föstudag 23. maí .
Hátíðin er sögð stærsta þungarokkshátíð í Bandaríkjunum en um 80 hljómsveitir koma fram á hátíðinni sem stendur yfir í fjóra daga .
Sólstafir eru fyrsta íslenska hljómsveitin til að spila á hátíðinni .
Maryland Deathfest er nú haldin í ellefta sinn en aðstandendur hennar hafa það að markmiði að flytja til Bandaríkjanna bestu og mest ögrandi sveitir á þessu sviði tónlistar í heiminum hverju sinni .
