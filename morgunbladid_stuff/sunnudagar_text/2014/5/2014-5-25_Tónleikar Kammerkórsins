Kammerkór Suðurlands kemur fram á tónleikum í Norðurljósasal Hörpu í dag , laugardag , klukkan 16 .
Á tónleikunum verða frumfluttar á Íslandi Þrjár Shakespeare-sonnettur eftir breska tónskáldið Sir John Tavener , verkið Islands ( Ynysoedd ) eftir annað breskt tónskáld , Jack White , og Heilsa þér Kjarval eftir Pál Guðmundsson frá Húsafelli , í útsetningu Snorra Sigfúsar Birgissonar .
Stjórnandi kórsins er Hilmar Örn Agnarsson .
Tvö fyrrnefndu verkin voru frumflutt á tónleikum Kammerkórs Suðurlands í Southwark-dómkirkjunni í Lundúnum í nóvember síðastliðnum , sem óvænt urðu að minningartónleikum um Sir John Tavener , sem lést þremur dögum fyrir tónleikana .
Tónleikarnir vöktu athygli þar í landi og fengu góða dóma í breskum fjölmiðlum .
Þessi verk verða nú frumflutt á Íslandi .
Verk Páls frá Húsafelli verður einnig frumflutt en það samdi hann við ljóð nafna síns og afa , Páls Guðmundssonar frá Hjálmsstöðum .
Verk sitt samdi Jack White fyrir kórinn árið 2013 en hann var valinn til þess af bresku tónlistarsamtökunum Sound and Music sem ein skærasta unga stjarna Breta á sviði tónsmíða um þessar mundir .
Tónskáldið , sem er upprunnið í Wales , leggur áherslu á að tengja saman Ísland og Wales í gegnum hljóðblæbrigði vatns .
Sungið er á ýmsum tungumálum ; fornvelsku , ensku og íslensku , en íslenska hluta verksins samdi Sjón .
Á tónleikunum verða einnig flutt nokkur eldri verk Taveners og nýleg verk eftir ung íslensk tónskáld , þau Georg Kára Hilmarsson , Völu Gestsdóttur og Margréti Kristínu Blöndal .
Einsöngvarar með kórnum eru sópransöngkonurnar Björg Þórhallsdóttir , Elísabet Einarsdóttir , Tui Hirv og Margrét Kristín Blöndal , ásamt Hrólfi Sæmundssyni baríton .
Sérstakur heiðursgestur verður heimskunn sópransöngkona , Patricia Rozario , en hún hefur frumflutt fjölda verka eftir Tavener og heillaðist af flutningi Kammerkórs Suðurlands á tónleikunum í Southwark-dómkirkjunni sl. haust .
Þá syngur með kórnum djúp-bassasöngvarinn Adrian Peacock , sem hefur starfað með kórnum um árabil .
Tólf manna barokksveit leikur ennfremur á tónleikunum , skipuð félögum úr Bachsveitinni í Skálholti og Barokk Reykjavík .
Þá eru ótaldir tveir kórar sem hlaupa undir bagga í verkinu " Song for Athene " eftir John Tavener ; ungmeyjakórinn sem söng með Megasi í Grafarvogskirkju á nýliðinni föstu og karlakórinn Vox Humana .
