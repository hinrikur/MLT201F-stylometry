Hjónin Karl B. Örvarsson og Halldóra Árnadóttir hafa starfað við skólabúðirnar í Reykjaskóla í Hrútafirði í 13 ár og rekið þær mest allan tímann .
Vinsældir skólabúðanna hafa aldrei verið meiri .
Það eru nemendur 7. bekkjar grunnskóla víða af landinu sem dvelja á Reykjum , viku í senn , nokkrar bekkjardeildir í einu .
Sjö starfsmenn eru í fullri vinnu við búðirnar .
" Hóparnir koma hingað um hádegi á mánudegi og eru til hádegis á föstudegi .
Krakkarnir eru í sérstöku prógrammi á okkar forsendum við leik og störf allan tímann .
Þau skila inn símunum sínum við komu og hafa ekki aðgang að netinu , blöðum , útvarpi eða sjónvarpi .
Þetta er bókalaus skóli þannig að hér eiga allir jafn mikla möguleika og við kennum krökkunum allt í gegnum upplifun : förum niður í fjöru í náttúrufræðitíma og segjum sögu staðarins með því að fara á byggðasafnið .
Við kennum töluvert utandyra , krakkarnir eru mikið í íþróttum og á hverju kvöldi er kvöldvaka sem þau sjá um sjálf , " segir Karl .
Starfið í skólabúðunum byggist á hópefli , að sögn Karls og eru einkunnarorð þeirra vinátta , virðing , væntumþykja .
Hann segir jafnan allt ganga eins og í sögu og krakkarnir séu yfirleitt himinlifandi , sem og kennarar og foreldrar .
" Við fáum stundum að heyra að nemendurnir fari hingað sem börn en komi unglingar til baka ! Það getur verið erfitt að fara að heiman , þó ekki sé nema í nokkra daga , en margir hafa braggast mjög í skólabúðunum .
" Skólabúðir að norrænni fyrirmynd voru fyrst starfræktar á Reykjum 1988 , eftir að Héraðsskólinn var lagður niður .
Karl og Halldóra réðu sig til starfa 2001 og tóku við rekstrinum tveimur árum síðar .
Aðsókn var lengi vel mjög góð en datt niður fyrstu misserin eftir efnahagshrunið .
Skólar höfðu þá ekki fjármagn til þess arna en sá sem þetta skrifar veit mörg dæmi þess að foreldrar tóku sig saman og söfnuðu fé með ýmsu móti til þess að börn þeirra misstu ekki af ævintýrinu .
Smám saman hefur aðsókn svo aukist á ný .
" Við höfum aldrei fengið fleiri umsóknir en um þessar mundir .
Nú þegar er uppbókað fyrir allan næsta vetur .
" 