Sigurður Guðmundsson , sem var uppi 1833-1874 og er oftast nefndur Sigurður málari , þykir sláandi líkur Hollywood-stjörnunni Neil Patrick Harris sem er trúlega þekktastur fyrir hlutverk sitt sem Barney Stinson í sjónvarpsþáttunum How I met your mother .
Einn aðdáandi þáttanna , Matt Walton að nafni , var staddur hér á landi og fór á Þjóðminjasafnið þar sem málverk af Sigurði hangir .
Þar rak hann upp stór augu , smellti af mynd af Sigurði og sagði Harris frá uppgötvun sinni á Twitter .
Ekki stóð á svari því stórstjarnan svaraði einfaldlega : " Love " eða ást og aðdáendur hans endurtístu orð hans í gríð og erg eða rúmlega átta þúsund sinnum .
Harris er með átta milljónir fylgjenda á Twitter .
Fór svo að Walton sagðist hafa séð eftir því að hafa látið Harris vita af uppgötvun sinni .
" Geri þetta ekki aftur .
Síminn minn logar hérna og fylgjendum mínum fjölgar stöðugt .
Fylgifiskur frægðarinnar trúlega , " sagði Walton á Twitter-síðunni sinni .
Sigurður var íslenskur listmálari og starfaði mikið að leikhúsmálun , hannaði búninga og gerði sviðsmyndir .
Á heimasíðu Leikminjasafns Íslands er hann sagður frumkvöðull leiklistar , myndlistar og minjavörslu en Sigurður átti drjúgan þátt í stofnun Fornminjasafnsins .
Neil Patrick Harris var verðlaunaður árið 2012 af People ' s Choice Award sem eftirlætis-sjónvarpskarakterinn fyrir hlutverk sitt sem Barney .
