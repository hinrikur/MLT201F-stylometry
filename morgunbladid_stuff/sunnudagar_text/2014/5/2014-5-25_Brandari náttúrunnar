Sýningin Lusus naturae , sem er afrakstur samstarfs Ólafar Nordal myndlistarmanns , Þuríðar Jónsdóttur teiknara og Gunnars Karlssonar , verður opnuð í Hafnarborg í dag , laugardag , klukkan 14 .
Sýningin er á dagskrá Listahátíðar og er á efri hæð menningarmiðstöðvarinnar .
Þar getur að líta viðamikið myndbandsverk á þremur stórum skjám .
Lifandi tónlistargjörningur verður þrisvar á sýningunni , fyrst við opnunina í dag og aftur á morgun , sunnudag , klukkan 15 , og loks á fimmtudagskvöldið kemur .
Þá verður flutt tónsmíð Þuríðar og eru flytjendur Gunnar Guðbjörnsson tenór , Snorri Heimisson á kontrafagott og Íslenski flautukórinn .
Á sýningunni mætast ólíkar listgreinar og skapa flæðandi upplifun myndlistar og tónlistar .
Lusus naturae er latneskt hugtak , sem gjarnan var notað um óskilgreind fyrirbæri í náttúrunni , það óútskýranlega og óflokkanlega , hverskonar afmyndun og bjögun , hvort sem hún var af manna völdum , tilviljun eða frávik frá eðlilegri þróun .
Lusus þýðir brandari og því er lusus naturae brandari náttúrunnar .
Í verkinu er sokkið niður í djúp hafsins og fylgst með lífshlaupi skáldlegra lífvera , óskilgreindra " lususa " sem eru í senn undarlegir og heillandi í afmyndun sinni .
Verkið er draumkennt og fagurt eins og djúpið , á mörkum hins hlutbundna og óhlutbundna .
Þau Gunnar , Þuríður og Ólöf hafa áður unnið saman að metnaðarfullum verkefnum .
" Verkin gerast í einhverskonar djúpi og við leitum nokkuð inn í gróteskuna , sem húsaskreyti , " segir Ólöf .
" Það þróaðist upp úr endurreisninni , var ekki álitið list en mikill frjálsleiki og fantasía fékk að njóta sín í þessum hlutum .
Við leitum í fantastískar verur sem gróteskan hefur varðveitt .
" Hún segir myndbandsverkunum varpað upp á stór tjöld og undir hljómi tónverk Þuríðar .
" Síðan flytjum við aðra útgáfu tónverksins , sem er rúmar tuttugu mínútur , í tónlistargjörningunum .
Myndefnið byggist að hluta á mannslíkamanum en samt eru þetta einskonar dýr og Þuríður notar líka mikið hljóð sem eru raunveruleg í bland við rafhljóð .
" Veruleiki og skáldskapur togast því á í heimi þessa metnaðarfulla verkefnis , sem listamennirnir hafa unnið að um skeið .
" Já , þetta er heilmikið verkefni , " segir Ólöf .
