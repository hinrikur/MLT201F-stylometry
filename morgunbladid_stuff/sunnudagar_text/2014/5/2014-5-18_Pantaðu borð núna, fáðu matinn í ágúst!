Árlega er birtur listi yfir 50 bestu veitingastaði í heimi .
Ekki bara í einni borg eða einu landi heldur í öllum heiminum .
Helstu matgæðingar heims ráða ráðum sínum til að setja listann saman og það sem einkennir staðina er að þeir bjóða upp á blöndu af lúxus og frumleika .
Ingibjörg Rósa Björnsdóttir ingibjorgrosa@gmail.com Langflestir þessara staða eru því með verðskrá í hærri kantinum en um leið og þeir hreppa sæti á listanum lengist biðin eftir borði .
Við erum ekki að tala um hálftímabið sem er auðvelt að eyða á barnum áður en manni er vísað til sætis heldur að meðaltali 4 vikna bið eftir borði á Eleven Madison í New York borg , sem er í fjórða sæti á listanum , eða 3 mánaða bið til að komast að á Noma í Kaupmannahöfn , staðinn sem trónir í toppsætinu í ár .
Tímaritið Time tók nýlega saman tíu efstu staðina á listanum , og hversu hár reikningurinn getur orðið í lok kvöldsins .
Áhugasamir geta því byrjað að safna fyrir máltíðinni og miðað næstu utanlandsferðir við listann , en sennilega þarf að panta borð áður en flugmiðarnir eru keyptir ! 1 Noma , Kaupmannahöfn – Danmörku .
Máltíð fyrir tvo , án víns : 67.700 krónur .
Veitingastaðurinn Noma er fyrir löngu búinn að sigra heiminn með norrænni matargerðarlist og var í efsta sæti listans þrjú ár í röð , frá 2010 til 2012 , en datt niður í annað sætið í fyrra eftir að hópur gesta þar fékk matareitrun og í ljós kom að hreinlæti eldhússins reyndist ábótavant .
Nú hafa úrbætur verið gerðar og matseðillinn spennandi sem aldrei fyrr , þótt enn sé þess gætt að nota hefðbundið , norrænt , hágæðahráefni .
2 Celler de Can Roca , Girona – Spáni .
Máltíð fyrir tvo , án víns : 44.000-54.000 krónur .
Þetta er staðurinn sem velti Noma úr sessi á síðasta ári .
Þrír bræður reka staðinn , yfirkokkurinn Joan , vínsérfræðingurinn Josep og kökugerðarmeistarinn Jordi , en allir lærðu þeir fag sitt af foreldrum sínum .
Þeir bjóða þó ekki upp á heimilismat fjölskyldunnar heldur nota hugmyndaflugið til að töfra fram rétti á borð við Messi-markið , þar sem fótbolta úr hvítu súkkulaði er þeytt inn í sælgætismark , meðan iPad liggur á borðinu og spilar upptöku af raunverulegum fagnaðarlátum þegar Lionel Messi skorar .
3 Osteria Francescana , Modena – Ítalíu .
Máltíð fyrir tvo , án víns : 40.500-59.000 krónur .
Nútíma-abstrakt list skreytir veggi þessa veitingastaðar en matardiskarnir eru ekki síðri listaverk og sköpunargleðin ræður ríkjum .
Grunnurinn er sígildir ítalskir réttir en útfærslan er nýstárleg og fáguð .
Til dæmis hefur hinni hefðbundnu mortadella svínapylsu , sem er svo vinsæl á ítalskar samlokur , verið breytt í létt frauð .
Einnig er m.a. boðið upp á polentu og saba síróp með gljáðum ál , til að minna á ferðalag hans uppeftir ánni Po , þar sem hann hefur þurft að synda framhjá kornökrum og trjám með dísætum eplum .
4 Eleven Madison Park , New York – Bandaríkjunum .
Máltíð fyrir tvo , án víns : 50.700 krónur Svissneski kokkurinn Daniel Humm blandar hér saman " beint frá býli " og frönsku " savoir-faire " hugmyndafræðinni og útkoman er hinn fullkomni New York-veitingastaður á Madison breiðstrætinu á Manhattan .
Hráefnið er allt ræktað og framleitt í nágrenninu , frumlegir réttirnir dansa við bragðlaukana og þjónustan er stimamjúk og fagmannleg , eins og best þekkist í Bandaríkjunum .
5 Dinner , London – Englandi .
Máltíð fyrir tvo , án víns : 25.900 krónur .
Meistarakokkurinn Heston Blumenthal hefur tekið allt það góða úr enskri matargerðarlist og útbúið óvænta og spennandi rétti fyrir okkur hin .
Gamaldags hefðir eru poppaðar upp og má m.a. prófa kjúklingalifrarbúðing sem lítur út eins og risastór mandarína , enda borinn fram í appelsínugulum hlauphjúp með ávaxtabragði .
6 Mugaritz , Errenteria – Spáni .
Máltíð fyrir tvo , án víns : 52.900 krónur .
Þessi staður leynist í Baskalandi , um 20 mínútna akstur frá San Sebastian og er ökuferðarinnar algjörlega virði .
Kokkurinn Andoni Luis Aduriz er hugmyndasmiðurinn á bak við Blóðmaríu-tómatinn sem lítur út eins og venjulegur tómatur en bragðast eins og kokteillinn frægi .
Kartöflusteinarnir hans líta í rauninni út eins og grjót þótt þeir séu mjúkir undir tönn og svo mætti lengi telja ; kvöldverður þarna er dálítið óvenjulegur .
7 D.O.M. , Saõ Paulo – Brasilíu .
Máltíð fyrir tvo , án víns : 45.000 krónur .
Matreiðslumeistarinn Alex Atala hefur sett saman fjölbreyttan og fágaðan matseðil með öllu frá ferskum pastaréttum til safaríkra sjávarrétta , en allt er þetta með suðuramerísku ívafi og gætir hann þess að einkenni brasilískrar matargerðarlistar haldi sér .
8 Arzak , San Sebastian – Spáni .
Máltíð fyrir tvo , án víns : 59.700 krónur .
Einn mesti matargerðarsnillingur Spánar er Baskinn Juan Mari Arzak , en dóttir hans hefur að mestu tekið við rekstrinum á Arzak .
Þau feðginin halda í Baskahefðirnar þegar kemur að bragði en reiða fram sjávarrétti af hugmyndaauðgi sem er engu lík .
9 Alinea , Chicago – Bandaríkjunum .
Máltíð fyrir tvo , án víns : 47.300 krónur .
Framúrstefnukokkurinn Grant Achatz ræður ríkjum á þessum stað en á matseðlinum má m.a. finna " Hörpuskel sem þykist vera silkitófú " og fleira í þeim dúr .
Framreiðslan er líka nokkuð fjölbreytt en hverjum rétti fylgir sérstakur borðbúnaður og lítur hluti af honum út fyrir að koma beint úr áhaldaskáp spænska rannsóknarréttarins .
10 The Ledbury , London - Englandi .
Máltíð fyrir tvo , án víns : 30.400 krónur .
Þetta er sennilega sígildasti staðurinn á topp tíu listanum .
Ástralski kokkurinn Brett Graham setur ánægjuna ofar töfrabrögðum og þess vegna líta réttirnir hér ekki eins ævintýralega út og á hinum stöðunum .
En bragðið af hverjum og einum þeirra er lagskipt og hefur mikla dýpt .
Þá er Graham mikill veiðimaðurinn svo The Ledbury er sá staður í London þar sem fólk ætti að prófa villibráð .
