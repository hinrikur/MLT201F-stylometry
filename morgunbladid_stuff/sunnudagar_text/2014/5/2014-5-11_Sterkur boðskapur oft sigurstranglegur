Lög um litbrigði lífsins og fjölbreyttan boðskap hafa ratað í fyrsta sæti Eurovision-keppninnar en Pollapönkarar bera einmitt boðskap af slíku tagi .
Eurovision-spekúlantarnir Reynir Þór Eggertsson og Páll Óskar Hjálmtýsson benda lesendum Sunnudagsblaðsins á nokkur lög sem hafa með sterkum boðskap og flottri uppbyggingu unnið Eurovision .
Gunnþórunn Jónsdóttir gunnthorunn@mbl.is Eurovision-söngvakeppnin verður haldin hátíðleg í 59. sinn í ár .
Úrslitin fara fram í beinni útsendingu í kvöld og tilhlökkun landans stigmagnast með hverri mínútunni .
Það er væntanlega von flestra að lag Íslands með Pollapönki , No Prejudice eða Enga fordóma , nái góðum árangri .
Lagið í ár ber sterkan boðskap sem kallar á að fordómum verði rutt úr vegi .
Í laginu syngja þeir að enginn eigi að vera með fordóma og uppnefna fólk með talgalla , fólk sem er misjafnlega vaxið og annað .
En í raun kallar lagið á algjört fordómaleysi yfirhöfuð og hefur Eurovision gjarnan verið góður vettvangur fyrir lönd til þess að miðla einhvers konar boðskap eða koma á framfæri yfirlýsingum af ýmsu tagi .
Svo virðist sem það hafi fært í aukana að senda inn lög sem snúa að einhverskonar baráttumálum og oft hefur það orðið viðkomandi lagi til framdráttar .
Reynir Þór Eggertsson og Páll Óskar Hjálmtýsson , Eurovision-spekúlantar með meiru , eru sammála um að margt liggi listamönnum á hjarta og því sé ekki að undra að Eurovision hafi stundum einkennst af lögum með bein skilaboð .
" Það er eitthvað í gangi í evrópsku samfélagi , kannski í kjölfarið á kreppunni , einnig deilunum í kringum ólympíuleikana í Rússlandi og meðferð á samkynhneigðum þar , ástandið í Úkraínu og annað , fólk vill láta í sér heyra ! " segir Reynir .
" Lagið frá Ungverjalandi sem fjallar um heimilisofbeldi hefur mörgum þótt ekki við hæfi í Eurovision , en það sýnir að fólk hafi stundum tilhneigingu til að setja Eurovision í ákveðinn ramma en Eurovision er einmitt staður fyrir alla .
" Reynir segir að allur boðskapur eigi erindi í Eurovision svo lengi sem það er gert af alúð og heilum hug en ekki í þeim tilgangi að hlaupa á eftir atkvæðum .
" Heiðarleikinn snýst heldur ekki aðeins um þá sem eru á sviðinu heldur þarf boðskapurinn að vera í samhengi við landið , hvað er að gerast í hverju landi hverju sinni .
Til dæmis ef Pollapönk væri frá Rússlandi , það yrði nú ansi holur hljómur í því , " segir Reynir .
" Það er hellings boðskapur sem hægt er að koma að ef fólk vill .
Stundum á það við og stundum ekki , í ljósi þess að það stendur og fellur með samhenginu .
" Reynir og Páll Óskar fara hér yfir ýmis lög sem hafa sigrað eða náð ýmislegum árangri í Eurovision í gegnum tíðina .
