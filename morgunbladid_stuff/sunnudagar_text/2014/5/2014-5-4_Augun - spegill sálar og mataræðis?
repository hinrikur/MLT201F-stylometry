Á síðustu árum hefur orðið mikil vakning á Vesturlöndum um heilbrigði og hollustu , ekki síst fyrirbyggjandi áhrif matvæla á hrörnun kroppsins .
Augun eru þar ekki undanskilin en vísindamenn hafa í auknum mæli beint sjónum sínum að áhrifum mataræðis á myndun augnsjúkdóma .
Gunnhildur Ásta Guðmundsdóttir gunnhildur@mbl.is Fáir mæla gegn því að augnvandamál hvers konar séu með algengari fylgifiskum ellinnar .
Fyrir utan fjarsýnina , sem læðist aftan að flestum með aldrinum , taka önnur og alvarlegri augnmein líka að hrjá marga , svo sem ský á augum , þurrkur í slímhúð eða hrörnun í augnbotnum , sem getur orsakað blindu .
Þótt ekki sé hægt að koma í veg fyrir þessa sjúkdóma , hafa vísindamenn í auknum mæli velt fyrir sér fyrirbyggjandi áhrifum vítamína og steinefna , úr fæðunni sem fólk neytir , á myndun þeirra .
Réttar olíur og andoxunarefni mikilvæg Ian Grierson , prófessor í augnlækningum við Liverpool-háskóla , er einn af frammámönnum í rannsóknum á áhrifum matvæla á sjónina .
Hefur hann m.a. gefið út bókina Vegetables for Vision : Nature ' s Supplements for Eye Health .
Í viðtali við The Telegraph nýverið segir hann frekari rannsókna óneitanlega þörf en í tilfelli sjúkdóma á borð við hrörnun í augnbotnum bendir hann samt á mikilvægi þess að fólk á öllum aldri sé duglegt að neyta fæðu sem rík er að viðeigandi andoxunarefnum , til að efla varnir augnanna gegn frumuskemmdum af völdum útfjólublárra geisla .
Mælir hann með að neytendur hugi vel að magni karótenóíð-efna í fæðunni , sérstaklega lútíns ( e. lutein ) og seaxantíns ( e. zeaxanthin ) , en þau vinna ötullega að því að útfjólubláir geislar komist ekki að sjónhimnunni og geti valdið þar skemmdum .
Fyrrnefnd andoxunarefni finnast m.a. í jurtum , ávöxtum og grænmeti sem er gult eða appelsínugult að lit auk þess sem grænt grænmeti , á borð við spínat , grænkál og annað kál , er líka ríkt að þeim að sögn Grierson .
Lausnin er þó ekki að gerast eingöngu grænmetisæta , þar sem líkaminn þarf líka fitu til að vinna andoxunarefnin úr fæðunni , hvort sem hún kemur til í formi smjörs , olíu eða á annan hátt .
Omega-3 og Omega-6 fitusýrur eru líka afar heilnæmar fyrir augun og þar með sjónina .
Þær má m.a. finna í hörfræolíu , hnetum , feitum fiski og fleiru .
Getur neysla þessara fitusýra sem dæmi dregið úr líkum á þurrki í augum .
Sem fyrr segir leggur Grierson áherslu á að frekari rannsókna í þessum efnum sé þörf , áður en hægt sé að setja fram staðhæfingar um óhrekjanleg tengsl mataræðis og augnheilsu .
Kostir þess að færa mataræðið til heilsusamlegri vegar , meðal annars með fyrrnefndum áherslum ( með miklu af litríku grænmeti ) , séu hins vegar ótvíræðir .
" Það útheimtir tiltölulega einfaldar breytingar , t.d. bara appelsínusafa með morgunmatnum , ber út á morgunkornið og þess háttar , " segir Gierson .
Best beint úr fæðunni Það má með sanni segja að að fjölmörgu er að huga þegar kemur að bætiefnum fyrir kroppinn dagsdaglega .
Hvað augun og sjónina varðar er mælt með því að fólk leggi einkum upp úr að fá tiltekin bætiefni , meðal annars A- , C- og E-vítamín , auk karótenóíð- og steinefna , úr fæðunni .
Víða er einnig orðið hægt að nálgast tilbúnar bætiefnablöndur fyrir sjónina í pilluformi nú til dags .
Samkvæmt prófessor Grierson eru slík bætiefni ágæt til síns brúks , ekki síst þegar maður á óhægara um vik að borða sem fjölbreyttasta fæðu eins og til dæmis á annatímum , ferðalögum o.s.frv. Gallinn er hins vegar einkum sá að þeim hættir til að innihalda minna magn lúteíns en æskilegt þykir ( 6 mg er miðað við í Bretlandi ) .
Því er áhugasömum bent á að hafa sérstakar gætur á lúteín-magninu þegar innihaldslýsingar slíkra bætiefna eru skoðaðar .
