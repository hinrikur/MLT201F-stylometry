Maxímús Músíkús kætist í kór er fjórða bókin um söngelsku músina sem heillar börn svo auðveldlega .
Höfundar bókarinnar eru Hallfríður Ólafsdóttir og Þórarinn Már Baldursson en þau eru hljóðfæraleikarar við Sinfóníuhljómsveit Íslands .
Bókinni fylgir geisladiskur þar sem Valur Freyr Einarsson les söguna og Barna- og unglingakór Íslands flytur lögin sem við sögu koma ásamt Sinfóníuhljómsveit Íslands .
" Í fyrstu bókinni um Maxímús var sagt frá hljómsveitinni , hljóðfærunum og hljóðfæraleikurunum , önnur bókin fjallaði um tónlistarskólann , að börn geta líka leikið á hljóðfæri og um umhverfishljóð , sú þriðja um dansinn og vináttuna og þá var bara sönglistin eftir , " segir Hallfríður .
" Í þessari nýju bók fjöllum við um sönginn og hversu gaman það er að syngja saman í kór , hvort sem er í rútu eða á tónleikapalli .
Svo fléttum við lífsleikni inn í þessa sögu eins og hinar og hér má finna boðskap um að öll eigum við að þora að vera við sjálf , sama hvað við höldum að öðrum finnist um það .
" Geisladiskur fylgir bókinni eins og fyrri bókunum um Maxímús og Hallfríður segir að sér hafi fundist það nauðsynlegt .
" Þegar börnin mín voru lítil leitaði ég að tónlistarbókum fyrir þau og fann skemmtilegar bækur en enginn geisladiskur fylgdi þeim .
Því var það að þegar hugmyndin um Maxímús vaknaði var ofarlega í huga mér að til yrði bæði bók og diskur til þess að börnin fengju að heyra tónlistina um leið og sagan er lesin .
Á geisladisknum sem fylgir nýju bókinni er að finna tónlist frá ólíkum tímum og heimshornum og sungið er á ýmsum tungumálum auk íslenskunnar .
Við höfum frá upphafi reynt að vinna bækurnar á þann hátt að öll heimsins börn geti haft gaman af þeim og samsamað sig börnunum í bókunum .
Með því að hafa tónlist á mörgum tungumálum hvetjum við líka börnin til þess að læra önnur mál og opna hugann fyrir ólíkum þjóðernum , sem er jú forsendan fyrir friðsömum samskiptum þjóðanna .
Þegar sagan verður svo flutt í öðrum löndum munu barnakórarnir syngja íslensku þjóðlögin okkar upp á íslensku .
Lokalag sögunnar er sænskt lag sem ég hef lengi haldið upp á og heitir í íslenskri þýðingu Þórarins Eldjárns , Þetta líf er líf sem ég á .
Það voru kórar úr sex áttum sem komu saman og mynduðu Barna- og unglingakór Íslands og við vorum líka með áheyrnarpróf og fengum þrjá dásamlega unga einsöngvara með okkur .
Kórarnir skiptu með sér skólatónleikunum sjö en komu allir saman á fjölskyldutónleikunum , næstum 300 börn á Eldborgarsviðinu ! Þetta gekk allt ótrúlega vel enda stóðu margir saman um að halda utan um alla þessa ungu söngvara , kórstjórarnir þeirra , starfsfólk SÍ og Hörpu og foreldrar barnanna og ég er óendanlega þakklát öllum þeim sem hjálpuðust að við að gera þessa háleitu hugsjón okkar að veruleika .
" Bækurnar um Maxímús hafa verið þýddar á ensku , þýsku , færeysku , kóresku , portúgölsku og kínversku og að auki hefur fyrsta bókin verið þýdd á norsku , sænsku og hollensku fyrir barnatónleika .
" Ég er afskaplega ánægð og hamingjusöm að vita af því að Maxímús sé að veita börnum hér og þar í heiminum innsýn í hinn dásamlega heim tónlistarinnar sem nærir andann , " segir Hallfríður .
" Á fyrstu Maxímús-tónleikunum hér heima fann ég hversu vel þetta verkefni virkaði á íslensk börn og rann blóðið til skyldunnar að koma Maxímús á framfæri við hljómsveitir í öðrum löndum .
" Vladimir Ashkenazy er verndari verkefnisins um Maxímús Músíkús .
" Ég sendi honum bréf og próförk af fyrstu bókinni og hann hringdi um hæl og samþykkti að gerast verndari verkefnisins sem er dásamlegt því nafn hans er gæðastimpill sem hefur opnað margar dyr , " segir Hallfríður .
Spurð hvort von sé á fleiri bókum um Maxímús segir hún : " Okkur finnst bókaröðin vera fullkomnuð svona , í regnbogans litum , rauð , gul , græn og blá bók .
Í þessum fjórum bókum höfum við fjallað um það sem að okkur snýr , um hljómsveitina , tónlistarskólann , dansinn og núna sönginn og þar með er komin sería sem stendur fyrir sínu .
En Maxi lifir áfram góðu lífi í Hörpu og börn eiga áfram eftir að fá að heyra sögurnar um hann á tónleikum Sinfóníunnar og víða um heim .
Við Þórarinn erum núna að hugsa um aðra fleti á verkefninu , erum byrjuð að vinna spennandi tónlistarþrautabók í samvinnu við Lindu Margréti Sigfúsdóttur og fleira skemmtilegt er í sigtinu .
" 