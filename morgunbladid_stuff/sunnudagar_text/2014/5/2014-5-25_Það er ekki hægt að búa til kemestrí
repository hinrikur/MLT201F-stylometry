Ég er búin að taka 12. september frá og þann 11. september verð ég hlekkjuð við Kitchen Aid-hrærivélina því ég er búin að lofa upp í ermina á mér .
Ég er að fara að baka brúðartertu enda ekki á hverjum degi sem elsku George Clooney okkar gengur í það heilaga .
Við Kolbrún Bergþórsdóttir , samstarfskona mín , höfum fylgst náið með ástarlífi stórleikarans síðustu ár .
Þótt hann hafi verið á töluverðum lausagangi og með skuldbindingarfælnina í botni er samt ekki annað hægt en að halda með honum .
Ég meina – maður með þetta útlit fær einhvern veginn endalausa sénsa .
Svona maður á alltaf inneign – sama hvað .
Þegar horft er yfir kærustuhóp Clooneys er ákveðið útlit sem heillar leikarann .
Ef það er eitthvað sem hann á erfitt með að standast þá eru það forkunnarfagrar , hávaxnar , dökkhærðar sleggjur .
Vandamálið er að hann hefur yfirleitt ekki tollað með þeim degi lengur en tvö ár .
Þá hefur kemestríið verið farið að dala og hann gefist upp .
Tala nú ekki um þegar kærusturnar hafa ýtt á hann að ganga í hjónaband .
Þá hefur hann reimað á sig hlaupaskóna og hlaupið hratt á brott ( svona eins og margir menn gera ) .
Sem er svo sem alveg skiljanlegt .
Það er ekkert til meira ósjarmerandi en of " needy " píur .
Það er varla hægt að eiga þannig vinkonur – hvað þá að búa með þeim .
Svo má ekki gleyma því að maður með þetta útlit verður náttúrlega að leyfa fleiri en einni að njóta – annað væri hreinræktuð sóun .
Maður eins og hann er líka meðvitaður um kemestrí .
Kemestrí er eitt það verðmætasta sem til er því það er ekki hægt að búa til – hvorki með peningum né völdum .
Ef það væri hægt að búa til kemestrí myndi fólk líklega búa það til með hverjum sem er – því það er eitthvað svo notalegt að laðast að annarri manneskju .
Þegar fólk er á valdi kemestrísins skiptir ekkert annað máli í heiminum og það er ekki rými fyrir neitt nema þá sem eru í klístraðir saman í kemestríinu .
Með tímanum eyðist kemestríið upp ( því miður ) , jafnvel þótt fólk reyni að halda öðru fram .
Ef þið heyrið fólk einhvern tímann segja að ástin breytist með aldrinum þá er það raunverulega að meina – kemestríið hverfur og fólk reynir að gera gott úr öllu saman ...
Eða eitthvað í þá áttina .
Það að lögfræðingurinn Amal Alamuddin hafi náð að gera Clooney svo rangeygðan af hrifningu að hann sé búinn að taka 12. september frá er því eiginlega stórfrétt .
Hann hefur bara einu sinni á ævinni gengið í hjónaband en það var með hinni undurfögru Taliu Balsam .
Clooney og Balsam voru saman á árunum 1984-1987 .
Svo kom babb í bátinn og þau hættu saman en kemestríið var svo tryllt að þau byrjuðu aftur saman og giftu sig í Las Vegas 1989 .
Hjónabandið entist þó ekki nema í smá tíma .
Fyrir utan kökubaksturinn er í mörg horn að líta .
Ég geri ekki ráð fyrir öðru en að við Bergþórsdóttir látum sérsauma á okkur sérstaka kjóla til að klæðast í brúðkaupinu .
Rautt kemur sterklega til greina enda klæðir sá litur okkur báðar og svo er rauður líka litur ástarinnar .
Við erum ekkert að velta fyrir okkur fatnaði Clooneys og Alamuddin – þau hljóta að spjara sig .
martamaria@mbl.is 