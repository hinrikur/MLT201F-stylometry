Unnendur heimsbókmennta lifa engu sældarlífi þegar kemur að þýðingum á íslensku .
Útgefendur virðast almennt ekki hafa brennandi áhuga á útkomu höfuðrita bókmenntasögunnar , þótt einstaka undantekningar megi vissulega finna .
Þar má til dæmis nefna fallega útgáfu Forlagsins á Gleðileiknum guðdómlega eftir Dante , Ferðum Gúllívers eftir Jonathan Swift og Emmu eftir Jane Austen , auk fleiri bóka sem eiga vísan stað í bókmenntasögunni .
Það er nauðsynlegt að framhald verði á þessari góðu útgáfu sem svo sannarlega mætti vera öflugri .
Ekki er hægt að minnast á útgáfu á heimsbókmenntunum án þess að nefna til sögu Jakob F. Ásgeirsson .
Hann rekur lítið útgáfufyrirtæki Uglu og hefur verið ötull við að gefa út bækur eftir snillinga á borð við Scott Fitzgerald , Thomas Hardy , George Eliot , Joseph Conrad og Muriel Spark svo nokkur nöfn séu nefnd .
Nýlega komu svo út hjá Uglu tvær merkilegar bækur eftir rússneska snillinginn Lev Tolstoj , B ernska og Æska í sérlega vandaðri og fallegri þýðingu Áslaugar Agnarsdóttur .
Það er mikil ánægja sem fylgir því að lesa þessar frábæru bækur og ekki er laust við að viss lotning grípi lesandann .
Tolstoj var einungis rúmlega tvítugur þegar hann skrifaði Bernsku sem eins og Æska byggist að hluta til á uppvexti hans en persónur bókanna eiga sér nokkra fyrirmynd í fjölskyldu hans og fólki sem hann þekkti .
Það er ekkert þroskaleysi í skrifum hins unga rithöfundar sem býr yfir einkar næmri tilfinningu fyrir manneskjum og sálarlífi þeirra og er athugull með afbrigðum .
Tolstoj skilur sveiflur sálarlífsins og í bókunum veltir hann til dæmis fyrir sér siðferðiskennd og skorti á rökhugsun sem getur orðið til þess að manneskjur fremji glæpi í hugaræsingi .
Þessir kaflar einkennast , eins og svo margt í þessum tveimur bókum , af glöggum og djúpum mannskilningi .
Bækurnar eru báðar í kilju , en svo góðar bækur væri einkar gaman að eiga í fallegri innbundinni útgáfu .
Kannski verður það seinna .
