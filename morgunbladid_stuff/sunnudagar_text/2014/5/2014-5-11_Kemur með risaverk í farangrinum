Þetta er stórkostlegt tækifæri fyrir mig , að takast á við tónverk sem margir telja stærra en lífið sjálft ! " segir finnski hljómsveitarstjórinn Osmo Vänskä .
Hann mun stjórna flutningi Sinfóníuhljómsveitar Íslands , Vox Feminae , Stúlknakórs Reykjavíkur og bandarísku söngkonunnar Jamie Barton , á Þriðju sinfóníu Gustavs Mahler á Listahátíð í Reykjavík föstudagskvöldið 23. maí næstkomandi .
Þetta verður aðeins í annað skipti sem þetta viðamikla og víðfræga verk verður flutt hér á landi .
" Þessi sinfónía er eins og heilir tónleikar .
Hún er eitt af meistaraverkum Mahlers , verk sem er afar gefandi , fyrir áheyrendur sem flytjendur , en vekur jafnframt fjölda spurninga , " segir hann og bætir við að hann taki undir þá lýsingu á verkinu að það sé eins og lífið sjálft .
" Í því er margt afar fallegt , og kröftugt , og svo þættir sem við skiljum ekki fyllilega en þurfum engu að síður að meðtaka .
Þetta er margbrotið tónverk .
" Osmo Vänskä er íslenskum tónlistarunnendum að góðu kunnur .
Hann var aðalstjórnandi Sinfóníuhljómsveitar Íslands á árunum 1993 til 96 og hefur síðan komið og stýrt hljómsveitinni sem gestastjórnandi , við frábærar viðtökur tónleikagesta sem gagnrýnenda .
Vänskä hefur stjórnað mörgum af kunnustu sinfóníuhljómsveitum samtímans , meðal annars sveitunum í Chicago , Boston og San Francisco , og fílharmóníuhljómsveitunum í Berlín og New York .
Þá hefur hann verið talsvert í fréttum upp á síðkastið vegna starfa sinna sem listrænn stjórnandi Sinfóníuhljómsveitarinnar í Minnesota síðustu ár , en hann sagði starfinu lausu eftir stormasöm samskipti við yfirstjórn hennar , eftir að hljóðfæraleikararnir voru settir í langt verkbann í kjaradeilum sem þeir áttu í .
Hljómsveitin hlaut á dögunum Grammyverðlaun fyrir hljóðritun sína á sinfóníum 1 og 4 eftir Sibelius undir stjórn Vänskä , en upptökurnar voru gerðar áður en kjaradeilurnar hleyptu upp starfi sveitarinnar .
Vänskä sneri aftur í vor , þegar deilurnar voru leystar með talsverðum launahækkunum , og stjórnaði flutningi á verðlaunaverkunum við frábærar viðtökur .
Hart var lagt að honum að taka aftur við starfinu sem listrænn stjórnandi hljómsveitarinnar og á dögunum var formlega tilkynnt að hann hafi þegið starfið .
Harpa hefur góð áhrif á þjóðina Þegar Vänskä er spurður að því hvort hann sé fyrir löngu búinn að geirnegla hvernig hann vilji að Þriðja sinfónía Mahlers hljómi , og hvernig eigi að nálgast hana , þá svarar hann með hlátri .
" Nei , alls ekki , " segir hann síðan .
" Þetta verður nefnilega í fyrsta skipti sem ég stjórna verkinu ! " Sem kemur vissulega á óvart , þegar svo reyndur hljómsveitarstjóri á í hlut .
" Ég hef stjórnað öllum hinum sinfóníunum hans og er afar glaður yfir því að ég hafi nú loks tækifæri til að takast á við þá Þriðju á Íslandi .
Það er eins og gömul reynsla og gamlar sögur úr lífi mínu séu nú að mætast , og þá er ég að hugsa til allra þeirra tónleika sem ég hef stjórnað á Íslandi ; mér finnst alltaf gott að snúa aftur til Íslands – og nú fæ ég að gera það með þetta risastóra verk í farangrinum .
" Mikil breyting hefur orðið á starfsemi Sinfóníuhljómsveitar Íslands síðan Vänskä var aðalstjórnandi hennar ; nú þarf hún ekki lengur að leika í kvikmyndasal .
" Það er svo sannarlega breyting , " segir hann .
" Nú leikur hljómsveitin ekki lengur í Háskólabíói heldur í Hörpu .
Ég dái Hörpu , hún er frábært tónleikahús og byggingin er öll mjög vel lukkuð , auk þess sem hún er afar vel staðsett við höfnina .
Þetta er góð saga sem fór vel , og það er ein ástæða þess að ég vil koma aftur og aftur því loksins getur hljómsveitin starfað við eðlilegar aðstæður .
Eldborgarsalurinn er eins og hljóðfæri fyrir hana að leika á .
Já , þetta er gríðarlega mikil breyting sem hefur haft afgerandi áhrif til batnaðar á líf hljómsveitarinnar .
Og ég tel að Harpa hafi haft , og komi til með að hafa , gríðarlega góð áhrif á íslenskt menningarlíf yfir höfuð .
Hún hefur haft gríðarmikil og jákvæð áhrif á þjóðina .
" Vänskä ítrekar að hann taki því alltaf vel að koma til Íslands að stjórna .
" Enda á ég fjölda vina á Íslandi og góðar minningar þaðan .
Ég er alltaf reiðubúinn að koma ef dagskrá mín leyfir það .
Það er alltaf yndislegt að snúa aftur til Íslands .
" " Bring Osmo back ! " Vänskä viðurkennir mæðulega að deilurnar og illindin í kringum verkbannið í Minneapolis hafi haft óþægileg áhrif á líf sitt síðasta árið .
Hann hafði alls ekki í hyggju að snúa aftur þangað til starfa en honum hefur nú verið fagnað sem týnda syninum í menningarlífi borgarinnar .
Á heimasíðu sinfóníuhljómsveitarinnar í Minnesota er nú flennistór borði þar sem tilkynnt er að Vänskä snúi aftur sem listrænn stjórnandi .
" Eftir að samningar náðust við hljóðfæraleikarana sneri ég aftur til að stjórna tónleikum í heila viku , til að fagna Grammy-verðlaununum fyrir 1. og 3. sinfóníur Sibeliusar .
Það var efnisskrá tónleikanna .
Síðustu tvö ár höfðu mótast mikið af afar neikvæðum deilum og atburðum í tengslum við þessa atburðarás alla , þar sem stjórnin vildi neyða hljómsveitina til mikillar lækkunar á launum , auk annarra hluta .
En það var frábært að stjórna hljómsveitinni að nýju .
Áhorfendur troðfylltu salinn , kvöld eftir kvöld , og tónleikarnir voru kynntir sem " Finnish ! " – með tveimur n-um eins og í orðinu Finnland .
Hundruðir finnskra fána voru í salnum , finnsk efnisskrá , finnskur stjórnandi og mikil samkennd meðal áhorfenda og hljóðfæraleikara .
Það gladdi mig vitaskuld að lesa í greinum , og heyra kallað : " Bring Osmo back ! " Hann hafði verið harðorður í gagnrýni sinni á stjórnendur áður en hann sagði starfinu lausu .
" Já , ég skrifaði opinber bréf .
En stjórnendur báðu mig að snúa aftur .
" Var hljómsveitin ryðguð eftir árs hlé ? " Nei .
Hún lék einstaklega vel á öllum tónleikunum sem ég stjórnaði með þessari efnisskrá .
Viðhorf hljóðfæraleikaranna er einstakt .
Ég held að einir tuttugu forfallaspilarar hafi tekið þátt , þar sem sumir hljóðfæraleikaranna höfðu þurft að ráða sig í önnur verkefni meðan á launadeilunum stóð , en allir tóku höndum saman og léku einstaklega vel .
Og þá er gaman að stjórna .
" 