Töluvert hefur þegar verið jarmað í Mýrdalnum í vor , á einum bæ norður á Ströndum og öðrum í Fljótsdal á Héraði , en víða um land er sauðburður ekki hafinn svo heitið geti en fljótlega verður allt komið á fullt .
Bændur í Mýrdalnum eru yfirleitt snemma í því og Karl Pálmason , bóndi á Kerlingardal , er ánægður með gang mála það sem af er .
" Þetta er komið vel af stað og gengur í meðallagi vel , " segir hann en á bænum eru 400 kindur .
" Jörð er ansi falleg , hér var alveg klakalaust og vonandi að veður haldist gott .
Féð er allt inni ennþá en ég get vonandi sett það út fljótlega .
" Karl hefur stundað búskap lengi en játar því að vissulega sé alltaf töluverð stemning meðan á sauðburði stendur .
" Þetta er alltaf skemmtilegur tími en þó erfiður .
Þetta er svo sem orðið venjulegt fyrir mann sem hefur verið lengi í þessu , en þó alltaf spennandi .
Allra skemmtilegast er þegar veður er virkilega gott svo hægt sé að setja ærnar og lömbin út sem fyrst .
" Gestagangur er jafnan óvenju mikill meðan á sauðburði stendur .
" Hér er töluvert um að fólk komi við á þessum tíma , bæði skólafólk og aðrir .
Ég á til dæmis von á erlendum skólahópi sem er nú í heimsókn hjá grunnskólanum í Vík , mér skilst að það séu krakkar úr ýmsum áttum í heiminum .
" Guðbrandur Björnsson á Smáhömrum , formaður Félags sauðfjárbænda í Strandasýslu , segir ær sjaldnast byrja að bera á svæðinu fyrr en viku af maí .
Það sé þó aðeins mismunandi eftir bæjum .
Á stærstu búum á svæðinu eru um 800 ær en á meðalbúi 350-400 .
Á Heiðarbæ , hjá Guðbrandi Ásgeiri Sigurgeirssyni , voru þó 30 kindur bornar um miðja vikuna enda hrútum hleypt til ánna fyrr í vetur en hefðbundið er , af ásettu ráði .
" Við vildum hafa sauðburðinn óvenju snemma í ár því sonur okkar , Sigurgeir Guðbrandsson , verður fermdur í byrjun júní .
Við erum með 213 ær og viljum vera búin að þessu tímanlega svo við höfum góðan tíma til þess að undirbúa ferminguna , " sagði Guðbrandur .
Mjög stórt verkefni Þórarinn Ingi Pétursson , formaður Landssamtaka sauðfjárbænda , býr í Höfðahverfi í Eyjafirði .
" Það er vika í að á þessu svæði fari allt á fullt og sums staðar seinna , jafnvel ekki fyrr en um miðjan mánuðinn , " segir hann .
" Hjá mér bera 830 ær þannig að það er svo sem engin sérstök rómantík í kringum þetta ! " sagði hann aðspurður .
" Sauðburðurinn er bara mjög stórt verkefni ; hér fer í gang hálfgerð verksmiðja og við reynum að láta þetta ganga skafið .
" Sauðburði er að ljúka hjá Hirti bónda Kjerúlf á Hrafnkelsstöðum í Fljótsdal .
" Maður er orðinn þreyttur en ég er ágætlega stemmdur , " segir Hjörtur sem er nýorðinn 69 ára og býr einn .
Hann hleypir ætíð til mun fyrr en aðrir og lömbin á Hrafnkelsstöðum eru því fyrr á ferðinni en á öðrum bæjum .
" Ég hef alltaf verið á undan öðrum í öllu ! " segir hann og skellihlær .
" Ég var til dæmis fyrstur hér í sveitinni til að farga mjólkurkú .
Þegar ég byrjaði að búa var mér gefin kýr en ég sendi hana umsvifalaust í sláturhús .
Mér fannst ég ekki þurfa að viðhafa miklar reiknikúnstir til að sjá að það borgaði sig ekki .
Samkvæmt tímamælingu útheimtir ein kýr 500 vinnustundir á ári og betra að kaupa mjólkina og eyða tímanum í að sinna fleiri kindum .
" Sauðburður hefst yfirleitt í Fljótsdal þegar vika er af maí , en Hjörtur hefur um árabil verið fyrr á ferðinni .
" Ég byrjaði á því að hafa sauðburðinn svona snemma vegna þess að veðrið í apríl var alltaf skömminni skárra en í maí og jafnvel júní .
Besta tíðin var oft í apríl og ég man til dæmis varla eftir eins góðu veðri og hefur verið núna undanfarið .
" Tæp hálf milljón fjár Í landinu eru um 475.000 veturfóðraðar kindur ; ær , gemlingar og hrútar .
Á vordögum fæðast alls um 700.000 lömb og í sumar eru því um 1,2 milljónir fjár hér á landi , stærstur hluti til fjalla .
Alls eru skráðir um 1.800 sauðfjárbændur á Íslandi en búin eru mjög misstór .
Á þeim stærstu eru um 1.000 á fóðrum yfir vetrartímann en ekki eru mörg slík .
Á meðalbúi eru um 400 fjár og margir eiga innan við 100 kindur .
" Þá er fólk í öðrum störfum líka , sauðfjárrækt hentar mjög vel með öðru og algengt að að minnsta kosti annar makinn vinni utan heimilis , " segir formaður Landssamtaka sauðfjárbænda .
" Það er t.d. algengt að makar sauðfjárbænda séu kennarar .
Ég hef reyndar ekki kannað það vísindalega en tilfinning mín er sú og það tengist því að stór hluti yngri bænda er mjög vel menntaður .
" 