Alltaf er eitthvað um að vera hjá Hallveigu Rúnarsdóttur .
Næstkomandi laugardag heldur hún upp á Evróska óperudaginn með því að syngja með Ágústi Ólafssyni í Hörpu síðdegis .
Hvað eruð þið mörg í heimili ? Það myndu vera ég , Jón maðurinn minn , Ragnheiður Dóra dóttir okkar og lúxuskisan Aþena .
Hvernig sparar þú í heimilishaldinu ? Ég reyni að kaupa mátulegt magn , ég kaupi t.d. frekar kjöt í kjötbúðum eða -borðum þar sem ég get keypt nákvæmlega eins mikið og ég þarf .
Afganga dagar oft uppi í " tupperverunum " þrátt fyrir eindreginn ásetning um át .
Hvað áttu alltaf til í ísskápnum ? Hér þarf nauðsynlega að vera til létt-G-mjólk í morgun-cappuchinoinn , skyr , sódavatn , smjör til að steikja upp úr og svo túnfiskur og parmesanostur handa kettinum .
Hvar kaupirðu helst inn ? Stórinnkaup eru í Bónus eða Krónunni en skutlinnkaup eru í Víði því maður er svo fljótur .
Svo er ein verslunarferð í Pylsumeistarann Laugalæk og Frú Laugu á viku .
Eins freistast ég oft í Melabúðina ef ég á leið vestur í bæ ! Hvað fer fjölskyldan með í mat og hreinlætisvörur á viku ? Vandræðalega mikið .
Ég hef enga sjálfsstjórn í matvörubúðum .
Hvað vantar helst á heimilið ? Ef einhver er með Kitchenaid-hrærivél sem hann er hættur að nota , þá já takk ! Hvað freistar helst í matvörubúðinni ? Góðar vörur úr almennilegu hráefni .
Er t.d. mjög hrifin af Stonewall-vörunum sem fást víða , hnetusmjörið frá þeim er af himnum ofan .
Eyðir þú í sparnað ? Við reynum að nurla saman af fremsta megni .
Nú erum við til dæmis að safna fyrir nýjum bíl , fengum okkur fullsödd á bílalánum fyrir hrun .
Skothelt sparnaðarráð ? Langbesta sparnaðarráð sem ég get gefið fjölskyldum er að eiga ekki fleiri en einn bíl og reyna af fremsta megni að hjóla eða ganga það sem hægt er .
Við það að selja stóra bílinn vænkaðist hagur fjölskyldunnar gríðarlega , auk þess sem almenn heilsa batnaði ! Einnig er gott að taka út pening af og til og sjá hversu hratt hann hverfur .
Maður verður ögn meðvitaðri í nokkra daga eftir það .
