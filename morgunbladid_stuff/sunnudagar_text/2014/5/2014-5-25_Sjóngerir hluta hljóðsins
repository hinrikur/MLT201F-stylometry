Frá því Anna Þorvaldsdóttir hlaut Tónlistarverðlaun Norðurlandaráðs hefur hún verið á ferð og flugi við að fylgja verkum sínum eftir .
Hún segist ekki eiga gott með að semja á ferðalögum , því hún þurfi að geta lokað sig af , og dásamar búferlaflutninga heim til Íslands í fyrra .
Silja Björk Huldudóttir silja@mbl.is Mér þykir mjög vænt um að geta frumflutt verkið hérna heima , " segir Anna Þorvaldsdóttir um verk sitt In the Light of Air sem hinn virti bandaríski nútímalistahópur International Contemporary Ensemble ( ICE ) heimsfrumflytur í Norðurljósasal Hörpu annað kvöld , sunnudag , kl. 20 , en tónleikarnir eru hluti af Listahátíð í Reykjavík 2014 .
Í framhaldinu verður verkið m.a. flutt í Atlas Performing Arts Center í Washington DC 29. maí , á Mostly Mozart Festival í New York í ágúst og víðar í Bandaríkjunum næsta vetur .
In the Light of Air er fyrsta tónverkið sem Anna semur fyrir ICE , en tónlistarhópurinn hefur verið iðinn við að leika verk hennar sl. tvö ár og á tónleikum ICE í New York í ágúst mun hópurinn einnig leika Into Second Self fyrir blásara og slagverk og Shades of Silence fyrir strengjatríó og sembal .
" Þegar ICE pantaði verkið hjá mér fékk ég alveg frjálsar hendur m.t.t. til hljóðfæraskipunar og allrar tækniúrvinnslu , eina skilyrðið var að þetta væri langt verk sem fyllti heila tónleika , " segir Anna , en þess má geta að verkið er 43 mínútur að lengd og fyllir 107 bls. í nótnaskrift .
" Ég ákvað að hafa ekki of mörg hljóðfæri til að auðvelda tónleikaferðalög hópsins , því ég veit að þau langar að fara víða með verkið " segir Anna , en verkið samdi hún fyrir hörpu , píanó , víólu , selló , slagverk og rafhljóð sem og ljósainnsetningu .
" Ljósainnsetningin er mjög fínleg og í raun bara hluti af andrúmsloftinu í verkinu .
Hljóðfæraleikararnir stýra ljósunum með andardrætti sínum og hljóðfæraleik .
Þetta er mín leið til þess að sjóngera hluta af hljóðinu .
Tæknimenn úr röðum ICE eru búnir að útbúa ljósakerfi sem hægt er að stýra með þessum sérstaka hætti , " segir Anna og tekur fram að sérstakur ljósabúnaður fylgi hópnum auk þess sem innsetningin byggist einnig á skrautskúlptúrunum eftir Svönu Jósepsdóttur sem nefnast " Klakabönd " .
" Um er að ræða málmplötur af nokkrum stærðum , allt frá 25 cm að þvermáli upp í rúman metra .
Ég nota " Klakaböndin " sem innsetningu , en á ákveðnum tímapunkti í verkinu breytast þau í hljóðfæri sem leikið er á , " segir Anna leyndardómsfull .
Með kammeróperu í smíðum In the Light of Air byggist upp á fjórum köflum , Luminance - Serenity - Existence- Remembrance , sem saman mynda eina heild , en eru líka hugsaðir sem sjálfstæðar einingar sem hægt er að flytja einar og sér í framhaldinu .
" Verkið er þannig fjórleikur í sjálfu sér .
Fyrsti kaflinn kynnir andrúmsloftið og stemninguna sem er ríkjandi í heildarverkinu .
Annar kaflinn er lagrænni og myndar nokkurs konar hljóðaskúlptúra sem leiða áheyrendur yfir í þriðja kaflann , en þar er líkt og tíminn standi í stað áður en farið er yfir í fjórða kafla sem fer með áheyrendur á meira flug .
Það er mismunandi milli kafla hvaða hljóðfæri eru ráðandi .
Hljóðfærin skiptast á að gegna hlutverki einleikara og meðleikara , en hvert hljóðfæri fær eitt aðalsóló , eða megin-fókus , í verkinu öllu .
" Aðspurð segist Anna vera með þónokkur verk í vinnslu um þessar mundir .
" Af stærri verkunum má nefna að ég er að skrifa kammerverk fyrir norska kammerhópinn Bit20 sem frumflutt verður á Englandi í haust og í framhaldinu í Noregi .
Síðan er ég að vinna að mjög spennandi óperuverkefni fyrir fjóra söngvara og kammersamspil sem pantað var af mér að frumkvæði Arnbjargar Maríu Danielsen .
Leikstjóri verður Þorleifur Örn Arnarsson og óperan verður frumflutt á nútímatónlistarhátíðinni Ultima í Osló haustið 2015 , síðan á Myrkum músíkdögum í ársbyrjun 2016 og í framhaldinu í Þýskalandi og víðar , " segir Anna , en um hljóðfæraleik í Noregi sér Bit20 og á Íslandi er það Caput-hópurinn sem leikur .
" Við erum að skoða mögulega söngvara sem stendur og ljóst að hópurinn verður fjölþjóðlegur , " segir Anna og vill að svo stöddu ekki gefa mikið upp um söguþráð óperunnar .
" Ég get þó sagt að ég notast ekki við þekkta sögu heldur mynda söguþráðinn sjálf í gegnum tónlistina á abstrakt hátt .
" Dásamlegt að vera komin heim Tæp tvö ár eru liðin frá því Anna hlaut Tónlistarverðlaun Norðurlandaráðs 2012 .
Aðspurð segir Anna ljóst að verðlaunin hafi opnað sér nýjar dyr .
" Þó er vissulega alltaf erfitt að greina slíkt orsakasamhengi að fullu .
En áður en ég fékk verðlaunin var ég búin að skapa mér ákveðinn vettvang í Bandaríkjunum .
Verðlaunin juku sýnileika minn og opnuðu mér nýjar dyr að Evrópu , þar með talið Norðurlöndunum .
Það má því segja að verðlaunin hafi haft töluverð áhrif .
" Af vef Önnu , annathorvalds.com , má sjá að hún hefur haft nóg að gera síðustu misseri .
Aðspurð segist hún þurfa að ferðast talsvert vegna flutnings verka sinna og því liggur beint við að spyrja hvort henni reynist aldrei erfitt að finna tíma til að semja .
Eða getur hún kannski skrifað á hótelherbergjum ? " Nei , ég get ekki unnið alveg nógu vel á ferðalögum .
Ég þarf að geta lokað mig af til að skrifa .
Ég er lánsöm með það að verk mín eru flutt víða og ég reyni því að velja af kostgæfni þá tónleika þar sem ég er viðstödd flutning , en þess utan skipulegg ég mig þannig að ég hafi góðan tíma inn á milli til að loka mig af .
Við maðurinn minn fluttum heim til Íslands í fyrra eftir að hafa verið á flakki í tæp tvö ár þar á undan , að miklu leyti vegna minna tónlistarverkefna og þar áður bjuggum við erlendis í tæp sex ár .
Mér finnst hins vegar dásamlegt að vera komin aftur heim .
" 