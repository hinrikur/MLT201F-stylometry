Daði Guðbjörnsson myndlistarmaður fagnar sextugsafmæli eftir helgi , 12. maí og hefur þegar verið minntur hressilega á aldurinn .
" Þetta byrjaði ekki vel , ég fékk í pósti blað frá Félagi eldri borgara um það hvernig eigi að lifa lífinu .
Mér brá svolítið við það , " segir hann .
" Annars hef ég ekki verið jafn hress árum saman , það er heilbrigðari lífsstíl að þakka , sérstaklega jóga .
Það eru um átta ár frá því ég byrjaði að stunda Sahaja jóga en þar er leitast við að tengja andann við alheimsvitundina .
Þannig getur maður breytt sjálfum sér til hins betra , notið þess að vera núinu og vera hamingjusamur .
Þannig að Sahaja jóga hefur breytt lífi mínu til hins betra .
" Erfið fötlun Af hverju fannst þér ástæða til að breyta þér ? " Mér fannst ég orðinn dálítið útbrunninn , ég hef reyndar alltaf hreyft mig en var farinn að borða óhollan mat og drakk aðeins of mikið og fann að sá lífsstíll var ekki að gera mér gott .
Ég hef alltaf haft áhuga á andlegum efnum og fór að stunda jóga í framhaldi af því að ég kynnist konu sem hét Nora Kornblueh .
Hún var sellóleikari og dyslexíukennari og var að leita að þekktu fólki sem vildi leggja nafn sitt við að vera lesblint .
Mér fannst það allt í lagi vegna þess að þetta er erfið fötlun .
Það eru notaðar slökunaraðferðir í Davis lesblindumeðferð sem ég heillaðist af og í framhaldinu kynntist ég Sahaja jóga sem ég stunda reglulega .
" Víkjum aðeins að lesblindunni , reyndist skólagangan þér erfið vegna lesblindunar ? " Þegar ég var barn fengu lesblindir enga aðstoð í skólakerfinu og voru afgreiddir með því að þeir væru heimskir .
Það var því ekki annað í boði fyrir mig en að vera í tossabekk .
Í sjálfu sér var skólagangan mér ekki erfið og ég skemmti mér ágætlega .
Ég var í ákveðinni stöðu og reyndi að finna sem besta leið fyrir sjálfan mig .
Þar sem ég gat það ekki í gegnum bóknám þá gerði ég það á annan hátt .
Í gagnfræðaskóla gekk ég í málfundafélagið og leiklistarfélagið og tók þátt í að gefa út skólablað .
Ég var í félagsskap skemmtilegs fólks .
Ég held að ég hafi fengið mikla bjartsýni í vöggugjöf og það hjálpaði mér .
Ég sat í tímum og þegar ég var ekki að tala og trufla kennsluna hlustaði ég á kennarann og þar sem ég hafði heyrnarminni tókst mér að læra .
Það sem háði mér mest var að ég gat ekki komið frá mér því sem ég vissi því ég skrifaði allt vitlaust .
Svörin voru röng af því þau voru vitlaust skrifuð .
Einhvern veginn tókst mér samt að ná lokaprófum í gagnfræðaskóla .
" Tíminn vann með mér Hvernig stóð á því að þú ákvaðst að læra myndlist ? " Eftir gagnfræðaskóla var planið að læra myndlist en karl faðir minn var vel stæður togaraskipstjóri og vildi engan aumingjaskap í sinni fjölskyldu .
Hann píndi mig til að læra húsgagnasmíði og eftir á reyndist það hafa verið góð hugmynd .
Ég lærði húsgagnasmíði hjá Helga Einarssyni sem var þekktur fyrir fallega hönnun , og rak menningarlegt húsgagnaverkstæði þar sem ég undi mér ágætlega með skemmtilegum vinnufélögum .
Á kvöldin var ég á námskeiðum í Mynd- og handíðaskólanum og lærði teikningu hjá Hringi Jóhannessyni .
Ég ákvað svo að taka inntökupróf í skólann og náði því .
Ef ég hefði fallið í fyrstu atrennu sem unglingur , þá er ekki víst að ég hefði lagt fyrir mig myndlist .
Ég var örlítið eldri en aðrir nemendur þegar ég kom á svæðið með mína lesblindu sem er samkvæmt því sem mér skilst núna mikil guðsgjöf fyrir listamenn því þrívíddarhugsun hentar mjög vel fyrir myndlistarnám .
Flestir nemendanna voru að fara í sitt fyrsta fagnám og stefndu síðan á kennaradeild eða auglýsingadeild og ætluðu að leggja fyrir sig eitthvað praktískt .
Mér , með bakgrunninn í húsgagnasmíðinni , fannst ég hins vegar vera búinn að gera nógu margt praktískt í þessu jarðlífi og jafnvel þeim næstu og ákvað að gera það sem mér sýndist .
Málaradeildin á þeim tíma fannst mér ekki vera spennandi svo ég fór í nýlistadeildina .
Tískusveiflur eru mjög hraðar á Íslandi og þegar kom að nýlistinni skynjaði ég að þar var ein lína í gangi ; listamenn voru að gera ljósmyndir í stíl Sigurðar Guðmundssonar .
Það hentaði mér ekki þannig að ég flosnaði upp úr nýlistinni og þegar ég útskrifaðist úr Myndlista- og handíðaskólanum var ég farinn að mála á fullu .
Ég hafði á tilfinninguna að komið væri að endurkomu málverksins , þótt sú hugmynd mín þætti fremur heimskuleg í íslenskum listaheimi þessa tíma .
Ég fór til Hollands í framhaldsnám í myndlist til að bæta við mig .
Mér fannst að það hlyti að vera þroskandi að fara út , kynnast nýjum straumum og viðhorfum og horfa á myndlistina hér utan frá .
Mér gekk vel því um svipað leyti og ég hóf námið í Hollandi hélt ég myndlistarsýningu í Amsterdam sem hlaut nokkra fjölmiðlaathygli og í skólanum vissi fólk hver ég var .
Þegar Sigurður Guðmundsson kom svo í heimsókn til mín í skólann og gaf mér í nefið um leið og hann leitaði eftir aðstoð í ákveðnu máli þá voru hinir hollensku samnemendur mínir vissir um að ég væri mjög óvenjulegt séní því Siggi var goð í hollenska listalífinu á þessum tíma .
Þegar ég sneri heim fóru verkin mín að seljast .
Þannig að ég var heppinn , en ferillinn var líka að ýmsu leyti heppilegur .
Fyrst kom praktísk húsgagnasmíði , síðan nýlistin og svo málverkið , en ég byrjaði að mála á hárréttum tíma og varð að nokkru leyti brautryðjandi í málverkinu því svo fáir voru að sinna því .
Þegar fimmta hefti Íslensku listasögunnar , sem rifist er um , er opnað þá er ég fyrsti listamaðurinn sem fjallað er um þar .
Það er vegna þess að tíminn vann með mér .
" Búið að eyðileggja sölumarkaðinn Það er alltaf öðru hverju mikið rætt um listamannalaun .
Hefur þú notið góðs af þeim ? " Ég fór snemma að selja vel og þá sótti ég ekki um starfslaun .
Svo komu tímabil þar sem ég vildi gjarnan fá starfslaun en fékk ekki starfslaun þannig að ég varð að treysta á söluna .
Ég er ekki í áskrifendaflokki starfslauna .
Ef listamaður liggur undir grun um að hafa selt mikið þá fær hann ekki starfslaun því þeim virðist vera úthlutað eftir félagslegum línum .
Ég er ekki á móti starfslaunum því þau eiga rétt á sér og reyndar stöðugt meiri rétt á sér , eftir því sem misskiptingin í þjóðfélaginu verður meiri þá þurfa listamenn mjög á þeim að halda .
" Hvernig hefur þér gengið að lifa á list þinni ? " Það gekk mjög vel fram að hruni .
Núna er eiginlega búið að eyðileggja sölumarkaðinn í myndlistinni því fólkið sem áður keypti myndir á engan pening lengur .
Það er mjög alvarlegt að á Vesturlöndum , þar á meðal hér á landi , sé búið að rústa millistéttinni .
Peningarnir fara á mjög fáar hendur sem hefur mjög slæm þjóðfélagsleg áhrif .
Ég var á Indlandi síðastliðinn vetur og þar er lágstéttin mjög fjölmenn en millistéttin er þó vaxandi meðan við á Vesturlöndum stefnum í hina áttina .
Ég vil að millistéttin sé sterk og fjölmenn og tel það farsælast fyrir alla .
" Fyrrverandi sjálfstæðismaður Ég veit að þú varst sjálfstæðismaður , ertu það ennþá ? " Ég kem úr allaballafjölskyldu , en varð svo hálfgerður krati og eftir hinn margfræga framsóknaráratug , sem sagður er hafa verið hræðilegur , varð ég sjálfstæðismaður og gekk í Sjálfstæðisflokkinn upp úr 1980 .
Ég var ánægður þar og milli 1990 og 2000 þá var ekki annað hægt að segja en land og þjóð væri í góðum málum .
Ég man að ég málaði mynd árið 2000 sem hét Gullkálfurinn en þá var ég farinn að finna að peningahyggjan væri að ná æ sterkari tökum á þjóðinni .
Við jógarnir tölum mikið um jafnvægið sem þarf að vera á milli andlega lífsins og hins efnislega og til að geta stundað andlegt líf þurfum við að hafa afkomu .
Óhófleg gróðahyggja raskar þessu jafnvægi eins og fátæktin gerir sömuleiðis .
Undir lok góðæristímans var eitthvað um varnaðarorð og ég var svo heppinn að lesa rétt í stöðuna og seldi hlutabréf sem ég átti .
Ég gerði hins vegar ekki ráð fyrir að hrunið yrði nánast algjört .
Eftir að í ljós kom að Sjálfstæðisflokkurinn ætlaði ekki að gera upp við fortíðina heldur láta eins og ekkert hefði gerst þá sagði ég mig úr flokknum .
Mér fannst flokkurinn vera úr tengslum við raunveruleikann og fólkið í landinu þannig að ekki væri hægt að kjósa hann .
Síðan hef ég kosið ný framboð .
Ég er að bíða eftir því að gerðar verði breytingar á stjórnarskránni og er hlynntur þjóðaratkvæðagreiðslum í málum þar sem það hentar , eins og til dæmis um framhald aðildarviðræðna við Evrópusambandið .
Mér finnst líka rétt að taka upp nýja mynt því ef krónan var ónýt í góðærinu þá get ég ekki séð að þjóð , sem er illa stödd eins og við erum , sé betur sett með hana núna .
" Hinn andlegi heimur í myndum Í tilefni sextugsafmælisins heldur Daði málverkasýningu í Gallerí Fold .
" Verkin sem ég sýni í Gallerí Fold eru verk sem hafa orðið til á nokkrum árum .
Ég kalla sýninguna Landslag , sjólag og sólir og þarna eru myndir af fjöllum , sjó og sól , " segir hann .
" Íslenskir listmálarar hafa málað fjöll í miklu mæli og ég geri það líka .
Þeir hafa hins vegar lítið sinnt því að mála sjóinn , nema Scheving sem gerði það fallega og svo Kjarval sem sinnti því nokkuð .
Svo er sólin bæði stór og áberandi í myndum mínum enda heldur hún öllu gangandi og er stórkostlegt afl .
Þessar myndir eru í anda þess sem ég hef leitast við að gera hin seinni ár sem er að gera myndir sem endurspegla hinn andlega heim .
" 