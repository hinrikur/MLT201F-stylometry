Í fallegu einbýlishúsi við Rauðavatn býr Emma Axelsdóttir innanhússarkitekt ásamt eiginmanni sínum , Davíð Lúðvíkssyni .
" Ég aðhyllist frekar einfaldleikann og fallega stílhreina hönnun .
Rýmisskynjun er mikilvæg og góð lýsing er aldrei ofmetin .
Smáatriðin skipta mig líka miklu máli í lokin til að setja punktinn yfir i-ið , eins og t.d. hurðarhúnar , blöndunartæki og smáhlutir á bað , " segir Emma og bætir við að í starfi sínu þurfi hún oft að setja sig inn í mismunandi aðstæður og virða þarfir viðskiptavinarins , sem eru ólíkar með tilliti til ýmissa þátta eins og t.d. fjölskyldustærðar .
" Mitt hlutverk er að uppfylla þessar þarfir á sem bestan hátt og gefa eitthvað auka sem mætti kalla stíl , sem er þá mismunandi eftir verkefnum .
" Við innréttingu heimilisins gerir Emma þarfagreiningu en margt af því sem hjónin eiga hefur hún hannað sjálf og fengið framleitt á Íslandi .
" Hvað er það sem þarf , hvernig viljum við nota heimilið okkar , hvað þarf að hafa á mismunandi stöðum svo best fari um alla fjölskyldumeðlimi ? Ef ég t.d. finn ekki bókahillur sem uppfylla það að geyma allar okkar bækur í mismunandi stærðum svo vel fari , þá verð ég að leysa það sjálf .
" Uppáhaldsstaður Emmu á heimilinu er sófinn sem er í miðjurýminu .
" Þar get ég setið og lesið við góða lýsingu sem ég dreg niður eða lyfti upp eftir þörfum frá Ingo Maurer .
" 