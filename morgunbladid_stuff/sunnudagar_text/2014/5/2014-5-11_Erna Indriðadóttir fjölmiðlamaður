Það er erfitt fyrir bókaorma að velja sér uppáhaldsbók .
Endur fyrir löngu var uppáhaldsbókin mín Bör Börsson og ég grét fögrum tárum yfir Önnu Karenínu eftir Tolstoj þegar ég var 12 ára .
Þannig hafa uppáhaldsbækurnar verið ótalmargar í gegnum tíðina og yfirleitt hef ég á ákveðnum tímabilum tekið ástfóstri við bækur ákveðinna höfunda og lesið nánast allt eftir þá .
Ég held að það sé samt ekki á neina bók hallað þótt ég nefni Heimsljós eftir Halldór Laxness sem mína uppáhaldsbók .
Ég las hana alla í einum rykk þegar ég lagðist í slæma flensu um tvítugt .
Bókin tók mig slíkum heljartökum að því gleymi ég aldrei .
Ég þjáðist með Ólafi ljósvíkingi , gladdist og vonaði , en án árangurs .
Textinn var magnaður og endirinn ógleymanlegur .
Gabriel Garcia Marquez , sem nú er nýfallin frá , var einn af þeim höfundum sem ég las mikið og Ástin á tímum kólerunnar er óvenjuleg saga um ást og þolinmæði .
Töfrar hans voru slíkir að við lestur bóka hans er hægt að finna þrúgandi hitann og lyktina af rykinu í bæjunum þar sem sögurnar gerast .
Síðustu árin hef ég haft sérstaka ánægju af bókum sem fjalla um sagnfræði og pólitík .
Ævisaga Katharine Graham , útgefanda Washington Post , er meðal bestu bóka í þeim flokki .
Hún er allt í senn , heimild um líf bandarískrar konu af ákveðinni stétt , um sögu landsins , pólitík , blaðamennsku og að sjálfsögðu um Watergate .
Dásamleg blanda .
Bækur Guðjóns Friðrikssonar eru allar á lista yfir uppáhaldsbækurnar mínar og bókin Gunnar Thoroddsen eftir Guðna Th. Jóhannesson var einnig frábær .
