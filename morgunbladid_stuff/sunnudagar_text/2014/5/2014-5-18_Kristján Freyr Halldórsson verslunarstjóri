Spurningar um uppáhalds hitt og þetta eru alls ekki í uppáhaldi hjá mér en þessi dálkur á bókasíðum Morgunblaðsins er þó mjög skemmtilegur .
Ef ég þyrfti mér til lífs að svara hver uppáhaldsbókin mín væri yrði það mögulega sú síðasta sem ég las hverju sinni .
Svo kemur reyndar alltaf sama bókin í hugann líka en það er Salamöndrustríðið eftir Karel Capek .
Sú bók er alls ekkert frábær en er mér mjög eftirminnileg því ég las hana fyrir konuna mína þegar hún gekk með frumburð okkar .
Vinur minn , hann Óttarr Proppé , lánaði mér bókina þegar við áttum von á okkur en móðir Óttars las sömu bók þegar hún gekk með hann .
Þýðing Jóhannesar úr Kötlum er mögulega betri en sjálfur frumtextinn .
Ég hef starfað í nokkur ár í kringum bækur íslenskra höfunda og þýðingar svo að þær eru mér ofarlega í huga .
Smásagnasafn Guðrúnar Evu , Á meðan hann horfir á þig ertu María mey , vakti athygli mína á sínum tíma .
Bókin Óvinafagnaður eftir Einar Kárason og hinar tvær færðu okkur Sturlungasögu í skemmtilegum umbúðum .
Skugga-Baldur og bækur Sjóns eru í uppáhaldi og nýjasta bók hans Mánasteinn er mögnuð .
Mér finnst lágstemmdar myndir Braga Ólafssonar skemmtilegar og bókin Samkvæmisleikir kemur upp í hugann .
Talandi um hversdagssögur þá er bókin 90 sýni úr minni mínu eftir Halldóru Kristínu Thoroddsen mjög fyndin og skemmtileg .
Það er kominn tími til að endurútgefa hana .
Hallgrímur Helgason er svo í miklu uppáhaldi hjá mér og Konan við 1000° er með betri íslenskum bókum sem ég hef lesið síðustu ár .
Ekki má nú gleyma því að minnast á barnabækurnar en Ole Lund Kirkegaard átti hug minn allan á sínum tíma og ég las þær allar , ég var að enda við að lesa Hodja og töfrateppið fyrir börnin mín .
Vinkona mín hún Ásdís Ben .
kenndi mér þá gullnu reglu að lesa eitt ljóð fyrir svefninn .
Ljóðin hans Þorsteins frá Hamri eru yndisleg , sömuleiðis Sigurðar Pálssonar en Ljóðvegasafnið er á náttborðinu mínu núna .
Bókin Guðlausir menn eftir Ingunni Snædal er frábær og sömuleiðis glæný bók Bjarkar Þorgrímsdóttur Neindarkennd .
Loks má ekki gleymast að minnast á stórvirki Dr. Gunna um íslenska tónlist , Stuð vors lands , sem er stórkostleg .
