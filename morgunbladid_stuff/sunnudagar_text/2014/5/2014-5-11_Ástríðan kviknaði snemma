Amma Hulda Þórisdóttir heitin byrjaði að taka mig með í gönguferðir í Hvalfirði þegar ég var fjögurra eða fimm ára .
Hún fór um fjörur og móa og var óþreytandi við að segja mér sögur og útskýra ýmislegt í umhverfinu .
Svo smátt og smátt fór ég sjálfur að ganga lengri og erfiðari leiðir , sérstaklega í kringum Botnsdalinn í Hvalfirði , þar sem afi og amma áttu bústað , " segir Einar Skúlason , framkvæmdastjóri og göngugarpur með meiru .
Í vikunni kom bókin Átta gönguleiðir í nágrenni Reykjavíkur út en í henni fjallar Einar um , eins og nafnið gefur til kynna , átta dagleiðir , sem eru ekki mjög langt frá höfuðborgarsvæðinu .
Flestar eru þær stikaðar eða varðaðar , þannig að það á að reynast þægilegt að fara þær – þó með viðeigandi öryggisbúnaði , svo sem korti , áttavita og GPS-tæki .
Í bókinni eru kort af leiðunum og ítarlegar leiðarlýsingar með sögum og fróðleik í tengslum við þær .
Einnig eru um 100 ljósmyndir af umhverfinu á gönguleiðunum .
" Það er erfitt að lýsa því nákvæmlega hvað göngurnar gefa mér .
Það er auðveldara að lýsa líkamlega þættinum – auðvitað gefa þær hreyfingu , það er gott fyrir liðina og bakið og vöðva að ganga í ójöfnum .
Einnig er það gott fyrir þrekið og þolið – það er auðveldara að takast á við daginn ef maður er í góðu formi .
Hvað varðar andlega þáttinn , þá gefa göngurnar einhverja óútskýrða orku og ró í senn .
Ef mér líður illa , þá er eitt það besta sem ég geri að fara í göngutúr og sjá landslagið .
Þegar mér líður vel þá líður mér enn betur með því að fara um landslag .
Þar fæ ég hugmyndir og þar upplifi ég líka ástríðu , einlægni , sögu manns og náttúru og ótrúlegt lífríki .
Það er alltaf eitthvað sem kemur mér á óvart og alltaf sé ég eitthvað nýtt .
Þegar ferðast er í hóp , þá eykur það enn á ánægjuna að deila upplifuninni með öðrum – fólk sér stundum mismunandi út úr sömu stöðunum og getur haldið upp á staði af ólíkum ástæðum .
Og einhvern veginn er það þannig að ég hef ekki ennþá fundið stað sem mér finnst ljótur .
Allir staðir hafa eitthvað við sig .
" Einar stofnaði gönguhópinn Vesen og vergang haustið 2011 og fór þá að leggja áherslu á að ganga gamlar þjóðleiðir og tilbrigði við þær .
" Ég hef nefnilega sérstaklega gaman af því að feta í fótspor forfeðranna , fara á milli staða – vera á leiðinni eitthvert .
Gönguhópurinn var einmitt stofnaður svo að hópar gætu tekið sig saman og leigt rútu til að auðvelda það að labba frá einum stað til annars .
Í tengslum við göngurnar þá safnaði ég saman fróðleik og sögum til að segja á leiðinni líkt og amma gerði fyrir mig áður fyrr .
Smátt og smátt safnaðist þessi fróðleikur upp og ég fór síðan að kanna hvort það væri grundvöllur til útgáfu á þessu .
Forlagið tók vel í það og nú er bókin komin út .
" Hvaða ráð gefurðu okkur sem göngum aldrei neitt en langar að byrja að prófa og feta okkur áfram ? " Ég ráðlegg fólki að byrja að ganga styttri vegalengdir og fínt að byrja á stöðum sem maður þekkir vel .
Það munar um hvern kílómetra sem er farinn og því geta klukkutíma kvöldgöngur með bakpoka reynst góð byrjun .
Það er um að gera að setja sér hæfileg markmið og leyfa sér að vinna áfangasigra , frekar en að ætla að sigra lokaáfangann í fyrsta skrefi .
Maður nýtur göngunnar miklu betur ef formið er að verða gott .
" Gengið Síldarmannagötur " Síldarmannagötur er gömul leið á milli Skorradals og Botnsvogs .
Það er talið að nafnið megi rekja til þess tíma þegar síld gekk inn Hvalfjörðinn alveg upp í landsteina og að fólk hafi þróað tækni til að veiða síldina í Botnsvogi og síðan hafi síldarveiðimenn úr Skorradalnum og víðar gengið Síldarmannagötur með feng sinn .
Svæðið er líka vettvangur Harðar sögu og Hólmverja og tilvalið að lesa þá sögu áður en haldið er af stað , " segir Einar Skúlason um þá gönguleið sem hann valdi að sýna lesendum Sunnudagsblaðs Morgunblaðsins .
Leiðin er 13 km og heildarhækkun um 450 metrar .
Einar segir að gott sé að byrja rólega þegar farið er upp Síldarmannabrekkur , því að meirihluti hækkunar er tekinn þar í byrjun .
" Hægt er að lengja leiðina um 4-5 km og ganga út með Þyrli og ég mæli eindregið með því – útsýnið yfir Hvalfjörðinn er dásamlegt þaðan .
Annars er gengið yfir Botnsheiðina , sem leið liggur yfir í Skorradalinn og má finna gróðurilminn á sumrin þegar komið er niður í dalinn .
Þetta er mjög greiðfær leið og skemmtileg og tilvalin í undirbúning fyrir lengri og erfiðari gönguferðir .
" 