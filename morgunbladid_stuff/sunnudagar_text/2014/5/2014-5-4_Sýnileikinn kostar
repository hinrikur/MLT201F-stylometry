Líkt og aðrar fasteignir ganga lén kaupum og sölum .
Sumum kann reyndar að finnast skrýtið að tala um lén sem fasteign , en þegar maður hugsar um það sem heimilisfang á netinu , þá er samlíkingin ekki fjarri lagi .
Allir vilja staðsetja sig þar sem viðskiptavinina er að finna , líkt og gerist og gengur í almennri smásölu .
Og alveg eins og gott verslunarhúsnæði er dýrt , þá getur gott lén kostað skildinginn .
En það er margt forvitnilegt að finna ef skoðuð er saga dýrustu léna sögunnar .
Hér getur að líta lista yfir þau 20 lén sem kostað hafa mesta peninga fram til þessa .
Sveinn Birkir Björnsson sveinnbirkir@gmail.com 20 Candy.com - $3.000.000 Árið 2009 keypti fyrirtæki sem kallast G & J Holding lénið Candy.com fyrir þrjár milljónir dollara .
Í fréttatilkynningu frá félaginu sagði að lénið myndi hýsa vefverslun með sælgæti .
Hér skyldi ekki möndlað með bland í poka fyrir klink .
Á vefnum má finna ýmislegt tengt sætindum , ekki síst myndarlegt úrval af ýmiss konar kökuskrauti , svo sem fyrir brúðkaupstertur , en einnig má kaupa sælgæti eftir litum eða tengt ákveðnum hátíðisdögum .
Fyrirtækið varð þó fyrir töluverðum búsifjum þegar Google tók lénið af skrá yfir lén sem það fylgist með sökum óprúttinna tilrauna til þess að hafa áhrif á leitarvélar Google .
En gott lén er Google betra .
Eða því sem næst .
19 Whiskey.com - $3.100.000 Ef það er hægt að versla með sælgæti á netinu , þá er líklega allt eins hægt að versla með áfengi .
Þýskt fyrirtæki sem sérhæfði sig í sölu á þeim görótta drykk viskíi , keypti lénið fyrir rúmar þrjár milljónir dollara í byrjun þessa árs .
Það hafði þá verið í eigu Bandaríkjamannsins Michael Costello frá því hann skráði það fyrstur árið 1995 , þegar það kostaði ekkert að skrá lén .
Það má reyndar fylgja sögunni að Costello krafðist þess að fá meira en þrjár milljónir dollara fyrir lénið , eingöngu vegna þess að árið 2006 hafði lénið Vodka.com verið selt fyrir þrjár milljónir sléttar .
18 Altavista.com - $3.300.000 Áður en Google kom til sögunnar var Alta Vista ein öflugasta leitarvélin sem í boði var á netinu .
Tæknirisinn Compaq keypti fyrirtækið Alta Vista árið 1998 .
Skömmu síðar rann upp fyrir stjórnendum Compaq að lénið Altavista.com hafði ekki fylgt með í kaupunum , enda var stofnandi Alta Vista sjálfur skráður fyrir léninu .
Compaq neyddist því til að semja um kaup á léninu sérstaklega .
Lénið er ekki lengur virkt , en beinir umferð inn á leitarvél Yahoo.com .
17 Mi.com - $3.600.000 Kínverski síma- og raftækjaframleiðandinn Xiaomi keypti lénið Mi.com til þess að freista þess að ná frekari fótfestu á Vesturlöndum með styttra og einfaldara nafni .
Samhliða kaupunum hóf það að markaðssetja vörur sínar undir nafninu Mi , fremur en Xiaomi .
Mi þýðir hrísgrjón á kínversku , svo kannski er möguleiki að fylgja í fótspor Candy.com og Whiskey.com ef harðnar í ári á raftækjamarkaði .
16 Yp.com - $3.850.000 Það var 2008 sem Yellowpages.com keypti lénið Yp.com til að hýsa starfsemi sína .
Yp.com hafði þá þegar talsverða traffík fólks sem taldi þetta vera lénið fyrir gulu síðurnar .
15 Giftcard.com - $4.000.000 Það kemur á óvart , en viðskipti með gjafakort velta milljörðum dollara á hverju ári .
Eigandi Giftcardlab.com taldi víst að lénið Giftcard.com yrði fjárfesting sem kæmi til með að skila sér fljótt , enda gerðu viðskiptaáætlanir hans ráð fyrir 100% vexti fyrirtækisins milli ára í kjölfar kaupanna , þrátt fyrir afborganir af léninu .
14 iCloud.com - $4.500.000 Þegar Apple hóf að markaðssetja skýjaþjónustu sína , iCloud , þurfti að sjálfsögðu að finna lén í samræmi .
Það mætti segja að Apple hafi að vissu leyti verið búið að sýna spilin með stórri vörulínu af iVörum , s.s. iPad , iPhone og svo framvegis .
Það er því líklegt að lénasafnarar hafi þegar verið búnir að skrá megnið af lénum sem byrja á iEitthvað í von um að Apple fyndi not fyrir það seinna .
Þetta lén var þó áður í eigu sænsks fyrirtækis sem sérhæfir sig í skýjalausnum 13 Asseenontv.com - $5.000.000 Mikill er máttur sjónvarpsins .
Svo mikill raunar að lénið Asseenontv.com var selt á fimm milljónir dollara til þess að hala inn á vörulínuna As Seen on TV , sem er nær eingöngu markaðssett í gegnum sjónvarp , í alþekktum kynningarmyndböndum .
12 Toys.com - $5.100.000 Það var leikfangarisinn ToysRUs sem keypti þetta lén á uppboði árið 2009 til þess að leysa af hómi lénið Toysrus.com sem það hafði áður notast við .
Það má reikna með að þetta hafi fyrst og fremst verið gert með leitarvélar í huga , en fyrirtæki af þessari stærðargráðu vill væntanlega sitja efst yfir leitarniðurstöðu hjá Google fyrir þetta vinsæla leitarorð .
11-10 Slots.com - $ 5.500.000 Þetta lén fór á uppboð árið 2009 , en seldist ekki .
Það var netleikjafyrirtæki sem kallast Bodot sem keypti það í beinni sölu í framhaldinu til að hýsa fjárhættuspil á netinu .
Eigandi fyrirtækisins sagði í fréttatilkynningu að á þessu verði teldi hann fyrirtækið hafa stolið léninu , enda velta fjárhættuspil á netinu umtalsverðum fjárhæðum og því eftir miklu að sækjast .
11-10 Casino.com - $5.500.000 Ef Slots.com er rúmlega fimm milljóna dollara virði , þá hlýtur Casino.com að vera að minnsta kosti jafn mikils virði .
Það var fjárhættuspilafyrirtæki á Gíbraltar sem keypti þetta lén árið 2007 , og má reikna með að það hafi margborgað sig .
9 Beer.com - $7.000.000 Saga lénsins Beer.com er sérstök .
Það var fyrst skráð árið 1993 af manni sem heitir Bill Fisher .
Hann skráði einnig lénin Budweiser.com og Guinness.com .
Fyrir þau lén fékk hann á sínum tíma 25 kassa af Budweiser og ferð til Írlands fyrir tvo , frá viðkomandi fyrirtækjum .
Færri sáu þó verðmæti í léninu Beer.com framan af .
Árið 2004 var það selt fyrir litla $80.000 .
Nokkrum mánuðum síðar var það endurselt fyrir $7.000.000 , sem flestum þætti ágæt ávöxtun .
Það merkilega við þessa rándýru fjárfestingu er þó að hún stendur auð .
Ef þú slærð inn Beer.com , þá tekur ekkert við þér annað en hvítur skjár .
8-7 Diamonds.com - $7.500.000 Ef það er eitthvað sem er dýrara en áfengi ( í það minnsta hérlendis ) þá eru það demantar .
Það var skartgripasali frá Evrópu sem keypti lénið , en hann hafði þá þegar rekið blómlega skartgripaverslun á vefnum Ice.com .
Það er bara eitthvað við það að eiga lénið fyrir vöruna sem þú ert að selja .
8-7 Business.com - $7.500.000 Business.com er fyrsta almenna leitarorðið sem seldist fyrir háar upphæðir , en það var selt fyrir sjö og hálfa milljón dollara árið 2009 .
Það var keypt til þess að hýsa fyrirtækjaskrá og keppa við skráningarsíður á borð við Yellowpages.com ( seinna Yp.co m ) .
6 Fb.com - $8.500.000 Facebook keypti lénið Fb.com af samtökunum American Farm Bureau Federation árið 2010 .
Þó að lítil hætta sé á ruglingi á þessum tveimur lénum , þá sá Facebook sér hag í að kaupa lénið til þess að nota til að stytta vefsíðuslóðir á Facebook , sérstaklega þegar þeim er deilt í gegnum samfélagsmiðla á borð við Twitter .
Það er munur á að deila fb.com / mbl eða Facebook.com / Morgunbladid , svo dæmi sé tekið .
5 Porn.com - $9.500.000 Klám er ein fyrirferðarmesta söluvaran á netinu og leitartraffík með lykilorð tengd klámi er gríðarleg , en það hefur löngum verið sú " vara " sem mest er leitað eftir á netinu samkvæmt Google .
Það þarf því engan að undra að þetta lén hafi farið á stórfé þegar það var selt árið 2007 .
4 Fund.com - $9.900.000 Þetta lén var keypt til að hýsa fjármálaþjónustu af einhverjum toga samkvæmt upplýsingum um viðskiptin á sínum tíma .
Enginn veit þó raunar hvað nákvæmlega á að vera á þessu léni , því það stendur autt , líkt og Beer.com .
En 10 milljónir dollara eru lítið verð fyrir hvíta vefsíðu .
3 Sex.com - $13.000.000 Kynlíf selur , þetta er gömul klisja og ný .
Árið 1994 skráði maður að nafni Gary Kremen þetta lén , en hann átti einnig vinsæla stefnumótasíðu sem heitir Match.com .
Árið 1995 svindlaði maður að nafni Stephen Cohen lénið úr höndum Kremens með því að falsa bréf og faxsendingar til skráningaraðila lénsins .
Það tók fimm ár í réttarsölum fyrir Kremen að fá lénið til baka .
Hann fékk reyndar $40 milljónir í skaðabætur þegar upp var staðið , en lénið velti þá í kringum hálfri milljón dollara á mánuði í gegnum auglýsingasölu .
Það þarf því vart að koma á óvart að Sex.com var eitt dýrasta lén sögunnar þegar það var keypt árið 2010 .
Það merkilega við þá sölu er því mögulega að það var keypt úr þrotabúi gjaldþrota fyrirtækis .
Líklega er rétt að ganga ekki að klámpeningunum of vísum .
2 Insure.com - $16.000.000 Insure.com er tryggingamiðlun sem selur tryggingar frá mörgum ólíkum tryggingarfyrirtækjum og hjálpar neytendum að finna hvað hentar þeim best .
Tryggingabransinn hefur löngum þótt æði harður í Bandaríkjunum og því kemur vart á óvart að þetta lén hafi sótt meira en lastarlén tengd bæði fjárhættuspilum , áfengi og klámi , eða hvað ? 1 Vacationrentals.com - $35.000.000 Í sögu viðskipta með lén er salan á Vacationrentals.com ein sú skrýtnasta .
Það var fyrirtækið Homeaway.com , sem keypti lénið á metfé árið 2007 .
Það var þá þegar eitt af leiðandi fyrirtækjum heimsins í að framleigja íbúðir einstaklinga yfir sumarleyfistímann , líkt og Airbnb gerir .
Fyrirtækið hafði safnað um 400 milljónum dollara frá fjárfestum til frekari viðskiptaþróunar .
Forstjóri fyrirtækisins sagði í fyrirlestri nýlega að fyrir þessa peninga hefði hann meðal annars ákveðið að kaupa lénið Vacationrentals.com til þess eins að passa að það hafnaði ekki í höndunum á Expedia , eða öðrum samkeppnisaðilum .
Bara svona ef ske kynni .
Það er raunar fátt sem bendir til þess að Vacationrentals.com væri augljóst lén fyrir samkeppnisaðila , eða að Expedia eða önnur fyrirtæki hefðu raunverulega verið að spá í að fara í samkeppni við Homeaway.com , en það er alltaf betra að byrgja brunninn .
