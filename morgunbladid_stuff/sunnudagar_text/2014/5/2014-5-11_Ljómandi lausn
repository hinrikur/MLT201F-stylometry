Þeir sem þekkja það að fót- eða handarbrotna vita hversu óþægilegt það getur verið að þurfa að vera í gifsi í nokkrar vikur .
Það má ekki blotna og byrjar eðlilega að lykta ansi illa þess vegna og svo klæjar þeim slasaða mikið undan gifsinu .
Engin þróun hefur verið í þessum geira , plastgifsin komu á sjúkrastofur fyrir rúmum 15 árum .
Einn frumkvöðull frá Nýja Sjálandi , Jake Evill , handleggsbrotnaði fyrir skemmstu og trúði því hreinlega ekki að ekki væri hægt að gera betur .
Hann bjó því til Cortex gifsið sem er þrívíddarprentað gifs sem má blotna , er mjög létt en gríðarlega sterkt og endurvinnanlegt .
Bæklunarlæknirinn Guðni Arinbjarnar hefur sett gifs á sjúklinga í hartnær 20 ár og segir að hugmynd Evill sé bráðsnjöll en hún sé hinsvegar greinilega ekki alveg tilbúin .
" Mér sýnist þetta ljómandi lausn á sumar gerðir brota , en stundum þarf maður að halda broti í skorðum á meðan gipsað er og þar til gips harðnar , þá gengi þetta illa upp .
Hann er greinilega ekki alveg búinn að klára dæmið , en klárlega er þetta framtíðin og flott hugmynd .
" 