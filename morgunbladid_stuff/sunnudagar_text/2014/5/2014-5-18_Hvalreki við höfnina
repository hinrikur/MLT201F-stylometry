Mig hafði lengi dreymt um að vinna sýningu með listamönnum frá Grænlandi og Færeyjum og nú er sá draumur loks orðinn að veruleika , " segir Margrét Vilhjálmsdóttir , leikstjóri leiksýningarinnar Fantastar sem sýnd verður í Brimhúsinu við Geirsgötu 11 dagana 22. maí til 5. júní .
Hátt í fimm ár eru liðin frá því að Margrét fékk hugmyndina að sýningunni , þá stödd í menningarhúsinu Norðurbryggju í Kaupmannahöfn .
" Fljótlega fékk ég Tinnu Ottesen , sem er útlitshönnuður sýningarinnar ásamt fleirum , með mér í lið , " segir Margrét og tekur fram að nokkurn tíma hafi síðan tekið að fjármagna verkefnið sem og finna samstarfsfólk .
Aðrir listrænir stjórnendur sýningarinnar eru : Marianna Mørkøre , Janus Bragi Jakobsson , Haukur Þórðarson , Inuk Silis Høegh , Jens L. Hansen , Ada Bligaard Søby , Lárus Björnsson , Ólafur Björn Ólafsson , Jessie Klemman , Gunnvá Zachariasen , Þórunn Elísabet Sveinsdóttir , Tue Biering , Julie Edel Hardenberg , Nicolaj Falck , Klæmint H. Isaksen , Frosti Friðriksson , Katla Kjartansdóttir og Halla Margrét Jóhannesdóttir .
" Við komumst að því að tengslanetið milli listheima þessara landa er afar lélegt .
Það má því segja að val á listafólkinu sem þátt tekur sé tilkomið eftir ábendingum listafólks sem við þekkjum auk þess sem ræðismaður Íslands í Nuuk á Grænlandi reyndist okkur vel eftir að skrifstofan var opnuð þar í landi sl. haust , " segir Margrét og tekur fram að furðu megi sæta hversu lítil samskipti hafi verið milli Íslands og Grænlands í gegnum tíðina .
" Ég hafði oft farið sem gestur til Grænlands og séð hvað þetta land er ægifagurt og mikið töfraland .
Þetta er eins og að hafa Himalaya-fjöllin við hliðina á sér , með þessar ofboðslegu ísmyndanir og fegurð í fjöllum .
Við vitum svo lítið um þessa þjóð og höfum í gegnum tíðina hvorki verið mjög forvitin um þessa nágrannaþjóð okkar né nógu frændrækin .
" Lygin er hluti sannleikans " Árið 2012 héldum við vinnubúðir hérlendis með listafólkinu sem þátt tekur í sýningunni og þar kviknaði grunnhugmyndin að því hvernig við vildum vinna saman .
Okkur langaði til að skoða hvernig við lítum á okkur sem þjóðir í dag þó við tökum fortíðina vissulega með í hæfilegu magni .
Við erum þannig að vinna með þjóðtrú og þjóðsögur þessara landa ásamt því sem við skoðum hvernig við lítum á okkur sem þjóð og hvort sjálfsmynd þjóðanna stemmir við raunveruleikann , " segir Margrét og tekur fram að hópurinn vinni jafnt með sögur sem og lygasögur , enda sé yfirskrift sýningarinnar : " Lygin er ekki andstæða sannleikans , heldur hluti af honum .
" Að sögn Margrétar munu áhorfendur hitta fyrir alls konar persónur .
" Við köllum þá fantasta og þaðan kemur nafn sýningarinnar .
Fantast á dönsku og ensku merkir draumóramaður eða athafnaskáld , en þau eru víða .
Segja má að listamaðurinn sé fantasti í sjálfu sér , þar sem hann er oft að framkvæma hið ómögulega .
" Í samtali við Morgunblaðið segir Margrét að fljótlega í vinnuferlinu hafi sú hugmynd kviknað að nota hvalinn sem aðaltákn sýningarinnar .
" Eitt af því sem við uppgötvuðum í samstarfinu var að íbúar á Íslandi , Grænlandi og Færeyjum eru sér mjög meðvitaðir um hina yfirvofandi ógn sem birtist eyjaskeggjum í ýmist aftakaveðrum eða náttúruhamförum , en þessi ógn gerir það að verkum að við erum alltaf meðvituð um hættur náttúrunnar og berum samtímis mikla virðingu fyrir henni .
Til að fanga þessa skynjun langaði okkur að búa til eitthvað sem væri miklu stærra en við sjálf og þar kemur hvalurinn til sögunnar , " segir Margrét og bendir á að hvalurinn sé í hinum ýmsu trúarbrögðum táknmynd endurfæðingar .
" Skáldsagan Moby Dick eftir Herman Melville hefur verið nokkurs konar biblía þessarar sýningar , en í þeirri bók er hvalurinn táknmynd einhvers sem við ráðum ekki við .
Að vera gleyptur af hval er þekkt tákn úr trúarbrögðum til að sýna fram á að einstaklingurinn ræður ekki við þá stöðu sem hann er kominn í og verður þess vegna að iðrast og finna fyrir auðmykt áður en hann getur endurfæðst , " segir Margrét og vísar þar m.a. til sögunnar um Jónas í hvalnum , en bendir á að einnig komi leiðarminnið fyrir í ævintýrinu um Gosa .
Bjargvættur við hendina " En hvalurinn gat líka falið í sér lífsbjörg , enda engin tilviljun að notað er orðið hvalreki yfir óvænt stórhapp .
Hvalur sem rak á land gat mettað heilt þorp í heilan vetur og veitt mikilvægt byggingarefni og efni í áhöld á borð við skjólur , " segir Margrét og tekur fram að margir geri sér ekki grein fyrir að afurðir hvala hafi verið nýttar með margvíslegum hætti í tímans rás .
" Hvalurinn hefur í gegnum tíðina verið notaður í ótrúlegustu hluti , t.d. voru beinin notuð sem byggingarefni , skíðin voru notuð í regn- og sólhlífar sem og korselett og krínólín kvenna , amberinn er enn notaður í ilmvötn , hvalafitan er notuð í alls kyns iðnað , en olían lýsti upp allar borgir Evrópu og Ameríku á sínum tíma , " segir Margrét og tekur fram að vísað sé til þessarar forsögu nýtingar með beinum og óbeinum hætti í sýningunni .
Aðspurð um sýningarstaðinn segir Margrét að hópurinn hafi verið staðráðinn í því að sýningin yrði að fara fram við höfnina .
" Því þetta er í ákveðnum skilningi hvalreki hér .
Við förum bókstaflega með áhorfendur í ferðalag gegnum hvalinn og færum þá í gegnum a.m.k. tuttugu mismunandi rými sem öll hafa beina vísun í tiltekin líffæri hvalsins , " segir Margrét og bendir á að rýmin taki mið af vísindalegum lýsingum Hermans Melville eins og þær birtast í Moby Dick .
" Á þriðja tug þátttakenda taka þátt í sýningunni með margvíslegum performönsum , en við blöndum saman dansi , hreyfingu og hljóðfæraleik auk þess sem hljóðmyndir , sem m.a. byggja á viðtölum við eyjaskeggja , skapa sterkt andrúmsloft .
Aðeins er pláss fyrir rúmlega hundrað áhorfendur á hverri sýningu , en áhorfendum er skipt niður í hópa sem ferðast gegnum rýmið með sínum bjargvætti .
Ferðalagið í gegnum hvalinn verður einhvers konar andleg endurfæðing þar sem þátttakendur þurfa að finna auðmýktina og fyrirgefninguna meðan við leiðumst í gegnum sýninguna og höldum í lífsins haldreipi , " segir Margrét og bætir samstundis leyndardómsfull við : " Við getum lofað því að fólki verður bjargað úr hvalnum í lokin .
" Virkari áhorfendur Fantastar er fjórða rýmissýningin , þ.e. leikverk sem byggir á innsetningum , sem Margrét leikstýrir , en 2007 leikstýrði hún fyrir Listahátíð í Reykjavík Gyðjunni í vélinni sem Vatnadansmeyjafélagið Hrafnhildur setti upp um borð í varðskipinu Óðni og 2009 leikstýrði hún Orbis terræ – ORA í Þjóðmenningarhúsinu fyrir Listahátíð í Reykjavík , en seinasta leikstjórnarverkefni hennar var Hnykill í Norðurpólnum síðla árs 2009 .
Spurð hvað það sé við rýmissýningar sem tali til hennar sem listakonu svarar Margrét : " Rýmissýningar gefa mér tækifæri til að sameina mörg ólík listform í eitt .
Ég hef alltaf verið mikill aðdáandi safna og því að safna hlutum í eitt hús eða á einn stað og segja margar sögur .
Auðvitað er hægt að segja margar sögur á leiksviði í leikhúsi , en það er eitthvað sérlega spennandi við það að færa áhorfendur til í rýminu og gera þá þannig virkari , " segir Margrét og bætir við : " Í þessu ljósi má segja að Fantastar sé nokkurs konar hvalasafn , en líka safn ólíkra hugmynda .
" Eins og fyrr sagði verða aðeins sjö sýningar á Fantöstum hérlendis , en að sögn Margrétar mun sýningin eiga sér framhaldslíf erlendis .
" Við verðum með sýninguna í Þórshöfn í Færeyjum í sumar og í Nuuk á Grænlandi í haust ef guð lofar .
Síðan dreymir mig um að sýningin verði sett upp á Norðurbryggju í Kaupmannahöfn þar sem það hús var kveikjan að verkinu .
" Spurð hvort ekki verði erfitt að færa innsetningar skapaðar fyrir Brimhúsið milli landa svarar Margrét því neitandi .
" Við unnum þessa sýningu að stórum hluta til út frá spuna og unnum hvert rými út frá þeim efnivið sem okkur áskotnaðist , m.a. frá hinum ýmsu fiskvinnslufyrirtækjum , og myndum vinna sýninguna með sama hætti erlendis í náinni samvinnu við heimamenn .
Slík nálgun er ótrúlega gjöful og skemmtileg .
" Allar nánari upplýsingar um sýninguna má nálgast á vefnum nordpa.blogspot.com .
