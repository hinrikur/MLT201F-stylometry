The Five Live Lo Fi er heiti myndlistarsýningar í fjórum þáttum , sem verður opnuð fjórum sinnum í Gallerí Kling & Bang á Listahátíð .
Fyrsta opnunin er á fimmtudagskvöldið kemur , sú næsta á laugardag og tvær til í vikunni á eftir .
Að verkefninu kemur listadúó frá New York , sem kallar sig E.S.P .
TV , og fjórir íslenskir listamenn , þau Kolbeinn Hugi Höskuldsson , Helgi Örn Pétursson , Rebekka Moran og Ásdís Sif Gunnarsdóttir .
Setja þau upp staðbundna gjörninga á hverri opnun sem eru teknir upp af sjónvarpsstöð bandarísku listamannanna .
Áhorfendur fylgjast með gjörningunum , þar sem hver er eins og rödd sem spinnur einn þráð en síðan kemur sá næsti með nýjan þráð sem spinnst saman við þann fyrsta , og koll af kolli .
Í framhaldinu verða upptökurnar sýndar í galleríinu .
" Bandarísku listamennirnir eru með sjónvarpsstöð á netinu og þegar þau fara af stað og halda sýningar þá vinna þau með listamönnum á hverjum stað og taka upp sjónvarpsþáttaröð með þeim , fyrir framan " green screen " , " segir Ásdís Sif .
" Hvert okkar er með sýningaropnun , hún er kvikmynduð og útkomunni varpað upp jafn óðum .
Performansinn er tekinn upp og sýndur um leið .
Kolbeinn Hugi byrjar fyrsta kvöldið en eitt kvöldið erum við öll saman ; þetta er myndlistarsýning , performans og upptaka , allt á sama tíma .
" Hún bætir við að vegna myndvinnslunnar verði listamennirnir að klæðast einhverju grænu og þá verði innsetningin að vera græn að einhverju leyti .
" Hver gjörningur er einn til tveir klukkutímar .
Fólk getur komið og farið á meðan , þetta eru ekki verk með ákveðið upphaf og endi , og við erum ólíkir listamenn og sýningarnar því ólíkar .
" Hvað mun Ásdís Sif gera ? " Ég verð með tveggja tíma performans þar sem ég fer með ljóð en um leið verður ákveðin umbreyting í annan karakter .
Eftir 31. maí verður hægt að skoða allar upptökurnar í Kling & Bang .
Þetta er mjög spennandi verkefni , " segir hún .
efi@mbl.is 