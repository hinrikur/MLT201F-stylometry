Gott hjá ykkur að tala við þá .
Þetta eru bestu mennirnir í bænum .
Þeir bjarga öllu , " segir viðskiptavinur áður en hann , öllu heldur hún , smeygir sér út úr dyrunum á Skóvinnustofu Hafþórs í Garðastrætinu framhjá sendinefnd Sunnudagsblaðsins .
Það er heila málið .
Það orð fer einmitt af Hafþóri Edmond Byrd og félaga hans , Loga Arnari Sveinssyni , að þeir geri við allt milli himins og jarðar .
Hafþór staðfestir það .
" Við höfum það fyrir reglu að taka við öllu sem fólki dettur í hug að koma með til okkar .
Við tökum gjarnan við því sem aðrir taka ekki við .
Það eina sem stöðvar verkið er ef kúnnanum þykir kostnaðurinn of mikill .
" Beðinn að taka dæmi um óhefðbundin verkefni nefna Hafþór og Logi brjóstahaldara , gervitennur , leðurjakka , leðursvipu , kafarabúning , blæju á Triumph-bíl og kertastjaka .
" Konan sem átti kertastjakann hafði farið með hann víða , til allskyns sérfræðinga , en fékk ekki lausn á vandanum fyrr en hún kom til okkar , " segir Logi .
Spurðir um gervitennurnar kveðst Hafþór hafa límt þær saman fyrir ágætan mann um árið .
" Ég veit ekki betur en þær hafi haldið síðan .
" Hann glottir .
Það er greinilega létt yfir mönnum .
" Já , það gerir límið , " segir Hafþór hlæjandi .
Á veggnum er gömul úrklippa úr blaði , þar sem hermt er af tónleikaferð hljómsveitar allra landsmanna , Stuðmanna .
Upp í hana var lagt á " lengstu skóm sinnar tegundar " , að sjálfsögðu smíðuðum af Hafþóri .
Spurður um afdrif þeirra slær Hafþór sér á lær .
" Það fór illa fyrir þeim .
Landskunnur poppari , við nefnum engin nöfn , meig yfir þá .
Ég á hins vegar sniðið og hver veit nema ég geri þá aftur og færi Árbæjarsafninu .
" Það eru ekki bara Stuðmenn , Hafþór er líka grjótharður Stónsari .
Þess ber glögglega merki á veggjum .
" Það slær þeim enginn við , ég er búinn að sjá þá sex sinnum á tónleikum .
Bítlarnir voru líklega betri músíkantar en það er meiri fílingur í Stones .
" Að vonum dreymir Hafþór um að flikka upp á skóna hans Micks Jaggers .
" Hver veit nema hann detti hérna inn úr dyrunum einn daginn .
Einu sinni birtist hann fyrirvaralaust á Ísafirði .
Þá komst Ólafur Helgi sýslumaður í feitt .
" Spurður hvort Jagger fengi ekki afslátt er Hafþór fljótur að kinka kolli .
" Hann fengi þetta örugglega ókeypis .
Er hann ekki svo blankur , karlinn ? " Hann hlær .
Enda þótt hann beri það ekki með sér er Hafþór orðinn sjötugur .
" Ég fer ágætlega með mig , þannig lagað , " segir hann .
" Mér brá dálítið þegar ég var kominn í þriggja stafa tölu í þyngd en nú er ég léttari á mér enda hættur í bjórnum , sem er hættulega góður , og farinn að fá mér minna á diskinn .
Allt er gott í hófi , sagði hesturinn .
" Spurður hvort hann sé farinn að huga að því að setjast í helgan stein kinkar hann kolli .
" Það styttist í það .
Þetta fer að verða gott .
Mig langar að ferðast með konunni og svo á ég sjö krakka .
Ríkur maður .
Ég er líka með bíla- og hjóladellu og langar að fá mér gamlan Mustang í ellinni .
Aðallega ætla ég þó bara að slappa af .
" Árni Sæberg 