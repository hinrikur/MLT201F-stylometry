Fjölmargir lesendur hafa dálæti á sögulegum spennubókum og ein slík , afar vönduð , er nú á markaði .
An Officer and a Spy er skáldsaga eftir Robert Harris en þar er Dreyfus-málið í forgrunni .
Aðalpersóna bókarinnar er franski liðsforinginn Georges Picquart sem árið 1895 fylgist með því þegar Alfred Dreyfus , sem sakfelldur hefur verið fyrir njósnir og dæmdur í lífstíðarfangelsi , er sviptur tign og auðmýktur opinberlega fyrir framan æpandi múg .
Dreyfus er fluttur á Djöflaeyju þar sem hann er í fangelsisvist við ömurlegar aðstæður .
Á meðan fer Picquart , sem í byrjun hafði verið sannfærður um sekt Dreyfusar , að efast og kemst loks á þá skoðun að saklaus maður hafi verið sakfelldur .
Hann tekur að berjast fyrir því að réttlætið nái fram að ganga og hinn raunverulegi njósnari verði sóttur til saka , en æðstu menn hersins kæra sig ekki um að sannleikurinn komi í ljós .
" Hvaða máli skiptir að einn gyðingur sé í vist á Djöflaeyju ? " spyr einn þeirra Picquart .
Robert Harris er þekktur breskur spennusagnahöfundur , skrifaði meðal annars metsölubækurnar Föðurland ( en þar hefur Adolf Hitler unnið seinni heimsstyrjöldina ) og Pompeii .
Officer and a Spy fékk frábæra dóma í heimalandinu og rataði á lista helstu stórblaða yfir bestu bækur ársins .
Í bókinni fylgir Harris Dreyfusmálinu mjög nákvæmlega og nær allar persónur bókarinnar eru byggðar á raunverulegum persónum og sömuleiðis er atburðum að mestu fylgt , en um leið verður lesandinn vitanlega að hafa í huga að hann er að lesa skáldverk þar sem höfundur tekur sér ákveðið frelsi .
Bókin er spennandi , afar fróðleg og sneisafull af áhugaverðum persónum , þar á meðal er rithöfundurinn Emile Zola sem beitti sér mjög í Dreyfus-málinu , George Clémenceau sem var vinur Picquarts og varð forsætisráðherra , og Pauline hin gifta ástkona Picquarts kemur mjög við sögu í bókinni .
Barátta Picquarts er aðdáunarverð en leynilögreglan fylgdist með honum og líf hans var jafnvel í hættu .
Bók sem er sannarlega þess virði að lesa .
