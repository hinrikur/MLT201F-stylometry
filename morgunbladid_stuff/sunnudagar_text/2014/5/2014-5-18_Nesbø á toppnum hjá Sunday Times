Ekki er algengt að norrænir rithöfundar komist ofarlega á metsölulista í Bretlandi en þess finnast þó nokkur dæmi .
Tveir norrænir höfundar eru að vekja þar athygli með bókum sínum .
The Son er nýjasta spennusaga Norðmannsins Jo Nesbø , en hún er í efsta sæti á lista Sunday Times yfir innbundnar bækur og þess má geta að enska útgáfan selst mjög vel hér á landi .
Hin er bók sem nefnist á ensku The Girl who Saved the King of Sweden eftir hinn sænska Jonas Jonasson , en hún komst nýlega í fjórða sæti á kiljulista Sunday Times .
Sú bók kom út á íslensku í fyrra og nefnist Ólæsinginn sem kunni að reikna og seldist gríðarvel , eins og fyrsta bók höfundar , Gamlinginn sem skreið út um gluggann og hvarf .
Nesbø hefur í nokkurn tíma átt góðu gengi að fagna í hinum enskumælandi heimi og Jonasson er að ná þar fótfestu en Gamlinginn vakti þó nokkra athygli í Bretlandi við útkomu og Ólæsinginn siglir í kjölfar þeirra vinsælda .
Þetta góða gengi Jonasar hlýtur að vera honum hvatning til frekari afreka en víst er að margir bíða spenntir eftir næstu skáldsögu hans , sem verður sú þriðja í röðinni .
