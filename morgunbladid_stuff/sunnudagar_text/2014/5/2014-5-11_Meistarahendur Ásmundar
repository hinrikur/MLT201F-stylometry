Á sýningunni " Meistarahendur " sem opnar í Ásmundarsafni við Sigtún í dag , laugardag klukkan 16 , getur að líta verk sem spanna allan feril Ásmundar Sveinssonar ( 1893-1982 ) og sýna vel þróunina sem varð á löngum og gifturíkum ferli hans .
Meðal verkanna á sýningunni er sveinsstykki Ásmundar , útskorinn stóll frá námsárum hans 1915 til 1919 hjá Ríkarði Jónssyni , sem þykir tæknilega afar vel útfærður og fáir hafa séð .
Í náminu lærði Ásmundur frumatriði í dráttlist og hefðbundin handbrögð í tréskurði .
Þá eru einnig sýndar höggmyndir sem Ásmundur gerði síðar sem nemandi við sænska myndlistarakademíið .
Þá getur að líta hin stórbrotnu meistaraverk , sem hann gerði kominn heim frá námi , þar sem hann hyllir íslenska alþýðu , sagnir og náttúru , og loks er á sýningunni fjöldi abstraktverka sem listamaðurinn vann á síðustu áratugum ævi sinnar .
Ásmundur Sveinsson var einn helsti frumkvöðull íslenskrar höggmyndalistar og sótti innblástur fyrst og fremst í íslenska náttúru og bókmenntir , en einnig í sögu þjóðarinnar .
En þótt myndefni hans hafi verið þjóðleg , þá tileinkaði hann sér engu að síður meginstrauma alþjóðlegrar listsköpunar eins og ekkert stæði honum nær og gaf henni um leið íslenskt yfirbragð – íslenskt inntak .
