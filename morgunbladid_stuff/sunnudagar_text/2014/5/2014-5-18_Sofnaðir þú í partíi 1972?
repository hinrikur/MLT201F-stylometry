Ég óttast mest þessa dagana að ég verði eins og gamli maðurinn sem fékk pláss á Hrafnistu 1992 og mætti alveg flottastur inn á heimilið í útvíðum brúnum pólíester-jakkafötum , með yfirvaraskegg , svolítið sítt hár , greitt yfir skallann og með skyrtuna opna niður á nafla .
Í barminum var hann með merki og á því stóð " Jesus is the Lord " .
Í hvert skipti sem ég rakst á hann á göngum Hrafnistu ( ég vann í garðinum ) hugsaði ég með mér að hann liti út fyrir að hafa sofnað í partíi 1972 og verið að vakna .
Þegar ég horfi til baka hefði maðurinn í pólíester-jakkafötunum getað verið einn af genginu í kvikmyndinni American Hustle sem frumsýnd var á síðasta ári og var tilnefnd til Óskarsverðlauna .
Hvað maðurinn var að gera þarna á dvalarheimilinu Hrafnistu sér til dægrastyttingar verður ekki farið út í hér .
Þótt ég væri ekki mjög vel sigld á þessum árum áttaði ég mig á því að hann kynni líklega að lifa lífinu og væri að lifa því til fulls .
Í myndinni American Hustle eru kjólar Diane Von Furstenberg áberandi en Amy Adams var ekki bara í bundnum kjólum frá tískuhönnuðinum heldur svoleiðis í loðfeldum , með risastór sólgleraugu , í flegnum skyrtum sem gyrtar voru ofan í útvíðar buxur eða pils , í ljósum rykfrökkum eða kápum og í pallíettukjólum .
Auk þess var hún með Chanel-tösku sem er eitthvað sem flestar konur með mikinn tískuáhuga dreymir um að eignast .
Ég meina ...
sumir fjárfesta í listaverkum meðan aðrir kaupa töskur ...
Þetta er bara beisik ! Hárið á Amy Adams alltaf svipað , krullað með krullujárni og allt rúllað inn ( nema í einni senunni – þá var hún með spólupermanett ) .
Að rúlla hárið inn lyftir því fallega frá rótinni og gerir krullurnar svolítið stríðsáralegar en samt með áttunda áratugstvisti .
Þær sem eru svolítið að vinna með krullujárnið eins og undirrituð vita um hvað ég er að tala .
Það kemur nefnilega allt annað útlit ef kvenpeningurinn krullar inn – ekki út ! Það verður aðeins vandaðra og stundum þurfa konur nauðsynlega á því að halda að spila svolítið með útlitið og láta líta út fyrir að þær séu saklausari en þær eru í raunveruleikanum .
Svo var það förðunin .
Þar var glansinn í forgrunni – sjæní húð og rústrautt gloss við sanseruð augnlok og mjög daufan appelsínugulan kinnalit .
Einhvern veginn náði búningahönnuður myndarinnar að fanga stemningu áttunda áratugarins á svo sjarmerandi hátt að ósjálfrátt var mann farið að langa í allt sem Adams klæddist í myndinni .
Sem mikill aðdáandi ekta ljósra Burberry-kápa og stórra sólgleraugna þá óttast ég það að ég muni festast í þessu tímabili líkt og vinur minn af Hrafnistu .
Nenniði að pikka í mig ef ég verð ennþá að krulla svona á mér hárið þegar ég verð komin í þjónustuíbúð og ennþá í Burberry-kápunni ? Það sem kemur eiginlega langverst út fyrir mig er að mér er eiginlega farið að finnast svolítið varið í svona feita gæja í útvíðum buxum með skegg og greitt yfir skallann .
Ég veit ekki á hvaða stað maður er kominn með líf sitt þegar þetta liggur svona ljóst fyrir .
Og þá má alveg spyrja sig að hvort ég þurfi að hringja upp í Víðidal og panta lógun ? Konur með þennan smekk mega eiginlega ekki lifa ...
martamaria@mbl.is 