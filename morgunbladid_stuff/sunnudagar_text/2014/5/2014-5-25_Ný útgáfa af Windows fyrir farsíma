Flestir telja eflaust að símamarkaðurinn sé kominn í nokkuð fastar skorður ; Android og iOs verði ráðandi stýrikerfi og aðrir eigi enga möguleika .
Undanfarið hefur þó farsímakerfi Microsoft , Windwos Phone , sótt í sig veðrið og ný útgáfa , 8.1 , sýnir að Microsoft ætlar að sækja fram af fullum krafti .
Þó uppfærslan virðist ekki mikil á pappírnum , úr 8.0 í 8.1 , kemur fljótlega í ljós að hún er umtalsverð , svo mikil reyndar að réttara hefði verið að nota útgáfunúmerið 8.5 eða jafnvel 9.0 – það segir sitt að á yfirliti yfir Windows Phone-stýrikerfið fara níu blaðsíður í að telja upp það sem er nýtt í 8.1. Ein helsta skrautfjöður Windows-síma hefur verið það sem Microsoft kallar lifandi flísar , en það eru reitir á upphafsskjá sem endurnýja sig eftir því sem upplýsingar berast .
Þannig sýnir Facebook-flísin nýjustu uppfærslur , hægt er að hafa reit sem streymir nýjum fréttum , annan fyrir tölvupóst eða dagbók og svo má telja .
Það er því nóg að líta aðeins á skjáinn til að fá yfirlit yfir það helsta sem maður vill fylgjast með á annað borð .
Til eru viðbætur fyrir Android-síma sem gera þetta kleift að nokkru leyti , en ég hef ekki séð það eins vel gert og í Windows-farsímum .
Í 8.1 uppfærslunni bætist það við að hægt er að setja á skjáinn reit fyrir vefsíður sem uppfærast þá eftir því sem þær eru uppfærðar .
Upplýsingaflísar með vefsíðum eru knúnar af vafra , Internet Explorer , en símaútgáfa hans er nú komin í útgáfu 11.0. Viðbætur í honum eru meðal annars svonefndur einkagluggi , sérstök stilling til að draga úr gagnamagni sem sótt er ( færri myndir sóttar , auglýsingum sleppt og aðeins sóttur sá hluti síðunnar sem skoðaður er ) , samstilling mili tækja ( vafrasaga og kökur fylgja frá borðtölvu í síma eða spjaldtölvu og öfugt ) , sérstakur leshamur fyrir vefsíður sem henta illa í farsíma og raddstýring með Cortana ( meira um það hér fyrir neðan ) .
Með Windows 8.1 fylgir betaútgáfa af þjónustu sem Microsoft kallar Cortana ( eftir samnefndri persónu í Halo-leikjunum ) .
Ef kveikt er á Cortana ( sem er ekki til fyrir íslensku sem stendur ) þá kemur hún í stað Bing sem leitarvél og safnar að auki upplýsingum um notandann eftir því sem hann notar símann .
Eftir því sem hún lærir meira nýtist hún betur , velur til að mynda fréttir og ábendingar sem falla að smekk og áhugamálum , en það er líka hægt að láta hana gera sitthvað eins og að minna mann á eitthvað tiltekið þegar maður er í tiltekinni verslun , eða á tilteknum stað .
Líka má láta Cortana hætta að taka við símtölum á tilteknum tíma , en það má líka búa svo um hnútana að hringi einhver tvívegis innan þriggja mínútna þá nái símtalið í gegn og svo má líka stilla Cortana svo að sá sem hringir fær SMS með lykilorði sem hann getur sent til að ná sambandi ef erindið er áríðandi .
Cortana svipar til Google Now að því leyti að hún sankar að sér upplýsingum eftir notkun sem þjónustan telur mikilvægar eða markverðar .
Þær birtast svo í minnisblokk Cortana og hægt að sýsla með þær þar , ef vill , og gera forritið fullkomnara fyrir vikið .
Fín viðbót , en kostar smá tilfæringar að koma henni í gang hér .
Önnur gagnleg nýjung er það sem kallast Wi-Fi Sense , en þá tengist síminn sjálfkrafa ef hann finnur opið þráðlaust net og gefur upp nafn , netfang eða símanúmer ef þess er krafist .
Skemmtilegur snúningur á þessu er að hægt er að deila aðganginum , þ.e. þegar síminn hefur tengst tilteknu þráðlausu neti er hægt að deila þeim aðgangi með félögum sem eru með síma sem keyrir á Windows 8.1. Fjölmargt fleira má telja sem gerir Windows-síma þægilegri í notkun , en eftir að hafa notað ýmsar útgáfur af Windows fyrir síma finnst mér þessi útgáfa vera sú þægilegasta til þessa og sú sem auðveldast er að ná tökum á ; það mætti lýsa því svo að Microsoft þvingi ekki lengur notendur til að laga sig að stýrikerfinu , heldur lagar stýrikerfið sig að notandanum .
Eitt af því sem gert hefur Microsoft / Nokia erfitt fyrir á símamarkaði er að ýmis vinsæl forrit hafa ekki verið til fyrir stýrikerfið .
Þar hefur þó mikið áunnist og er reyndar svo komið að fólk kvartar helst yfir því að tiltekna leiki vanti , sem eru þó sumir mikilvægir ( Candy Crush Saga ) en líka sakna margir Snapchat .
Árni Matthíasson 