Lampamagnarar voru stórir og þungir , en þótt smáramagnararnir hafi verið minni voru þeir líka þungir þar sem orkutapið í þeim var svo mikið – allt að 80% af rafmagninu sem þeir tóku til sín breyttist í hita og því þurfti stórar ( og þungar ) kæligrindur .
Tæknin breytti þessu þó með tímanum , A-flokks magnarar eyddu mestu , B-flokks minna og AB-flokks enn minna ( A og B vísar ekki til gæða ) .
C-flokks magnarar eru líka til en ekki notaðir í hljómtækjum , en það eru aftur á móti D-flokks magnarar og skila bestu rafmagnsnýtingu og þurfa minnsta kælingu .
Gallinn við D-flokks magnara , og býsna alvarlegur galli fyrir þá sem dálæti hafa á tónlist , er að þeir skila ekki sérstaklega góðum hljómi og alla jafna ekki notaðir nema í tækjum þar sem orkunotkun skiptir meira máli en hljómgæði , eins og til að mynda í spilastokkum og farsímum ( sem skýrir að hluta hvers vegna aldrei fæst almennilegur hljómur úr spilastokki ) .
Fyrir fimmtán árum sagðist fyrirtækið Tripath Technology hafa fundið svar við þessu og kynnti magnara , sem það kallaði T-flokks magnara – örlítill og sparneytinn en skilaði þó svo góðum hljómi að líkja mætti við mun stærri og dýrari tæki .
Menn tóku þessari uppgötvun fálega þar til þeir heyrðu í mögnurum sem byggðust á magnaraeiningum frá Tripath , TA2020 og TA2024 , en þá fóru þeir líka að gapa , því hljómurinn var einkar góður og í raun ótrúlega góður miðað við magnara sem voru ekki miklu stærri en vindlingapakki .
Að því sögðu þá skáka Tripath-magnarar ekki mun dýrari lampabræðrum sínum , en komast þó merkilega nálægt því .
