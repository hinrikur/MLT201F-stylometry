Ekki er langt síðan skáldsagan Sannleikurinn um mál Harrys Quebert eftir Svisslendinginn Joël Dicker kom út hér á landi í íslenskri þýðingu Friðriks Rafnssonar og fékk mjög góðar viðtökur , enda sérlega skemmtileg spennusaga .
Bókin hefur unnið til franskra bókmenntaverðlauna , var hátt í ár á metsölulista í Frakklandi og hefur komið út í nokkrum löndum , þar á meðal Ítalíu , Spáni , Hollandi og Noregi og fengið mjög góðar viðtökur .
Það er samt ekki fyrr en nýlega sem þessi lofaða metsölubók kom út á ensku og fyrstu bresku dómarnir hafa nú litið dagsins ljós .
Enskir gagnrýnendur eru ekki þeir mildustu í heimi og gagnrýnandi Sunday Times slátrar bókinni , segir hana skelfilega og telur fléttuna sjálfa og stöðugar vendingar ótrúverðugar .
Gagnrýnandi The Guardian er mildari þótt ekki gefi hann mikið fyrir bókmenntagildi verksins , og segir að þar hafi höfundurinn ekkert áhugavert fram að færa .
Hann segir bókina vera spennandi og höfundur uppfylli kröfuna sem gera verði til góðra spennusagna um að þar séu óvæntar vendingar og alls kyns snúningar .
Hann líkir bókinni síðan við bækur bandaríska spennusagnahöfundarins Harlan Coben .
