Í Hafnarhúsinu stendur yfir samsýning útskriftarnema Listaháskóla íslands .
Vöruhönnunardeildin sýnir áhugaverð verkefni þar sem nemendur finna nýjar leiðir í efnissköpun .
Sigurborg Selma Karlsdóttir sigurborg@mbl.is Eykur verðmæti plasts " Ég byrjaði á því að kynna mér mér Granda-svæðið og skoða þá starfsemi sem þar fer fram og hugmyndin spratt út frá þeirri rannsókn , " segir Katrín Magnúsdóttir en verkefni hennar byggist á fornri reipagerð .
Katrín nýtti sér ódýra plastpoka og umbreytir þeim í veiðilínu með þekktum handverksaðferðum og þar með er verðmæti plastsins aukið .
Katrín segir Granda-svæðið eiga mikla og verðmæta sögu fiskvinnslu sem lengi hafi mótað umhverfið í kringum hana .
" Verkefnið sýnir ferli þar sem leitast er við að endurvinna á umhverfisvænan hátt spilliefni sem dagar uppi í náttúrunni og skaða lífríkið þar sem þau hafa týnst úr sinni réttu hringrás .
" Ekkert endist að eilífu " Ég vann með svolítið útópískar hugmyndir í verkefninu .
Ég fór að vinna með efni sem er eiginlega ekki neitt .
Mér fannst mjög áhugavert að prófa þá nálgun , " segir Ágústa sem vann með ryk í útskriftarverkefni sínu .
Ágústa segir verkefnið , sem ber heitið Dust , upphafið að nýrri skartgripalínu sem leiðir huga þess sem ber skartgripina að lögmáli umbreytingar og niðurbrots .
" Ég ákvað að gera gull- og silfurskartgripi með rykhjúp en mér fannst áhugavert að vinna með efni sem fólki finnst frekar ógeðslegt og veita því hærri stall .
Ég vildi sjá möguleika í efnum sem ég hélt að hefðu enga möguleika , " segir Ágústa og bætir við að rykhjúpurinn hverfur smám saman , sem er áminning um það að allt er forgengilegt og ekkert endist að eilífu .
" Ryk er efniviður sem telja má táknrænan fyrir eyðingu .
Hann er allt um kring og alls staðar , samsafn smáefnisagna .
Með tímanum eyðist allt , verður að dufti .
Það er í senn af lífrænum og ólífrænum uppruna og stöðugt bætist við .
Allt er ryk en þó felur það í sér það sem ekkert er .
" Endalausir möguleikar í saltinu " Upprunalega spratt hugmyndin upp frá saltlömpum .
Ég fór á Reykhóla og kynnti mér hvernig saltið er búið til þar og það sem mér þótti hvað áhugaverðast var afgangssaltið , hvernig ég gæti nýtt þessa aukaafurð , " segir Thelma Hrund sem hannaði umhverfisvæna sápau úr staðbundnum efnivið frá Reykhólum .
Thelma nýtti sér heita vatnið á Reykhólum á þrjá vegu í útskiftarverkefni sínu við þörungavinnslu , saltgerð og í sápugerð .
" Ég var að reyna að nýta hráefni staðarins eins vel og ég gat og nú er ég komin með vöru sem ég get haldið áfram að vinna í .
Saltið er upphaf vörunnar og mig langar að halda áfram að vinna út frá saltinu og þar eru endalausir möguleikar .
" Salt og þörungar henta vel til sápugerðar .
Saltið er sótthreinsandi og mýkir húðina og þörungarnir eru taldir koma í veg fyrir óæskilega öldrun húðar .
Býr til efnismassa úr svepparótum " Ég er að rækta rætur ostrusvepps .
Með því móti mynda ég efnismassa sem hægt er að nýta sem efnivið í ýmsan iðnað .
Svepparæturnar þurfa næringu til þess að vaxa en ég nýti mér aukaafurðir úr íslenskum iðnaði við ræktunina .
Hálmur , bygg og sag er afskaplega hentugt hráefni .
Hér smita ég bygg af svepparótum og kem þeim fyrir í mótum .
Þar sem ræturnar vaxa og á nokkrum dögum mynda efnismassa sem er síðan þurrkaður og drepinn .
En með því móti hættir hann t.d. að vaxa , harðnar og verður lyktarlaus , " segir Sigurjón sem hannaði verkið Fungi .
Sigurjón segir efnið sérlega sterkt miðað við hversu létt það er , vel eldþolið og einangrandi .
" Ég hafði áhuga á náttúrlegum hráefnum sem hægt er að nýta í fjöldaframleiðslu og byrjaði á að skoða hvernig náttúran endurnýjar sig , þar gegnir sveppurinn mikilvægu hlutverki .
Sveppurinn brýtur niður lífefnasambönd sem eru að visna eins og laufblöð og tré eða bygg og nýtir sem næringu og býr til næringarríkan jarðveg fyrir aðrar plöntur , " segir Sigurjón og bætir við að þannig endurnýjar sveppurinn náttúruna að vissu leyti .
Svepparætur vaxa hratt og dreifa sér víða , þessi virkni sveppsins er ein af undirstöðum hringrásar í náttúrunni og er framleiðsluaðferðin við gerð efnisins innblásin af þessari hringrás sveppa .
Býr til lífrænan efnivið " Ég er að reyna að nýta íslenskan grisjunarvið sem fer mjög gjarnan til spillis á Íslandi og er ekki nýttur í neitt nema salla og sag , sem fer undir búfénað og ég nýti sallann , " segir Björk sem blandar viðarsalla saman við lífrænt plast og býr til efnivið sem hægt er að nýta á marga vegu .
Efnið er algerlega lífrænt og eyðist upp í náttúrunni .
Björk segir mikið af greinum og viði falla til við grisjun skóga sem er erfitt að nýta öðruvísi en að kurla niður í viðarsalla .
" Á þetta sérstaklega við um íslenska skóga þar sem lítið hlutfall nýtist í viðarborð eða aðrar nothæfar einingar .
" Björk segir ekki einungis íblöndunarefnin umhverfisvæn heldur er viðarsallinn unninn með því að nota innlenda vistvæna orkugjafa .
Matvara úr lirfum " Verkefnið snýst um hringrás í framleiðslu .
Eitt af lykilatriðunum er að það verði ekki til neinar aukaafurðir í framleiðslunni , " segir Búi Bjarmar sem nýtir lífrænan úrgang í verki sínu Flugnagerðinni .
Búi nýtir þá afskurð úr fiskverksmiðjum eða lífrænan úrgang frá heimilum til þess að fæða lirfur sem síðan vaxa og verða að lirfukjöti sem er fullt af prótíni og fitu .
Lirfukjötið nýtir Búi til þess að búa til matvöru sem er hugsuð fyrir íslenskt samfélag og er unnin í lirfukæfu og lirfufars .
Skítur lirfanna er einnig fullur af næringu og hann má nota sem áburð fyrir plöntur .
" Ég er að reyna að rækta lirfur við íslenskar aðstæður .
Það er von mín að allir átti sig á mikilvægi sjálfbærrar framleiðslu .
Að öðrum kosti erum við ófær um að lifa innan þess ramma sem náttúran gefur .
Verkefnið er innblásið af ábendingum Sameinuðu þjóðanna um vistvæn matvæli fyrir hinn vestræna heim .
" 