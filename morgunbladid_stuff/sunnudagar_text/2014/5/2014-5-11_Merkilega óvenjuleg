Óhætt er að segja að Canon hafi komið mörgum á óvart með Legria mini X-myndavélinni , enda er hún talsvert frábrugðin þeim vélum sem Canon er þekktast fyrir , bæði í útliti og notkun .
Óvenjulegt útlitið sjá menn á meðfylgjandi mynd , en notkunin er ekki síður merkileg því ég man ekki eftir eins einföldu og augljósu notendaviðmóti frá Canon – um leið og maður fer að nota vélina kann maður á hana .
Kveikt er á vélinni á hliðinni og þá smellur lok frá linsunni og kviknar á skjánum .
Á honum birtast upplýsingar um stillingar á vélinni svo að maður þarf ekki að rýna í valmyndir .
Síðan er það ekkert nema að kveikja á upptöku með hnappi á vinstri hlið vélarinnar , nú eða taka myndir eftir því hvaða stilling er á henni .
Vélin er ekki nema 160 g að þyngd og fer vel í vasa því hún er ekki nema 96 mm að þykkt .
Skjárinn á bakinu er 2,7 " og þó að á honum sé ekki nema 230.000 dílar er hann samt býsna góður .
Umfjöllun um Legria mini X hefur mikið gengið út á það að nú sé komin á markað vél sem sé sérhönnuð fyrir þá sem eru að taka myndir af sjálfum sér , vídeó " selfie " , enda er það sáraeinfalt , því hægt er að snúa skjánum á vélinni 180 gráður svo að maður sjái myndina þó að maður sé framan við lisnuna .
Þetta er náttúrlega snilldarlausn fyrir þá sem eru til að mynda að taka upp vídeóblogg , senda einhverjum kveðju eða bara mynda uppáhaldið .
Að því sögðu þá þetta fyrst og fremst þrælskemmtileg vídeóvél sem státar að auki af afbragðs hljóðupptöku , sem er oftar en ekki Akkilesarhæll smærri vídeóvéla .
Almennilegt hljóð hefur væntanlega vakað fyrir tveimur tökumönnum sem birtust með Legria-vélar á tónleikum sem ég hélt á heimili mínu fyrir stuttu , enda er það alla jafna frekar þolanleg en gott í svo litlum vélum .
Hljóðskráin er líka geymd óþjöppuð og hægt að fínstilla vel fyrir upptöku .
Þar sem ég hafði vélina bara stuttan tíma náði ég ekki að prófa hana út í hörgul , en tók eftir því hvað hljóð í henni var gott og mun betra en í sambærilegum vélum sem ég hef prófað .
Vídeóupptaka er 1080/25p eða 1080/50i á MP4-sniði , en hún getur líka streymt myndskeiðum með upplausninni 640 x 360 25p .
Það er líka hægt að nota hana sem myndavél og skilar hún 12 MP JPG-myndum .
