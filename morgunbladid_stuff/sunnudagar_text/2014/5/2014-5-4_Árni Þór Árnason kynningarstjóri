Sé ég neyddur til að svara því hver uppáhaldsbókin mín sé segi ég yfirleitt Plágan eftir Albert Camus eða 1984 eftir George Orwell .
Reyndar eru bara örfá ár síðan ég las Pláguna fyrst en þetta er algjörlega mögnuð bók um borg í heljargreipum .
Ég þarf að passa mig á því hvenær ég les 1984 því mig langar helst að liggja undir sæng og örvænta í viku þegar ég klára .
Fear and Loathing in Las Vegas , eftir Hunter S. Thompson inniheldur líklega einn besta upphafskafla bókmenntanna .
Þegar minnst er á góða upphafskafla má ekki gleyma Skugga-Baldri eftir Sjón en aðalsmerki þeirra beggja þykir mér vera hversu vel þær eru skrifaðar .
Nýlendubókmenntir heilluðu mig þegar ég byrjaði í bókmenntafræðinni og ætli tvær þeirra bestu séu ekki Things Fall Apart eftir Chinua Achebe og Fantasia eftir Assia Djebar .
Hringadróttinssaga átti huga minn allan í nokkur ár sem unglingur og ég las allt sem ég komst í tengt henni og auðvitað bækurnar þrjár aftur og aftur og aftur .
Þýðing Þorsteins Thorarensen er sömuleiðis líklega besta þýðing sem ég hef lesið .
Svo þegar ég byrjaði í menntaskóla og lærði Völuspá fann ég loksins verk sem mér fannst jafnast á við Hringadróttinssögu í epík og gleypti hana í mig .
Ekki má gleyma myndasögunum en ég hugsa að ég hefði aldrei lært að meta bókmenntir nema vegna þeirra .
Maus eftir Art Spiegelman er líklega sú bók sem ég hef stúderað mest enda bæði efnisleg og sjónræn frásögn stórbrotin .
Ég get síðan ómögulega gert upp á milli bóka Alan Moore .
From Hell , Watchmen og Swamp Thing serían eru bækur sem mér þykir ógurlega vænt um .
Persepolis eftir Marjane Satrapi fer sömuleiðis í þann flokk .
