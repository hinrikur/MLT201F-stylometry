Fulltrúar Samtaka móðurmálskennara veittu á dögunum aðstandendum þáttarins Orðbragð á RÚV viðurkenningu fyrir framlag þeirra til eflingar íslensks máls og ritlistar .
Kennurum þykir sem tekist hafi að skapa skemmtilegan sjónvarpsþátt sem höfðaði til allra aldurshópa .
Fjallað hafi verið um íslenskuna þannig að sýnt hafi verið fram á að enn sé lífsmagn í tungumálinu , eins og komist er að orði .
" Efnistök þáttastjórnenda vitna jafnt um ást á málinu sem um færni í meðferð þess í nútímalegu samhengi , " segir í tilkynningu .
Það var Brynja Þorgeirsdóttir , einn umsjónarmanna þáttarins , sem veitti viðurkenningunni viðtöku .
Í byrjun maí veittu Samtök móðurmálskennara síðan svokallaða Laxnessfjöður sem er viðurkenning fyrir framúrskarandi ritlistarverkefni í 9. bekk grunnskóla .
Skólar á Suðurnesjum tóku þátt í átaksverkefni þar sem nemendur voru hvattir til að skapa í rituðu máli og fengu þeir fjöðrina góðu sem viðurkenningu fyrir góðan árangur í verkefninu .
sbs@mbl.is 