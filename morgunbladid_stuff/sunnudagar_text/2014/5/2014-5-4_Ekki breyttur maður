Pétur Jóhann Sigfússon , leikari og skemmtikraftur , er kominn í nýtt hlutverk sem þáttastjórnandi .
Hann stýrir tæplega klukkutímalöngum spjallþætti , sem heitir einfaldlega Pétur Jóhann , og sýndur er á sjónvarpsstöðinni Bravó á mánudagskvöldum til fimmtudagskvölds .
Öllu starfsfólki félagsins var sagt upp nú nýlega en Pétur Jóhann heldur ró sinni , enda verða ekki breytingar á högum hans og þátturinn verður áfram á dagskrá stöðvarinnar .
" Það er ekki verið að skella í lás .
Bravó og Mikligarður halda áfram en mér skilst að verið sé að leita nýs hlutafjár , " segir Pétur Jóhann .
" Það að vera með spjallþátt í sjónvarpi er í eðli sínu óvissa .
Maður getur aldrei gengið að neinu vísu með hversu lengi hann lifir .
Sem skemmtikraftur er það undantekning að menn séu í fastri vinnu .
Stjórnendur eru bjartsýnir á að það takist að fá nýtt hlutafé og ég er bjartsýnismaður að eðlisfari .
" Hvernig finnst þér að vinna sem spjallþáttastjórnandi ? " Þessi þáttur á hug minn allan og fátt annað kemst að .
Það erum við Þórður Helgi Þórðarson , félagi minn , sem sjáum um vinnuna og þurfum að útfæra hugmyndir okkar eins fljótt og mögulegt er og með eins lítilli fyrirhöfn og hægt er og ekki má fara mikill tími í það .
Uppleggið er eins og við þekkjum erlendis frá þar sem spjallþættir eins og þessi eru á hverju kvöldi og þáttastjórnandinn drepur tímann með gamansögum og sprelli þar til gesturinn kemur .
Erlendis eru nokkrir gestir í hverjum þætti en við erum yfirleitt bara með einn og engir áhorfendur eru í sal .
Þátturinn byrjar kl. hálfellefu á kvöldin , á tíma þar sem margir sjónvarpsáhorfendur eru að flakka milli stöðva og vilja örugglega margir staldra við þátt eins og þennan .
Fyrr um kvöldið hafa fréttatímarnir einokað dagskrána og þar er manni sagt að það sé fremur leiðinlegt og vonlaust að búa á þessu landi , þannig að þáttur eins og þessi er ágætt mótvægi við þær fréttir .
" Eins og sálfræðimeðferð Er einhver erlendur spjallþáttastjórnandi sem þú lítur til við gerð þessara þátta ? " Ég hef verið aðdáandi erlendra spjallþátta í mjög langan tíma og Letterman hefur alltaf verið í sérlegu uppáhaldi hjá mér .
Ég fylgist líka ágætlega með mönnum eins og Jimmy Fallon , Jimmy Kimmel og fleirum .
Þessi þáttur er allt öðruvísi en allt annað sem ég hef gert .
Það er sama hvort ég er að leika Ólaf Ragnar í Næturvaktinni eða einhverja aðra persónu , um leið er ég kominn með gervi sem ég get hengt mig á .
Í þessum spjallþætti er ég ekki með neitt haldreipi og er bara ég sjálfur .
Ég tala um hluti sem eru að gerast í lífi mínu og það er alveg nýtt fyrir mig að opna mig þannig .
Þetta er dálítið eins og sálfræðimeðferð .
" Hvernig stóð á því að þú byrjaðir í skemmtanabransanum ? " Ég byrjaði í skemmtanabransanum árið 1999 , eftir að hafa starfað í Byggingavöruverslun Kópavogs frá árinu 1992 , tók ég þátt í keppninni Fyndnasti maður Íslands og eftir að hafa unnið þá keppni réð ég mig til Íslenska útvarpsfélagsins og var hjá því þar til núna að ég er kominn til Stórveldisins .
" Hvenær uppgötvaðir þú að þú værir fyndinn ? " Ég veit ekki hvort ég er búinn að uppgötva það .
Vinir og vandamenn voru mjög iðnir við að segja mér hvað ég ætti gott með að koma frá mér gamansömum reynslusögum af sjálfum mér og þegar við vinirnir hittumst þá var ég yfirleitt sögumaður kvöldsins .
Á þessum árum var uppistand að hefjast á Íslandi og ég var hvattur til að reyna fyrir mér þar .
Því oftar sem ég var hvattur því meir langaði mig til að láta á þetta reyna .
Ég tók því þátt í keppninni Fyndnasti maður Íslands árið 1999 og sigraði .
Ég hafði reyndar reynt áður að skemmta opinberlega .
Þá hafði ég séð auglýsingu um uppistand Steins Ármanns .
Ég var í pásu frá byggingavöruversluninni og vann við að keyra út bjór og þar á meðal á staðinn þar sem Steinn Ármann átti að skemmta í Hafnarfirði .
Ég kom með bjórkassa inn í salinn og þar var Steinn Ármann staddur og ég spurði hvort ég mætti ekki hita upp fyrir hann .
Hann sagði að ég mætti gera það .
Ég mætti um kvöldið og hitaði upp og það hló ekki einn einasti maður .
Allir sátu með svip sem gaf til kynna að ég væri eitthvað skrýtinn .
Það var samt gaman að prófa .
Ég fór í keppnina Fyndnasti maður Íslands vegna þess að mig langaði til að vita hvort einhverjum öðrum en fólkinu sem stóð mér nærri þætti ég fyndinn .
Þar sem ég stóð uppi á sviði og allir hlógu þá gerðist eitthvað innra með mér sem heldur mér ennþá í þessu starfi .
Ég fæ alltaf mjög mikið út úr því að standa á sviði og sjá áhorfendur hlæja .
Það fyllir mig mikilli sælutilfinningu .
" Gæti orðið góður stjórnmálamaður Þú lékst í hinum rómuðu Vaktaseríum með Jóni Gnarr og öðru hæfileikafólki .
Hvernig var að vinna með Jóni og varstu ekkert smeykur við að hann myndi skyggja á þig ? " Það var frábært að vinna með Jóni enda höfðum við svipaða nálgun á verkefnið .
Jón er ekki leikari sem leggur upp úr því að skyggja á aðra leikara og ég held að ég sé alveg eins að því leyti .
Mér fannst mikilvægast , eins og alltaf , að skila góðu dagsverki .
Það er sama hvort ég er að mæta í byggingavöruverslunina eða vinna við Vaktaseríurnar eða eitthvað annað , markmiðið er alltaf að reyna að gera yfirmanninn ánægðan .
" Vissuð þið þegar þið gerðuð fyrstu Vaktaseríuna að þið mynduð slá í gegn ? " Sjálfir vorum sannfærðir um að þættirnir væru snilld , það var bara spurning hvort einhver yrði sammála okkur .
Þegar við vorum að vinna að þáttunum bjóst Jón alveg eins við að þættirnir fengju svipuð viðbrögð og Fóstbræðraþættirnir , en ýmsir reiddust yfir þeim og fannst þeir ósmekklegir .
Viðbrögðin við Vaktaseríunum voru mjög lofsamleg sem var ánægjulegt .
" Kom þér á óvart að Jón Gnarr skyldi fara út í pólitík og verða borgarstjóri ? " Nei , það kom mér ekki á óvart .
Þegar ég kynntist Jóni tók ég eftir því að hann hafði mjög sterkar skoðanir á pólitík og þjóðfélagsmálum þar sem honum fannst umræðan vera á of leiðinlegum og neikvæðum nótum .
Hann er ekki maður sem er hrifinn af skotgrafahernaði í pólitík .
Það kom mér ekki á óvart að hann varð borgarstjóri og það kom mér heldur ekki á óvart að hann skyldi ákveða að hætta .
Jón er maður sem hefur brennandi áhuga á hlutum í ákveðinn tíma , en finnur sér síðan ný verkefni sem eiga hug hans allan .
" Hefur þú áhuga á stjórnmálum ? " Ég fylgist með pólitík eins og hver annar þegn í þessu landi en hef ekkert viljað beita mér þar .
Jón hefur stundum sagt við mig : " Það væri flott ef þú værir bæjarstjóri í Hafnarfirði og ég borgarstjóri í Reykjavík .
" Og það er rétt hjá honum , það væri gaman .
Góður stjórnmálamaður þarf að vera góður leikari og stjórnmálamennirnir okkar eru ekki góðir leikarar .
Þess vegna gæti ég orðið nokkuð góður stjórnmálamaður , allavega sæmilegur .
" Kveðja til Davíðs Þú ert landsþekktur , verðurðu fyrir ónæði frá fólki vegna þess ? " Ég fæ jákvæða athygli sem ég get ekki annað en verið ánægður með .
Á ólíklegustu stöðum kemur fólk til mín til að lýsa yfir ánægju eða óánægju með eitthvað sem ég hef gert og ég læt það ekki trufla mig .
Þegar öllu er á botninn hvolft þá valdi ég mér þetta starf sjálfur .
Þegar maður tekur ákvörðun um að feta ákveðinn veg þá verður maður að vera til í að taka slaginn og því fylgja bæði kostir og gallar .
" Hvernig er einkalífið ? " Ég reyni að halda einkalífinu utan fjölmiðla .
Við Sigrún Halldórsdóttir höfum verið trúlofuð mjög lengi og ég þarf að fara að taka sambandið á næsta stig .
Við eigum saman tveggja og hálfs árs strák og ég á eina stelpu úr fyrra sambandi og hún eina , báðar eru þær fimmtán ára og þeim semur mjög vel .
" Hefurðu hugsað um það hvernig líf þitt væri ef þú værir enn að vinna í byggingavöruversluninni ? " Lífið væri ekki mikið öðruvísi því ég held að ég sé ekki mikið breyttur maður .
Í byggingavöruversluninni gerði ég mikið af því að stytta mér stundir með glensi og gríni og þar lauk vinnudeginum klukkan sex en núna skemmti ég mikið á kvöldin og um helgar , sérstaklega á vetrum .
Ef hægt er reyni ég að láta vinnudeginum ljúka klukkan sex og svara til dæmis lítið í síma eftir þann tíma , nema um sé að ræða þá nánustu .
Vinnudegi þarf að ljúka og þegar maður er sinn eigin herra þá þarf maður að ljúka honum sjálfur .
" Er eitthvað sem þú vilt koma að svona í lokin ? " Já , ég bið að heilsa Davíð Oddssyni .
Um daginn kom ég upp í Moggahúsið vegna ákveðins erindis og hitti Óskar Magnússon sem gaf sig á tal við mig .
Ég spurði hann hvort Davíð væri í húsinu og hann spurði hvort ég vildi hitta hann .
" Að sjálfsögðu vil ég hitta Davíð , ég hef bara séð hann í sjónvarpinu , " sagði ég .
Hann vísaði mér á skrifstofu Davíðs og við Davíð spjölluðum örstutt saman .
Ég var í svo mikilli geðshræringu að ég man ekkert um hvað við töluðum .
Það var magnað að hitta hann ! " 