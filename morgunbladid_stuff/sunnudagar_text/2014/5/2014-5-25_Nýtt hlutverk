Hildigunnur Birgisdóttir myndlistarkona á verkið á sjöundu sýningu Myndlistarhátíðar 002 Gallerís sem verður opnuð klukkan 14 í dag , laugardag .
Verkið nefnir Hildigunnur " þúfu [ njálsgata ] barð " .
002 Gallerí er í íbúð og vinnustofu Birgis Sigurðssonar , myndlistarmanns og rafvirkja , að Þúfubarði 17 í Hafnarfirði .
Á sýningunni setur Hildigunnur fram skynjunaræfingu fyrir skynsemina , sem ertir tilvistarstöðvar vitundarinnar , en slíkar æfingar segir hún þroska litróf skynjunarinnar .
Titill sýningarinnar vísar til þess að forláta gólfteppi úr íbúð á Njálsgötu fær nýtt hlutverk í galleríinu við Þúfubarð .
Í verkum sínum beinir Hildigunnur sjónum sínum iðulega að tímanum og sönnunargögnum um hann , og leggur áherslu á fundna hluti , afganga og leifar .
