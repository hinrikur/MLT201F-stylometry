Nýlega voru stofnuð samtök fólks með skjaldkirtilssjúkdóma , ótrúlega algengt fyrirbæri sem fær oft að vaða uppi óáreitt og dregur hægt og örugglega úr lífsgæðum fólks .
Skjaldkirtilstruflun hefur víðtæk áhrif á líkamlega og andlega heilsu fólks og því til mikils að vinna að greina og meðhöndla hana rétt .
Ingibjörg Rósa Björnsdóttir ingibjorgrosa@gmail.com Skjaldkirtilstruflanir hafa margvísleg einkenni sem valda smám saman aukinni vanlíðan og skerða lífsgæði fólks til lengri tíma .
Fæstir gera sér grein fyrir hversu víðtæk áhrif truflun á skjaldkirtlinum hefur á líkamann og líðan okkar og margir eiga erfitt með að lýsa einkennunum fyrir læknum þar sem þeir setja þau ekki öll í samhengi og telja ekki alltaf um eiginleg sjúkdómseinkenni að ræða , heldur kannski bara leti , eigin skapgerðargalla eða sjálfskapað vandamál á borð við rangt mataræði og óreglulegan svefn .
Nú hefur hópur fólks tekið sig til og stofnað samtökin Skjöldur , félag um skjaldkirtilssjúkdóma , með það markmið að fræða almenning og heilbrigðisstéttina um þessa lúmsku sjúkdóma .
" Skjaldkirtilstruflanir eru ekki einn sjúkdómur ; sjálfsofnæmissjúkdómar eru þar inni í líka og mismunandi truflanir á skjaldkirtlinum , ofvirkni , vanvirkni og margt fleira .
Ýmislegt bendir til þess að margir séu með ógreind skjaldkirtilsvandamál , eða rangt greindir , og þar af leiðandi ómeðhöndlaðir eða vanmeðhöndlaðir svo það veitir ekki af að halda utan um þennan hóp , " segir Ása Björg Valgeirsdóttir , formaður Skjaldar .
Aðspurð hver þörfin sé fyrir samtök sem einblíni á svo afmarkaða truflun á líkamsstarfseminni bendir Ása Björg á spjallhóp fólks með skjaldkirtilssjúkdóma á samfélagsmiðlinum Facebook .
" Það eru komnir yfir 2.200 meðlimir í spjallhópinn og umræðurnar þar benda til að það þurfi meiri fræðslu , bæði fyrir almenning og heilbrigðisstarfsfólk .
Það sést á umræðunum að margir vita lítið um skjaldkirtilstruflanir , vita ekki einu sinni hvað skjaldkirtillinn gerir eða að það sé yfirhöfuð eitthvað inni í okkur sem heiti skjaldkirtill ! Ég hafði ekki heyrt á hann minnst þegar ég greindist loks með vanvirkan skjaldkirtil árið 2009 ; þá var ég 31 árs og búin að vera með einkenni frá því ég var 15 ára , " segir Ása .
Gleyma að nefna gleymskuna og taka lyf ! Truflun á starfsemi skjaldkirtilsins getur haft mýmörg einkenni og því greinist vandamálið oft ekki fyrr en sjúklingurinn er búinn að finna fyrir vanlíðan í langan tíma og jafnvel fá meðhöndlun við öðrum sjúkdómum , sem hafa svipuð einkenni , s.s. þunglyndi og kvíða .
Einkennin geta verið að koma fram eitt af öðru á löngum tíma en eru svo fjölbreytileg og óræð að fólk leitar oft til nokkurra mismunandi lækna án þess að neinn kveiki á því að samnefnarinn geti verið skjaldkirtillinn , eða röskun á honum .
" Ef fólk væri almennt meðvitaðra um einkenni skjaldkirtilstruflana og algengi þeirra þá myndi það kannski hjálpa okkur sjálfum að tengja punktana .
" Ása Björg nefnir að það séu oftast nánustu vinir og fjölskylda sem ýti við fólki að leita læknis þegar þau taki eftir einkennum og / eða umkvörtunum viðkomandi og því geti hjálpað ef sem flestir hafi einhverja hugmynd um einkenni skjaldkirtilstruflana .
Svona líkt og þegar fólk kemur með vinsamlegar ábendingar til vina og vandamanna um að taka inn lýsi eða láta athuga vítamínskort , vegna þess að þeir hafi tekið eftir ákveðnum einkennum hjá viðkomandi .
" Af því að einkenni skjaldkirtilstruflana eru svo óræð og ótengd þá erum við kannski að nefna eitt og annað umkvörtunarefni við þá sem eru okkur nánastir , án þess að setja það í samhengi .
Við gætum verið að kvarta yfir þreytu og sleni , að neglurnar séu alltaf að brotna , hárið sé orðið líflaust og farið að þynnast og okkur sé alltaf kalt .
Og þeir sem standa okkur næst gætu tekið eftir því hvað við erum orðin gleymin og utan við okkur .
Ef þeir væru meðvitaðir um einkenni skjaldkirtilstruflana gætu þeir mögulega kveikt á perunni og stungið upp á að við létum mæla virkni skjaldkirtilsins .
" Helstu einkennin sem rætt er um í spjallhópnum , segir Ása , eru örþreyta , framtaks- og sinnuleysi , depurð / þunglyndi , þyngdaraukning , lélegar neglur , líflaust hár og hármissir , þurr og gróf húð og útlimakuldi .
" Og eitt af " fyndnu " einkennunum eru mikil andvörp , en þau geta verið merki um skjaldkirtilsóreglu .
" Þá lýsa margir í hópnum nokkurs konar " heilaþoku " þar sem viðkomandi á erfitt með einbeitingu og skammtímaminnið er lélegt .
Gleymskan er mjög algengt vandamál og getur valdið því að skjaldkirtilssjúklingar gleyma að segja lækninum frá ýmsum einkennum og gleyma svo jafnvel að taka hormónalyfið sem á að ráða bót á vandanum ! Félagsskapur og fræðsla Fyrsti fundur samtakanna Skjöldur verður haldinn 26.maí klukkan 19.30 , í sal Sjálfsbjargar í Hátúni 12 .
" Til að byrja með ætlum við að einbeita okkur að því að kynna sjúkdóminn fyrir fólki og fræða það um einkennin .
Innkirtlasérfræðingurinn Finnbogi Karlsson ætlar að vera okkur innan handar með að útbúa fræðsluefni fyrir almenning .
Okkur finnst reyndar líka kominn tími til að endurskoða og uppfæra klínísku vinnureglurnar hér á landi en þær eru frá árinu 2010 og síðan þá hafa komið fram nýjar upplýsingar úr stórum rannsóknum , enda eru fjögur ár í læknavísindum langur tími .
" Eitt af því sem Ása nefnir er að þegar virkni skjaldkirtilsins sé mæld gæti þurft að mæla fleiri en eina tegund hormónanna í blóðinu , sem sé ekki flókið að gera en sé ekki í klínísku vinnureglunum í dag .
En samtökin Skjöldur eiga líka að vera athvarf fyrir þá sem vilja deila reynslu sinni og heyra aðrar hliðar á sjúkdómnum .
" Við viljum að fólk viti að það standi ekki eitt , fleiri geta verið að kljást við sama vandamálið og geta gefið ráð því það er ýmislegt sem hægt er að gera til að bæta líðanina , annað en að taka eingöngu lyf .
" Eins og með svo margt getur mataræði haft áhrif á einkennin , þó mismunandi eftir því hvers kyns skjaldkirtilstruflunin er .
Ása segir marga hafa náð góðum árangri með því að minnka eða útiloka t.d. sojavörur , glúten og mjólkurvörur í fæðunni .
Eins sé mikilvægt að athuga vítamínskort og þá sérstaklega D og B vítamín .
Mest um vert sé að hafa í huga að þar sem einkennin séu svo mörg geti mismunandi úrræði hentað og því sé gott ef fólk geti borið saman bækur sínar á einum stað .
Fyrir frekari upplýsingar er netfang samtakanna skjaldkirtill.is@gmail.com .
Helstu einkenni skjaldkirtilstruflana Ofvirkni : Þreyta og úthaldsleysi eða mæði Kvíði , pirringur – fólk er oft uppstökkt Hitaóþol , fólk svitnar oft mikið og klæðir sig lítið miðað við aðra og árstíma Skjálfti Þyngdartap , þrátt fyrir mjög góða matarlyst Hjartsláttarköst Niðurgangur Vöðvaslappleiki , þreyta Útbrot Bólga á hálsi Þurr augu sem jafnvel geta á stundum orðið útstæð og þá fylgja oft verkir og tvísýni Vanvirkni : Þunglyndi , skapsveiflur og pirringur Síþreyta Lágur líkamshiti ( kuldatilfinning ) Þurrkur í húð , hári og augum Stökkar neglur Svefnleysi Þyngdaraukning Hárlos Lágur blóðþrýstingur Gleymska Stirðleiki í liðamótum Orkuleysi Hægðatregða Minnkandi kynhvöt Miklar tíðablæðingar 