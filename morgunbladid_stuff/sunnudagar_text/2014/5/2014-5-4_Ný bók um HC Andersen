Ný ævisaga danska ævintýraskáldsins HC Andersens er komin út og nefnist Hans Christian Andersen – European Witness .
Höfundur hennar er hinn breski Paul Binding sem er bókmenntagagnrýnandi og rithöfundur og sérfræðingur í skandinavískum bókmenntum .
Hann hefur áður skrifað bækur um rithöfunda eins og Ibsen , Lorca og Robert Louis Stevenson .
Höfundurinn rekur ævi Andersens og rýnir í persónu hans .
Andersen ólst upp við mikla fátækt og varð að fara að vinna fyrir sér ellefu ára gamall og flutti að heiman fjórtán ára .
Hann þótti afar sérkennilegur maður , var barnalegur að ýmsu leyti og áberandi klaufalegur í framkomu og gat verið einstaklega sjálfhverfur .
Frægt varð þegar hann heimsótti Charles Dickens og þóttist ekki skilja að fjölskyldan vildi losna við hann heldur bjó á heimilinu í fimm vikur , en mikil gleði varð meðal Dickens og fjölskyldu þegar skáldið danska kvaddi loks og hélt á braut .
Andersen varð nokkrum sinnum ástfanginn án þess að ástin væri endurgoldin og höfundurinn heldur því fram að hann hafi hræðst kynlíf og verið hreinn sveinn alla ævi .
Aðaláhersla höfundar er þó fremur á verk Andersens en persónu hans og ævi og bókinni lýkur ekki með dauða rithöfundarins heldur á umfjöllun um síðustu söguna sem hann lauk við þremur árum fyrir andlát sitt .
Þótt ævintýraskáldið góða sé þekktast fyrir ævintýri sem enn lifa góðu lífi þá skrifaði Andersen svo ótal margt fleira , eins og leikrit , skáldsögur , ferðabækur og ljóð .
Í þessari nýju bók er sjónum beint að þeim verkum hans sem eru ekki jafn kunn og ævintýrin og fjallað um hlutverk hans og vægi sem evrópskur höfundur .
