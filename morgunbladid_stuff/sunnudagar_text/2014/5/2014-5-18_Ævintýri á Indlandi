Ragnheiður Guðmundsdóttir bjó á Indlandi í hálft ár , nam fjallamennsku og starfaði hjá fyrirtæki sem gerir út á ævintýraferðamennsku í norðurhluta landsins .
Þar kynntist hún kærastanum sínum og saman stefna þau að því að bjóða Íslendingum upp á ævintýraferðir um Indland .
Skapti Hallgrímsson skapti@mbl.is Ragnheiður Guðmundsdóttir kynntist fjallamennsku í björgunarsveitinni Ársæli á Seltjarnarnesi og fékk brennandi áhuga á viðfangsefninu .
Hún starfaði í kjölfarið hjá Íslenskum fjallaleiðsögumönnum og kynntist þar Indverjanum Satyabrata Dan og fór í framhaldinu utan til náms .
Satyabrata Dan hefur klifið alla sjö hæstu tinda heims , farið á bæði norður- og suðurpólinn og klifið Mount Everest nokkrum sinnum .
" Hann vinnur nú sem leiðsögumaður fólks sem gengur á fjöll og benti mér á skólann sem ég fór í , Nehru Institute of Mountaineering , " segir Ragnheiður .
" Þó að ég hefði grunn í fjallamennsku fór ég á grunnnámskeið , sem var í raun framan af upprifjun á því sem ég var þegar búin að læra en svo var líka farið í hluti sem ekki eru kenndir í björgunarsveitinni .
Okkur var til dæmis kennt hvernig hægt er að bjarga sér uppi í fjöllunum með sem minnstan búnað meðferðis .
" Ragnheiður segist ekki vita til þess að annar Íslendingur hafi numið við Nehru-skólann áður .
" Ég hef fundið fyrir ákveðnum fordómum gagnvart svona námi í Asíu og margir halda að þarna sé ekki kennt í samræmi við þá staðla sem við erum vön .
Það er mikill misskilningur og í þennan skóla fara til dæmis flestir Sjerpar sem eru leiðsögumenn sem og aðrir sem vinna í í Himalaya-fjöllunum .
" Ragnheiður segir skólann m.a. rekinn af indverska hernum .
" Aginn var mikill ; mér leið stundum eins og ég væri komin í herinn ! En þarna gafst tækifæri til að ganga upp á fjöll , stunda klettaklifur og ísklifur og fleira ; að upplifa Himalaya-fjöllin , fyrir brot af þeim kostnaði sem þarf að greiða fyrir slíkar ferðir .
" Námskeið í einn mánuð með fullu fæði og öllum búnaði kostaði Ragnheiði 650 dollara , andvirði um 75 þúsund króna .
Að námskeiðinu loknu fékk Ragnheiður vinnu hjá flúðasiglingafyrirtæki .
Þar kynntist hún kærastanum sínum , Ravi , sem er uppalinn við rætur Himalaya .
" Þegar ég byrjaði hjá fyrirtækinu var hann aðalleiðsögumaður og var látinn kenna mér að verða leiðsögumaður í flúðasiglingum .
Ég held reyndar að ég hafi ekki lært neitt rosalega mikið vegna þess að ég var svo upptekin við að vera ástfangin af honum ! " Um svipað leyti kynntist Ragnheiður öðrum manni á kajakhátíð á Ganges fljóti og fékk vinnu hjá honum : við flúðasiglingar í Skagafirði , þar sem hún starfar í sumar .
Heimurinn er ekki stór ! Ragnheiður heldur utan á ný með haustinu , fer í annan skóla og hyggst einnig starfa með Ravi sem hefur komið á fót eigin fyrirtæki – www.royalejourne.com – sem býður upp á ævintýraferðir um norðurhluta Indlands .
" Við stefnum að því að fá Íslendinga út , í samstarfi við Erlu Þórdísi Traustadóttir hjá Fjallhalla sem er nýtt ferðafyrirtæki á Íslandi , og höfðum til þeirra sem vilja ævintýraferðamennsku ; fjallagöngur og flúðasiglingar .
Flestir sem fara til Indlands vilja kynna sér menninguna , sjá fólkið og fallegu litina en ekki virðist mörgum detta í hug að skoða landslagið og náttúruna sem Indland hefur upp á bjóða .
" Mikið er um þesskonar ferðir í Nepal , þar sem finna má fjölda gistiheimila , en því er ekki að heilsa þar sem þau verða starfandi .
" Á Norður-Indlandi er þetta miklu frumstæðara , engin gistiheimili en við munum gista heima hjá venjulegu fólki uppi í fjöllunum .
Það er mjög mikil upplifun .
" 