Almennt hreinlæti þarf að viðhafa við alla matargerð og skiptir þá ekki máli hvort við eldum aðeins ofan í okkur sjálf eða fyrir alla fjölskylduna eða fleiri .
Sýkla er víða að finna og hættan á að matvæli innihaldi sýkla er því alltaf fyrir hendi .
Þess vegna er ekki nóg að þvo hendurnar bara áður en við meðhöndlum matvæli heldur þarf einnig að þvo sér milli þess sem ólíkur matur er meðhöndlaður .
Þá á ekki að þurfa að segja fólki að þvo sér um hendurnar eftir salernisferðir .
Þegar unnið er með alifuglakjöt og annað hrátt kjöt þarf að passa það sérstaklega að kjötið og áhöldin sem notuð eru , hvort sem það eru skurðarbretti eða hnífar , komist ekki í snertingu við annað hráefni .
Þetta á líka við um geymslu matvæla og þarf að passa það sérstaklega að hrátt kjöt og alifuglakjöt komist ekki í snertingu við aðrar vörur t.d. grænmeti .
Halda þarf áhöldum og eldhúsborði hreinu ef koma á í veg fyrir að sjúkdómavaldandi bakteríur flytjist úr hráum mat yfir í tilbúinn mat .
Þetta á líka við þegar matur er grillaður en aldrei skal nota sama disk undir hráa kjötið þegar það er borið út í grill og tilbúið kjöt eða annan mat af grillinu nema diskurinn sé vel þveginn á milli .
Borðtuskan getur hæglega breyst í bakteríubæli .
Því þarf að þvo hana reglulega í a.m.k. 60° heitu vatni eða leggja í klór og aldrei á að nota hana á gólfið .
