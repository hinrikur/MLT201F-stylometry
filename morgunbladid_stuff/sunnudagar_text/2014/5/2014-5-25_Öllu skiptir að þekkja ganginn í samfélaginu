" Fréttirnar eru þar sem fólkið er .
Og eftir því sem bæir verða stærri og fjölmennari gerist fleira sem vert er að fjölmiðlar greini frá , " segir Þröstur Ernir Viðarsson á Akureyri .
Hann er nýráðinn ritstjóri Vikudags , annars tveggja bæjarblaða sem gefin eru út nyrðra .
Þröstur hefur frá árinu 2008 verið blaðamaður á Vikudegi .
Síðastliðin tvö ár hafa þeir unnið saman , Þröstur og Karl Eskil Pálsson ritstjóri , sem nú snýr til fyrri starfa sem fréttamaður á Ríkisútvarpinu .
Alltaf að leita frétta Að upplagi er Þröstur Bolvíkingur en flutti norður árið 2007 til að nema fjölmiðlun og félagsvísindi við Háskólann á Akureyri .
" Ég hef fyrir löngu fest rætur hér í bænum og þekki bæði fólkið og ganginn í samfélaginu sem skiptir öllu í svona starfi .
Og ómeðvitað er maður alltaf að leita frétta , slíkt býr einfaldlega í eðli starfsins , " segir Þröstur .
Bætir við að á Vikudegi séu sannarlega sagðar harðar fréttir en hins vegar hafi verið tekin sú ákvörðun að auka vægi mannlífsefnis og viðtala enn frekar .
" Viðtalið við Akureyringinn Baldur Zóphaníasson , leikstjóra stórmyndarinnar Vonarstrætis , sem við birtum í síðustu viku , mæltist vel fyrir og sömuleiðis var viðtal okkar í þessari viku við Grétar Þór Eyþórsson stjórnmálafræðing , sem útskýrði niðurstöður skoðanakannana nú í aðdraganda kosninga , áhugavert , " segir ritstjórinn .
Líflegt fyrir kosningar Þröstur bætir við að líflegt hafi verið á ritstjórn Vikudags nú fyrir bæjarstjórnarkosningar , enda frambjóðendur áfram um að koma sínum sjónarmiðum á framfæri með viðtölum , greinaskrifum og auglýsingum .
Því sé blaðið í stærra lagi þessar vikurnar , alls 20 síður , en er annars sextán síður og er dreift í áskrift til kaupenda , sem flestir eru norðanlands .
sbs@mbl.is 