Ef hljómurinn skiptir máli á annað borð er skiljanlegt að menn leiti leiða til að ná honum sem bestum .
Ein leið til þess er að yfirgefa efnið , hætta að spila músík af böndum , plötum eða diskum , og nota bara stafrænar skrár og þá stafrænar skrár sem ekki hefur verið þjappað saman eða spillt – hreinleikinn skiptir höfuðmáli .
Þó að umræða um hljóm fari ekki hátt alla jafna , velta allmargir slíku fyrir sér , spá í magnara , spilara og hátalara og kýta gjarnan um hvort betra sé að nota lampa- eða smáramagnara og ekki síður á hvaða formi best sé að hafa músíkina – á bandi , vínyl eða geisladiski .
Deiluna um það hvort betra sé að hlusta á músík af vínyl eða geisladisk þekkja eflaust margir , en málið er að þessi form bæði standa höllum fæti gagnvart stafrænni tækni – víst byggist geisladiskurinn á stafrænni tækni , en það sem margir horfa til í dag er að sleppa því að sleppa diskum og plötum og nota þess í stað músíkina ómengaða , ef svo má segja , notast við stafrænar skrár frá upptöku til afspilunar .
Eðli málsins samkvæmt glatast alltaf eitthvað þegar tónlist er tekin upp – það er tvennt ólíkt að hafa hljómsveit inni í stofu eða að hlusta á tónlist hennar í hljómtækjum .
Framfarir í upptökutækni og hljómtækjum hafa einmitt byggst á því að reyna að minnka þann mun , eða reyna að gera upplifunina heima í stofu sem líkasta þeirri sem fæst í hljóðveri eða tónleikasal .
Í þeim anda beita menn allskyns brögðum í mótun á tónlistinni , sníða hana til eftir því hvort tekið er upp fyrir 45 snúninga vínylplötu í ferðaspilara í unglingapartí eða SACD geisladisk í tónlistarherbergi græjugeggjara .
Ekki er ástæða til að kafa of djúpt í fræðilega greiningu á því sem fram fer þegar menn eru að sýsla með tíðnisvið og bitafjölda í upptökufræðum , en nóg að nefna að ekkert hljómkerfi til heimabrúks nær að endurskapa fullkomlega það sem á sér stað í upptökuferli fullkomins hljóðvers , niðurstaðan er alltaf málamiðlun , en miðar þó í rétta átt eins og heyra má á nýlegri græju frá Sony , HAP-Z1ES .
Eins og sjá má á meðfylgjandi mynd virðist Sony HAP-Z1ES vera eins og hver annar magnari , en því fer fjarri – þetta er í raun tónlistarspilari , spilastokkur , með terabætis harðan disk innbyggðan .
Ólíkt áþekkum apparötum afritar hann tónlistarskrár inn á sig og snýr þeim á DSD-snið , Direct-Stream Digital , sem er sama gagnasnið og Sony og Philips notuðu , og Sony notar enn , fyrir Super Audio-geisladiskakefið ( SACD ) .
Þegar hann er búinn að snúa tónlistinni á viðeigandi gagnasnið er síðan hægt að streyma henni yfir þráðlaust net eða netsnúru eða tengja magnara beint við tækið og láta hana hljóma í gegnum hljóðkerfi heimilisins .
Ekki er hægt að nota hann til að streyma efni beint í gegnum hann , til að mynda úr síma eða af vefsíðu , en það er hægt að tengja fleiri harða diska við hann ef maður á mikið af músík ( 200.000-300.000 lög komast fyrir á terabætis diski – eitt terabæti er 1.024 gígabæti ) .
Stóra spurningin er náttúrlega hvort það sé til markaður fyrir tónlist í svo miklum gæðum , er þorri fólks ekki bara sáttur við MP3-þjappaða tónlist ? Sony-bændur telja að það sé markaður fyrir meira og þegar græjan var kynnt sl. haust kom fram að samkvæmt könnum sem Sony lét gera voru 60% tilbúin til að greiða meira fyrir meiri gæði , svo framarlega sem það væri ekki á kostnað þæginda .
Í sömu könnun kom reyndar líka fram að fólk kann almennt ekki skil á þeim grúa gagnasniða sem eru í notkun í dag og getur þar af leiðandi illa greint á milli FLAC eða MP3 eða DSD – munurinn er augljós um leið og maður hlustar , en þarf þekkingu til að skilja tæknilegan mun .
Tónlist í iTunes verslun Apple er á AAC-sniði 256 kílóbita á sek. , en hjá Tónlist.is er gagnasnið á íslenskri tónlist 320 kb / sek MP3 , en erlend tónlist sem þar er til sölu 192 til 320 kb / sek MP3 .
Á síðustu mánuðum hafa sprottið upp netverslanir sem selja tónlist í meiri gæðum , til að mynda http://store.acousticsounds.com / sem selur tónlist á DSD-snið en líka þrennskonar FLAC-skrár , 192 kHz / 24 bita , 176 kHz / 24 bita , 96 kHz / 24 bita og 88 kHz / 24 bita .
Í þessu sambandi er gott að hafa í huga að iTunes og Tónlist.is nota gagnasnið sem þjappa meðal annars með því að og henda út upplýsingum ( tíðnisviðum ) , en FLAC og DSD ekki .
Snoy HAP-Z1ES kostar sitt , listaverð er 475.000 , og aðeins hefur einn slíkur spilari borist hingað til lands , sérpantaður .
Einnig er hægt að fá áþekkan spilara með innbyggðum magnara , Sony HAP-S1 / S , sem er með 500 GB disk og hentar kannski betur til heimabrúks - nema menn vilji það besta .
Árni Matthíasson 