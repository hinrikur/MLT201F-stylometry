Veikindi og óhöpp gera ekki boð á undan sér og partur af því að reka heimilið af skynsemi er að kaupa góðar tryggingar sem brúa bilið fjárhagslega ef eitthvað kemur upp á .
En hve há þarf líftryggingin að vera til að veita næga vernd ? Blaðamaður hafði samband við ráðgjafa þriggja tryggingafélaga til að svara þessari spurningu .
Á öllum stöðum voru svörin af svipuðum toga : Meta verði hvert tilvik fyrir sig en í grófum dráttum megi notast við þumalputtareglur sem taka mið af bæði reglulegum tekjum hins tryggða og fjárhagslegum skuldbindingum heimilisins .
Geta átt réttindi víða " Mikilvægt er að fara vel yfir þarfir hvers og eins þegar verið er að ákveða fjárhæð líftryggingarinnar , " segir Hildur Jóna Þorsteinsdóttir , deildarstjóri hjá VÍS .
" Það verður að fara vandlega yfir skuldbindingar á borð við skammtíma- og langtímaskuldir , taka inn í reikninginn hversu mörg börn eru á heimilinu , laun maka og laun hins tryggða , svo eitthvað sé nefnt .
Sumir eru með fjölskyldutryggingar sem innihalda dánarbætur vegna slysa og aðrir hafa áunnið sér lífeyrisréttindi sem eru erfanleg .
Einnig getur verið í gildi líftrygging á vegum vinnuveitanda eða stéttarfélags , sem stundum er með þeim takmörkunum að ná bara yfir andlát við viss skilyrði , s.s. vegna slysa við störf .
" Vigfús M. Vigfússon hjá TM tekur í sama streng og bætir við að gott sé að taka líftrygginguna sem fyrst , þegar heilsan er sem best .
Þannig fái neytendur trygga vernd út samningstímann , sem getur verið allt til sjötíu ára aldurs líftryggðs , og byggist á forsendum sem lágu fyrir við upphaflega samningsgerð .
Dýrara geti verið að kaupa tryggingu síðar , sérstaklega ef breytingar hafa orðið á heilsufari eða öðrum forsendum sem ráða iðgjaldi tryggingarinnar .
" Hentugt er fyrir einstakling i sambúð eða hjónabandi að miða við að bótafjárhæðin nemi helmingnum af skammtímaskuldum á borð við yfirdrátt , raðgreiðslusamninga og bílalán .
Síðan er gert ráð fyrir tiltekinni fjárhæð á hvert barn og svo bætt við þreföldum árslaunum hins tryggða .
" Segir hann að miðað við þessa reglu væri hæfileg líftryggingafjárhæð foreldris með 350.000 kr. í laun á mánuði , 4 milljónir af skammtímaskuldum og tvö börn , í kringum 15 milljónir króna .
Fá bæturnar óskertar Vigfús segir bætur úr líftryggingu vera nánast ósnertanlegar .
Þær séu skattfrjálsar og standa utan dánarbúsins þannig að kröfuhafar hins líftryggða geta ekki gengið að þeim .
Þá komi bætur úr öðrum tryggingum eða frá örðum bótakerfum ekki til frádráttar .
Eyrún Baldvinsdóttir hjá Sjóvá segir algengt að líftryggingafjárhæðir Íslendinga séu lægri en mælt er með .
" Hjá okkur er meðalupphæð líftrygginga um 9 milljónir , en ættu m.v .
meðallaun í landinu að vera töluvert hærri .
" Segir Eyrún að í dag borgi karlar ögn hærri líftryggingu en konur , enda með skemmri lífslíkur .
Fyrir reyklausan karl og konu um þrítugt með tryggingu upp á 10 milljónir séu iðgjöldin annars vegar rúmlega 14.700 kr. og hins vegar um 10.500 kr. Þetta muni þó breytast með nýjum lögum sem jafna tryggingakostnað kynjanna .
Konur sem vilja festa inni hagstæðu kynjaskiptu kjörin ættu því ekki að bíða boðanna og tryggja sig fljótlega .
