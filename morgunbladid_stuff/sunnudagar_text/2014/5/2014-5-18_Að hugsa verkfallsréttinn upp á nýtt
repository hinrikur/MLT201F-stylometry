Í vikunni voru sett lög á flugmenn .
Verkfall þeirra hafi skaðað þjóðarhag og auk þess séu flugmenn hálaunamenn sem ekki hafi siðferðilegan rétt á því að beita verkfallsvopni sjálfum sér til framdráttar – á kostnað annarra .
Þannig var talað í Alþingi .
Um síðustu áramót voru áhöld um hvort láglaunafólk færi í verkfall .
Þar á bæ voru launin undir tvö hundruð þúsundum og var krafan um að þoka þeim upp á við .
Menn tóku bakföll .
Sérstaklega höfðu milljóna-króna-forstjórarnir uppi stór orð um að stöðugleikanum yrði ógnað ef lágu launin yrðu hækkuð .
Mig grunar þó að forstjóratalið hafi ekki endurspeglað almennan vilja þjóðarinnar .
Því má spyrja hvort sett hefðu verði lög á verkfall ef samtök láglaunafólks hefðu stöðvað flugið .
Sennilega hefði það verið gert , en stjórnvöld hefðu síður komist upp með það gagnvart almenningi .
Fólki hefði fundist lagasetning ranglát .
Það er nefnilega siðferðilegur þráður í þessari umræðu .
Almennt getur fólk , hygg ég , fallist á að launafólk skuli hafa rétt til þess að leggja niður vinnu ef kjörin eru óásættanleg .
Og verkfallsvopnið held ég að flestir vilji að sé til staðar sem öryggisventill í réttlátri kjarabaráttu .
En það eru líka lykilhugtökin , réttlát kjarabarátta .
Hvað með að hugsa verkfallsréttinn upp á nýtt eins og kallað var eftir á Alþingi ? Já , gerum það endilega .
Ég legg til að í stað þess að semja um hækkun lægstu launa semjum við um leyfilegan kjaramun í launakerfunum .
Setjum svo að samið yrði um að sá hæst launaði mætti aldrei hafa meira en þreföld laun hins lægsta .
Ef sá hæsti ætlaði síðan að knýja fram kjarabætur með verkfalli umfram þennan ramma , skoðaðist slíkt ólöglegt .
Ég myndi samþykkja þetta .
Mér býður í grun að forstjóri Icelandair , sem jafnframt er formaður Samtaka atvinnulífsins , myndi hætta að hneykslast á kjarabaráttu láglaunafólks .
Hans kjör væru nú vísitölubundin við hlaðmanninn í Leifsstöð .
Ef menn eru til í þessa vegferð skal ég taka þátt í að ræða um endurskoðun á verkfallsrétti .
En gæti þetta gerst ? Jákvæð teikn eru á lofti .
Finnair ætlaði að lækka kjör flugáhafna um fimmtung .
Þjóðarhagur í húfi sögðu forstjórar og stjórnvöld .
Verkfalli var hótað – nema forstjórarnir lækkuðu eigin bónusa .
Fallið var frá launalækkun – alla vega í bili .
Húrra segi ég .
En réttlátur kjaraheimur er fjarri því að vera veruleikinn .
Þess vegna verður verkfallsvopnið ekki gefið eftir .
Réttindi launafólks – afrakstur hundrað ára baráttu – eru í húfi .
Þess vegna greiddi ég atkvæði gegn lögum á flugmenn .
Ögmundur Jónasson ogmundur@althingi.is 