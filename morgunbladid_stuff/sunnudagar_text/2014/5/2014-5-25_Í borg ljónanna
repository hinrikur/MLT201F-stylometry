Þau blasa við þegar litið er í norður og vestur þar sem draumahæðirnar synda í himninum innan um perluhvít og grá skýin .
Þau fanga fyrstu geisla morgunsólarinnar og halda á síðustu litum sólsetursins .
Þau eru tvö fjöll , sem lyfta tindum sínum yfir fegurstu borg í Kanada og eru þekkt í öllu Breska heimsveldinu sem Ljónin í Vancouver .
" Þannig hefst endursögn kanadísku skáldkonunnar E. Pauline Johnson á frumbyggjaþjóðsögunni af Ljónunum , tveimur oddmjóum fjallatindum , sem eru eitt helsta einkenni Vancouver í Bresku Kólumbíu í Kanada .
Í sögunni voru tindarnir upphaflega tvær systur sem komu á friði og bræðralagi milli ættbálka og að launum lyfti andinn mikli þeim á stall þar sem þær standa um aldur og ævi vörð um friðinn á Kyrrahafsströnd og kyrrðina í Capilano-gili .
Margt í Vancouver vísar til Ljónanna .
Þannig heitir ruðningsfélag borgarinnar BC Lions , gömul og virðuleg hengibrú , sem tengir saman borgarhluta , nefnist Lions Gate-brúin og kvikmyndafélagið Lionsgate , sem hefur framleitt fjölda Hollywood-mynda , er einnig nefnt í höfuðið á Ljónunum enda stofnað í Vancouver .
Ég átti þess kost að skreppa þangað nú í maí í tengslum við að Icelandair hóf beint flug héðan til borgarinnar .
Það er óhætt að segja að Vancouver bjóði af sér góðan þokka við fyrstu kynni .
Borgin er frekar ung ; þéttbýli fór ekki að myndast þarna fyrr en á ofanverðri 19. öld , hún er nútímaleg með háhýsum , breiðum götum og aðgengilegu skipulagi og þar er nánast ómögulegt að villast því fjöllin í norðri blasa við milli skýjakljúfanna .
Nóg er af veitingastöðum af öllu tagi og maturinn þar er ekki dýr , í miðborginni eru verslunargötur og verslunarmiðstöðvar og í einni þeirra , Pacific Centre , er að finna H & M-verslun – góðar fréttir fyrir Íslendinga .
Loftið er tært og vatnið gott .
Í göngufæri frá miðborginni er stórt útivistarsvæði , Stanley Park , þar sem hægt er að ganga eða hjóla meðfram ströndinni og virða fyrir sér borgina , höfnina og flutningaskipin sem bíða í hópum eftir að affermingu en Vancouver er stærsta hafnarborg Kanada .
Það þykir gott að búa í Vancouver og heimamenn segja manni stoltir að sjónvarpskonan Oprah Winfrey og Hollywood-stjarnan Goldie Hawn hafi báðar keypt sér hús í borginni .
Það má líka skilgreina Vancouver sem vesturíslenskt svæði , en þar er eitt öflugasta Íslendingafélagið í Vesturheimi .
Ég hafði heyrt að það rigndi mikið í Vancouver , líkt og í bandarísku borginni Seattle , sem er ekki langt handan landamæranna .
Það styður þetta að skógarnir í hæðunum fyrir ofan borgina eru skilgreindir sem regnskógar .
Heimamenn fullyrða hins vegar að þar sé alltaf sól á sumrin og dagana þrjá , sem ég dvaldi í borginni var logn og glaðasólskin , borgin og umhverfi hennar var komið í sumarskrúða og borgarbúar fjölmenntu á þrjár baðstrendur sem eru nánast í miðborginni .
Borgaryfirvöld leggja nú mikla áherslu á sjálfbærni og vistvænan lífsstíl .
Þannig var ný ráðstefnumiðstöð við höfnina byggð eftir grænum stöðlum og víða er verið að leggja grænar hjólaakreinar .
Það er auðvelt að hjóla um borgina og ódýrt að leigja hjól .
En sjón er sögu ríkari .
Fyrir þá sem hafa hug á að heimsækja Vancouver á næstunni eru hér nokkrar vefslóðir : tourismvancouver.com granvilleisland.com ediblecanada.com flyovercanada.com vanartgallery.com capbridge.com forbiddenvancouver.com Bragðlaukaleikur Einn fjölmennasti ferðamannastaður í Kanada var upphaflega óbyggt sandrif í miðri Vancouver en er nú stórt verslunarsvæði sem nefnist Granville-eyja .
Áætlað er að þangað komi yfir 12 milljónir ferðamanna á hverju ári .
Hafist var handa við að byggja sandrifið upp í upphafi síðustu aldar og þar risu síðan verksmiðjur af ýmsu tagi .
En verksmiðjunum fækkaði þegar kom fram á síðari hluta aldarinnar og í staðinn hefur byggst upp markaðssvæði þar sem bændur , fiskimenn , pylsugerðarmenn , handverksmenn og listamenn selja vörur sínar og tónlistarmenn skemmta á götuhornum .
Það var gaman að rölta um svæðið og skoða sig um .
Aðalferðamannatíminn var ekki hafinn þegar ég var þarna og frekar fáir á ferli en það verður víst mannmargt á sumrin .
Ég naut leiðsagnar fararstjóra á vegum fyrirtækisins Edible Canada , sem skipuleggur smökkunarferðir um markaðinn og það er óhætt að segja að þar er margt gómsætt að finna .
Íslendingnum , sem þó er vanur háu matarverði , blöskraði samt verðið á sumu , t.d. sá ég ekki betur en nautakjöt og sumar fisktegundir væru talsvert dýrari en kjöt og fiskur hérna heima .
Flogið beint Icelandair hóf beint flug til Vancouver um miðjan maí og áætlar að fljúga þangað tvisvar í viku til 12. október .
Flogið er til héðan til Kanada á sunnudögum og þriðjudögum og aftur til Íslands á mánudögum og miðvikudögum .
Hafa forsvarsmenn félagsins sagt að þetta flug gefi nýja möguleika , einkum í tengiflugi til og frá Norðurlöndunum .
Einnig megi gera ráð fyrir því að ferðamenn , bæði íslenskir og kanadískir , nýti sér þetta beina flug .
Samkvæmt upplýsingum frá Icelandair hafa Íslendingar sýnt þessum ferðum töluverðan áhuga .
Fram kemur á vef Icelandair að boðið sé upp á borgarferðir til Vancouver á verði frá 101.500 krónur á mann í þrjár nætur á hóteli .
Ódýrasta flugfargjaldið sem undirritaður fann á bókunarvefnum var rúmar 40 þúsund krónur frá Íslandi til Vancouver , í september og október , og tæpar 40 þúsund krónur frá Vancouver til Íslands í október .
Slíkt verð er þó ekki í boði lengur yfir sumarmánuðina ; þá þarf að seilast öllu dýpra niður í pyngjuna .
