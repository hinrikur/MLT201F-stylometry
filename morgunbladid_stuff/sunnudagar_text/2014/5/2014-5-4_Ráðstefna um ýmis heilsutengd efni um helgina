Samtökin Heilsufrelsi Íslands standa fyrir spennandi ráðstefnu á Hótel Hilton Nordica um helgina , sunnudag kl. 13-17 , og ættu fróðleiksþyrstir heilsuunnendur að finna þar eitthvað fyrir sinn snúð .
Heilsufrelsi er regnhlífarsamtök fagráða um verndun heilsu Íslendinga og standa þau vörð um grundvallarréttindi varðandi heilsuhagsmuni bæði dýra og manna en samtökin eru jafnframt alþjóðleg og aðili að samtökunum Heilsufrelsi um heim allan .
Á ráðstefnunni mun fjöldinn allur af sérfræðingum á sínu sviði flytja erindi .
Má þar nefna Kolbrúnu Björnsdóttur grasalækni sem mun fjalla um heilsueflandi mataræði , Kristínu Völu Ragnarsdóttur , prófessor við Jarðvísindadeild Háskóla Íslands , sem ræðir erfðabreytta fæðu og heilsufar , og Auður Ottesen garðyrkjufræðingur mun stikla á stóru í ræktun matjurta í heimilisgarðinum .
Ekki má þá gleyma erindi Birnu Ásbjörnsdóttur um áhrif glútens á andlega og líkamlega heilsu og Gunnar Rafn Jónsson skurðlæknir fjallar um heilsuvernd og náttúruvernd .
Miðasala fer fram á midi.is en samtökin má kynna sér nánar á heimasíðu þeirra ; heilsufrelsi.is .
