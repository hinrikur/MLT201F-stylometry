Safn rithöfundarins og nóbelsverðlaunahafans Orhan Pamuk , Safn sakleysis eða Museum of Innocence , hefur verið útnefnt safn ársins 2014 í Evrópu .
Pamuk tileinkaði verðlaunin tyrknesku námuverkamönnunum sem létu lífið í mannskæðu slysi í Soma .
Safnið , sem var opnað í apríl 2012 , er fyrsta safnið sem vitað er til að hafi verið innblásið af skáldsögu .
Það er staðsett í fjögurra hæða húsi í Çukurcuma-hverfi Istanbúl .
Allt að 200 gestir leggja leið sína í safnið daglega og greiða aðgangseyri sem er á bilinu frá 1.000 til 1.500 íslenskar krónur .
Þeir sem mæta með eintak sitt af skáldsögu Pamuks , sem safnið er nefnt eftir , greiða hins vegar ekkert svo fremi að þeir leyfi starfsmönnum safnsins að stimpla á aðgöngumiðann sem prentaður er í lokakafla bókarinnar .
