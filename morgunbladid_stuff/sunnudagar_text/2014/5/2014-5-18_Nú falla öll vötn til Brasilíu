Heimsmeistaramótið í knattspyrnu hefst í Brasilíu fimmtudaginn 12. júní næstkomandi með leik heimamanna og Íslandsbananna Króata í São Paulo .
Bara að okkar menn hefðu komist áfram ! Í kjölfarið koma 63 leikir en úrslitaleikurinn sjálfur fer fram í Rio de Janeiro sunnudaginn 13. júlí .
Um er að ræða stærsta íþróttaviðburð í heimi , utan Ólympíuleikanna , og múgur og margmenni mun flykkjast til Brasilíu meðan á mótinu stendur .
Bæði til að styðja sitt lið og njóta dýrðarinnar .
Þannig hefur komið fram að tugir Íslendinga hafi tryggt sér miða .
Þá er alls ekki lokum fyrir það skotið að einhverjir haldi til Brasilíu í þeirri von að fá miða á leikina á staðnum .
Í versta falli má þá bara anda að sér stemningunni .
Sem verður að líkindum geggjuð .
Snargeggjuð .
Þetta er í annað skipti sem Brasilía er gestgjafi á HM í knattspyrnu .
Síðast lögðu frambærilegustu sparksveitir heims leið sína þangað árið 1950 .
Mótið hefur raunar aðeins fjórum sinnum áður verið haldið í Suður-Ameríku , síðast fyrir 36 árum í Argentínu .
Úrúgvæ hélt fyrsta heimsmeistaramótið , árið 1930 og Chile 1962 .
Í öll þessi fjögur skipti kom sigurvegarinn úr álfunni .
Úrúgvæ vann 1930 og 1950 , Brasilía 1962 og Argentína 1978 .
Samkvæmt því verður á brattann að sækja fyrir lið frá Evrópu , Asíu og Afríku í sumar .
Að ekki sé talað um blessaða Ástralana .
Heimamenn munu í sumar leggja allt kapp á að endurheimta bikarinn , sem þeir hafa unnið oftast allra þjóða eða fimm sinnum .
Þeir biðu mjög óvænt lægri hlut fyrir hinum agnarsmáa nágranna sínum Úrúgvæ 1950 að viðstöddum 199.854 áhorfendum á Estádio do Maracanã í Rio de Janeiro .
Þetta er ekki prentvilla , það voru sannarlega 199.854 áhorfendur á vellinum þann ágæta dag .
47.511 manns sáu að meðaltali leikina 22 í Brasilíu 1950 sem er vel yfir meðallagi þegar horft er til mótanna nítján sem fram hafa farið frá 1930 .
Langmest aðsókn var að mótinu í Bandaríkjunum 1994 , 68.991 manns að meðaltali .
Næst kemur HM í Þýskalandi 2006 með 52.491 gesti að meðaltali á leik .
Menn hrista ekki viðburð eins og HM fram úr erminni og stjórnvöld í Brasilíu hafa lagt út í gríðarlegan kostnað vegna mótsins .
Tólf leikvangar í jafnmörgum borgum munu hýsa leikina 64 .
Fimm þeirra eru glænýir , auk þess sem Estádio Nacional Mané Garrincha í höfuðborginni Brasilíu var jafnaður við jörðu og reistur á ný .
Miklar endurbætur hafa þess utan verið gerðar á hinum leikvöngunum sex .
Á ýmsu hefur gengið Á ýmsu hefur gengið við framkvæmdirnar , einkum Arena Corinthians í São Paulo , þar sem byggingakrani hrundi í nóvember síðastliðnum með þeim afleiðingum að hluti leikvangsins laskaðist og tveir verkamenn týndu lífi .
Um tíma leit út fyrir að Curitiba yrði að hætta við sem ein af gestgjafaborgunum enda miðaði endurbótum við leikvang borgarinnar , Arena de Baixade , hægar en Alþjóðaknattspyrnusambandið gat fellt sig við .
Eftir áminningu gyrtu menn sig hins vegar í brók og nú hefur verið staðfest að leikið verði á Arena de Baixade í sumar .
Leikið var á sex leikvöngum af þessum tólf í Álfukeppninni í fyrrasumar og nú eru þrír til viðbótar tilbúnir .
Brasilíumenn fullyrða að síðustu þrír leikvangarnir verði klárir í tæka tíð .
Ekki er nóg að reisa glæsilega leikvanga fyrir HM , Brasilíumenn hafa þurft að ráðast í stórtækar endurbætur og framkvæmdir við flugvelli , lestarkerfi , götur og vegi , auk þess sem ný hótel hafa sprottið upp eins og gorkúlur .
Ef marka má nýjustu fréttir miðar þessum framkvæmdum rétt mátulega og einsýnt þykir að ekki verði þeim öllum lokið áður en gestir byrja að streyma til landsins í byrjun næsta mánaðar .
Yfirvöld í Brasilíu sverja þó og sárt við leggja að það muni ekki koma að sök .
Allir gestir eigi að komast klakklaust til landsins og áleiðis á leikvangana og enginn þurfi að halla höfði í almenningsgörðum að næturlagi – nema þá þeir kjósi þann háttinn sjálfir .
Alltént .
Hún er að bresta á , íþróttaveisla ársins .
Þar sem Lionel Messi , Neymar yngri , Cristiano Ronaldo , Karim Benzema , Andrés Iniesta , Marco Reus , Yaya Touré , Arjen Robben , Luis Suárez og allir hinir kapparnir verða í forgrunni en ég , þú , lesandi góður , og allir hinir sófaspekingarnir í aukahlutverki .
Virku aukahlutverki .
Einn merkasti leikvangur í heimi Úrslitaleikur HM í Brasilíu fer fram á einum frægasta knattspyrnuvelli sögunnar , Estádio do Maracanã í Rio de Janeiro .
Leikvangurinn var byggður fyrir HM 1950 og heitir formlega Estádio Jornalista Mário Filho , eftir blaðamanni sem barðist ötullega fyrir því að völlurinn yrði byggður .
Það heiti er þó sárasjaldan notað , völlurinn er iðulega kenndur við Maracanã-ána sem liggur gegnum borgina .
Estádio do Maracanã er í eigu borgaryfirvalda í Rio .
Fjögur félagslið hafa aðgang að vellinum , Botafogo , Flamengo , Fluminense , og Vasco da Gama , en þess utan er hann vinsæll vettvangur fyrir íþróttaviðburði af öðrum toga , að ekki sé talað um tónleikahald .
Sumarólympíuleikarnir 2016 verða í Rio og fara opnunar- og lokaathöfnin fram á Maracanã .
Leikvangurinn var endurbyggður að hluta fyrir álfukeppnina á síðasta ári og enn verður aukið við leikvanginn fyrir HM .
Þeim framkvæmdum er raunar ennþá ólokið og hafa sumir efasemdir um að verklok verði í tæka tíð .
Ef til vill væri ekki úr vegi að senda nokkra íslenska iðnaðarmenn á vettvang , menn sem eru vanir að vinna undir álagi .
Estádio do Maracanã tók upphaflega tæplega 200.000 manns en það var á tímum stæðanna .
Eftir að hann var sætisvæddur fyrir um tveimur áratugum lækkaði sú tala verulega .
Uppgefinn sætafjöldi í dag er 78.838 .
Það þýðir að Maracanã er ennþá stærsti knattspyrnuleikvangur í Brasilíu og raunar Suður-Ameríku allri .
