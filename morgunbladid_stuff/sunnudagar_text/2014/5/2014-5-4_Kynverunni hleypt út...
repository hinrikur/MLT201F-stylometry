Mitt einfalda og viðburðasnauða líf heldur áfram að rúlla eins og enginn sé morgundagurinn .
Það var líklega þess vegna sem ég sagði já þegar ein afar skemmtileg stelpa hafði samband við mig og bauð mér að koma með sér og vinkonum sínum á Beyoncé Knowles-dansnámskeið .
Það þurfti ekki að suða mikið í mér að koma , jafnvel þótt vinkonur mínar segi að ég sé versti dansari á Íslandi .
Ég vissi líka að þetta væri aðeins til gamans gert – ég gæti gleymt því að minn næsti karríer yrði á dansgólfinu og ég vissi líka að ég væri ekkert á leiðinni á dansmót .
Hin meðvitaða ég hafði vitneskju um það að þótt ég myndi jafnvel aldrei geta lært sporin , þá fengi ég allavega hjartað til að slá hraðar og blóðið til að frussast um æðarnar .
Bara það tvennt væri þess virði að drífa sig út á þriðjudagskvöldum og hrista á sér skrokkinn .
Fyrsti tíminn byrjaði frekar rólega þannig séð en svo magnaðist tryllingurinn upp .
Áður en ég vissi af var búið að taka ákvörðun um að hópurinn myndi mæta í háhæluðum skóm í næsta tíma .
Ekki nóg með það heldur var einnig mælt með því að við dansarnir ógurlegu mættum í sundbol við háhæluðu skóna .
Til þess að ná upp sömu þokkafullu hreyfingum og Knowles státar af þyrftum við að vera í réttum búnaði .
Þetta væri sko tækifærið til að hleypa kynverunni út ...
eða eitthvað ! Á þessu augnabliki var hjartslátturinn kominn yfir hættumörk því tilhugsunin um sokkabuxurnar , hælaskóna og sundbolinn varð mér nánast ofviða .
Hvernig ætti stelpa , sem er helst aldrei með bera handleggi , að geta " púllað " þennan búning og það fyrir framan fullan sal af konum .
Sem afar meðvituð 37 ára stelpa veit ég að ég mun aldrei komast upp á næsta þrep í lífinu nema að leggja eitthvað á mig .
Þess vegna ákvað ég að láta slag standa og takast á við óttann .
Því var skundað í miðbæinn og keyptar extra stífar Wolford-sokkabuxur sem myndu hafa kontról á lærunum í öllum hristingnum .
Þegar heim var komið tróð ég mér í þetta allt saman og auðvitað brosti ég hringinn .
Ég meina , hversu fyndið er það að vera ein heima hjá sér að máta sokkabuxur undir sundbolinn og velja sér háhælaða skó við sem hægt er að dansa Beyoncé-dansa í ? Svo rann danstíminn upp og stelpurnar mættu flestar í Beyoncé-klæðum eins og ekkert væri eðlilegra .
Það að mæta í þessum búningi gerði danstímann náttúrlega helmingi skemmtilegri .
Eina vandamálið var að ég var alltaf pínu hrædd um að brjóstin myndu poppa upp úr sundbolnum .
Það er því spurning hvort ég þurfi ekki að taka þetta alla leið og fjárfesta í alvöru dansbol sem ég get verið í við sokkabuxurnar og hælaskóna og þannig dansað áhyggjulaus .
Lærdómurinn af þessu er án efa að nýta hvert tækifæri sem gefst til að gera eitthvað sem maður myndi aldrei gera undir venjulegum kringumstæðum .
Svona klikkaðar aðstæður gera lífið svo fyndið og skemmtilegt og í hinum venjulega hversdegi þá veitir bara stundum ekkert af því ...
