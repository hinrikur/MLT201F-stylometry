Sjálfsvígið er eitthvað sem ég hef velt mikið fyrir mér .
Ég man hvenær ég sem unglingur varð meðvitaður um að hægt væri að ljúka lífi sínu og í gegnum tíðina hef ég kynnst mörgum sem hafa velt því fyrir sér að fyrirfara sér eða hafa framið sjálfsvíg , " segir Óttar Guðmundsson geðlæknir um tilurð bókar sinnar Þarf ég að deyja ef ég vil ekki lifa ? Óttar segir mikilvægt að ná sambandi við þá sem hugleiða sjálfsvíg og ef umræðan opnist verði fólk tilbúnara til að virða þessar alvarlegu hugmyndir .
" Umræðan er lokuð og meðal annars vegna gamalla trúarástæðna .
Í fjölskyldum þar sem einhver hefur fyrirfarið sér verður það mikið leyndarmál .
Þetta er einhver erfiðasti dauðdagi sem hægt er að horfast í augu við ; að foreldri eða barnið manns hafi ekki viljað lifa .
" Að það sé hámark eigingirninnar að fyrirfara sér , segir Óttar vera mýtu .
Það sem hann finni vel þegar farið sé í gegnum bréf þeirra sem fyrirfara sér og talað við þá sem hafa reynt , sé að þeir telja það tillitssemi við eigið umhverfi .
Það sé best fyrir alla að þeir hverfi .
Langflestir sem fyrirfara sér kljást við þunglyndi .
Verst sé þegar fólk drekki ofan í alvarlegt þunglyndi og dauðahugsanir .
" Þegar fólk er búið að þróa með sér lélega sjálfsmynd og þessi hugmynd er búin að blunda mjög lengi í sál viðkomandi getur það gerst að menn eru að drekka , eitthvað kemur upp á og þeir ákveða að gera alvöru úr þessu .
" Óttar segist persónulega hafa mestar áhyggjur af þeim ungu karlmönnum sem eru milli 18-24 ára , sem erfitt er að ná til en í þeim hópi hefur sjálfsvígum fjölgað .
" Þeir eru hvatvísir og þeir fremja sjálfsvíg sem takast , öfugt við konur .
Þær gera fleiri tilraunir en sjaldnar með banvænum afleiðingum eins og hjá strákunum .
Þeir gera tilraun sem tekst , en konurnar eru frekar að kalla á hjálp .
Aðdragandinn að því að þeir stytta sér aldur er oft styttri .
Oft kemur neysla inn í en líka ákveðin félagsleg vandamál .
Vandamál þeirra hafa verið í brennideplinum undanfarið og talsvert verið skrifað um unga karlmenn sem eru að detta úr skóla , af vinnumarkaði , eru á örorku og liggja kannski í tölvuleikjum endalaust .
Þetta er hópur í ákveðinni sjálfsvígshættu .
Auk ungra karlmanna hefur sjálfsvígum einnig fjölgað í hópi eldra fólks .
" Hefur afstaðan til sjálfsvíga breyst ? " Já hún hefur breyst en þó er ennþá mikil fordæming , bæði verða sjálfsvegendur fyrir henni og einnig aðstandendur .
Það er leitað eftir blórabögglum .
Þetta hlýtur að vera einhverjum að kenna .
Gerði ég eitthvað ? Var þetta vegna þess að viðkomandi var ekki lagður inn nauðungarinnlögn eða fékk ekki lyf ? Það er aldrei hægt að fyrirbyggja öll sjálfsvíg .
Sjálfsvíg hafa verið óaðskiljanlegur hlutur í sögu mannkynsins .
Og munu alltaf vera það .
En maður vill alltaf hafa þennan hóp sem minnstan .
" Heimspekingar hafa lengi velt fyrir sér sjálfsákvörðunarrétti mannsins yfir eigin lífi .
" Menn hafa velt því fyrir sér hvort við eigum lífið sjálf , guð eða hvort það er til dæmis samfélagið sem er búið að kosta okkur til náms og leikskóla og gera allt mögulegt – á það kannski þetta líf ? En ég skrifaði þessa bók því ég vil koma því til skila að það er alltaf von .
Ég hef séð það margoft gerast að fólk hefur stokkað upp spilin og fengið nýtt líf .
Ég lít svo á að dauðahugsanir séu hluti af þunglyndi sem er sjúkdómur sem hægt er að meðhöndla .
Svo er þetta auðvitað bara svo mikil sóun að drepa sig – lífið er nú ekki það langt í sjálfu sér að það þurfi að stytta það enn frekar .
Þetta er ofboðsleg sóun á mjög mörgu .
" Margir fletir Læknar eru sá hópur háskólamenntaðra manna þar sem sjálfsvíg eru algengust .
Sjálfur hefur Óttar horft á eftir þó nokkrum kollegum sínum sem hafa fyrirfarið sér .
" Læknar vita hvernig á að fyrirfara sér og hafa ótakmarkað aðgengi til þess , að töflum og öllu mögulegu og vita hvað þarf að gera .
Læknar líta sitt eigið sjálfsvíg ekki sömu augum og sjálfsvíg annarra .
Þeim finnst að sín sjálfsvíg séu af miklu betur ígrunduðum ástæðum , það sé alveg tvennt ólíkt .
Þeim finnst sjálfsvíg vera ákveðin staðhæfing og yfirlýsing og menn skilja sínar tilraunir mjög vel en sýna á meðan tilraunum annarra kannski mjög lítinn skilning .
Þeir sem koma á bráðamóttöku og hafa reynt að fyrirfara sér segjast einmitt oft hafa fundið hreinlega andúð frá heilbrigðisstarfsfólki enda er það ríkt í læknum að vilja bjarga annarra manna lífum og þarna er einhver sem gengur þvert gegn því .
" Fjölskyldum haldið í heljargreipum Þeir sem hóta sjálfsvígi eru eina fólkið í geðheilbrigðiskerfinu sem er nauðgungarvistað og svipt sjálfræði án þess að vera með nein geðrofseinkenni .
Óttar hefur séð margt fólk sem hefur verið nauðungarvistað og fengið góðan bata og er á því að það eigi að gera það í þessum tilfellum en segir þetta afskaplega flókinn og erfiðan meðalveg .
" Sjálfsvígshótun er afskaplega öflug hótun og stjórntæki og það er hægt að stjórna heilu fjölskyldunum og geðdeildunum með því að vera alltaf að hóta að drepa sig .
Það eru fjölskyldur út um allt land sem tipla á tánum í kringum einhvern einstakling sem er alltaf að hóta því .
Þá er spurningin : hvað á maður að taka þessar hótanir alvarlega ? Það er svo erfitt að sjá þetta fyrir .
Hvort þetta er raunveruleg hótun eða enn ein hótun til að stjórna sínu umhverfi .
" 