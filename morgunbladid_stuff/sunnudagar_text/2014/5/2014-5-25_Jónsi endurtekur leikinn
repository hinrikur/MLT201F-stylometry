Teiknimyndin How to train your dragon 2 verður frumsýnd í Bandaríkjunum 13. júní næstkomandi og á Íslandi viku síðar .
Líkt og í fyrri myndinni verður það Jón Þór Birgisson , betur þekktur sem Jónsi í Sigur Rós , sem mun eiga titillag myndarinnar sem hann kallar Where No One Goes .
Jónsi samdi lagið Sticks and Stones fyrir fyrri myndina en lagið fékk tilnefningu til Óskarsverðlauna 2010 og varð mjög vinsælt í kjölfarið víða um heim .
Þetta er enn ein rósin í hnappagat Jónsa á þessu ári .
Fyrr á árinu kom hann fram ásamt félögum sínum í Sigur Rós í þáttunum Game of Thrones þar sem þeir birtust sem tónlistarmenn í brúðkaupi en lag eftir sveitina var leikið í þættinum .
Fjölmargar Hollywood-stjörnur tala inn á kvikmyndina How to train your dragon 2 og má þar nefna Kit Harrington úr Game of Thrones , Cate Blanchett , Gerard Butler , Jonah Hill og grínleikkonan Kristen Wiig úr Bridesmaids .
