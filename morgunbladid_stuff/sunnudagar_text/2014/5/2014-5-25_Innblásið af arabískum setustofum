Nýlega var hugmyndasmiðja barna á Listasafni Reykjavíkur Kjarvalsstöðum uppgerð en Guðfinna Mjöll Magnúsdóttir hönnuður endurhannaði rýmið .
Herbergið er innblásið af arabískum setustofum og börnunum gefst þar kostur á að leika sér , skapa og rannsaka í þessu skemmtilega rými .
Listamaðurinn Huginn Þór Arason sá um að saga út abstrakt mynstur sem prýðir veggi rýmisins .
" Hugmyndin var að búa til rými sem myndi örva skapandi hugsun .
Ég vildi ekki hafa borð heldur eru þetta djúpir bekkir þar sem börnin geta verið í hvaða stellingu sem þeim hentar og ég vildi ekki leggja áherslu á teikningu heldur fleiri skapandi þætti .
Þarna er fullt af bókum þannig að þetta er nokkurskonar innblástursbókasafn .
Börnin geta því notið þess að gera það sem þeim sýnist .
Þetta rými er hugmyndasmiðja og er opið alla daga og aðgangur inn í smiðjuna er ókeypis , " segir Guðfinna Mjöll .
