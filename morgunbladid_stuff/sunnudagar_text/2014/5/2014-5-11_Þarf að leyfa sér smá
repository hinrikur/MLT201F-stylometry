Þessi dægrin er Valgeir Skagfjörð m.a. að skrifa leikrit um Hallgrím Pétursson ætlað unglingum í 8.-10. bekk grunnaskóla og á verkið að fara á fjalirnar í haust .
Hann vinnur líka hörðum höndum við að aðstoða fólk sem langar að hætta að reykja og bók hans um þau mál var endurútgefin um áramótin .
Hvað eruð þið mörg í heimili ? Við erum mismörg í heimili þessa daga .
Dætur mínar ganga hér inn og út með kærastana sína og hund og kærastan mín , Ingibjörg Kaldalóns , er hér mörgum stundum .
Hvað má alltaf finna í ísskápnum ? Ég á alltaf til egg í ísskápnum .
Ef það eru til egg , þá er alltaf eitthvað að borða .
Fullt hús matar .
Hvað fer fjölskyldan með í mat og hreinlætisvörur á viku ? Ég hugsa svona í kringum tuttuguþúsundkall á viku , plús , mínus .
Hvar kaupirðu helst inn ? Ég kaupi inn í Bónus eða Krónunni .
Melabúðin freistar stundum .
Þar er margt gott og gómsætt á boðstólum sem ekki fæst annars staðar .
Hvað freistar mest í matvörubúðinni ? Ég er mjög veikur fyrir alls konar heilsuvörum og góðu tei en löstur minn er að vera veiklundaður gagnvart ýmsum framandi sósum og kryddum .
Hvernig sparar þú í heimilishaldinu ? Ég spara með því t.d. að reykja ekki , kaupa ekki áfengi , nota ekki mjólkurvörur aðrar en smjör og ost , og kaupi ekki gosdrykki , drekk mest vatn og te .
Ég veit að það hljómar eins og ég eigi ekkert líf en heilsan er mér mjög mikilvæg svo ég reyni að temja mér hófsaman , einfaldan lífsstíl .
Í krafti þess leyfi ég mér eitt og annað á hátíðis- og tyllidögum .
Hvað vantar helst á heimilið ? Það vantar ekkert á heimilið .
Dætur mínar væru mér ósammála .
En ef eitthvað , þá mundi ég vilja eiga nýjasta iMacinn með 27 " skjá .
Skothelt sparnaðarráð ? Hætta að reykja , ef maður reykir .
Og / eða panta pítsu miklu sjaldnar .
Það er hellings peningur sem sparast með því t.d. að búa til pítsu heima , eða grilla sína eigin borgara í stað þess að fara á Búlluna eða Stælinn .
En það má alveg stundum leyfa sér eitthvað smá .
Annars verður lífið leiðinlegt .
