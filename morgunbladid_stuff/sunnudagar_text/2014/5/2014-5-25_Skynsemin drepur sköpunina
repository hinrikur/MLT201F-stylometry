Sigmundur Davíð Gunnlaugsson og Ríkharður Jónsson verða í öndvegi á sýningu sem Sigurþór Jakobsson myndlistarmaður heldur á vinnustofu sinni á Skólavörðustíg um helgina og 17. júní .
Tilefnið er sjötíu ára afmæli lýðveldisins .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is Sigurþór Jakobsson situr í sófa á vinnustofu sinni , berfættur og afslappaður .
Honum á hægri hönd er Ríkharður Jónsson borinn á gullstól eftir einn frækilegasta sigur íslenska landsliðsins í knattspyrnu og á vinstri hönd brosir landsfaðirinn sjálfur , Sigmundur Davíð Gunnlaugsson , kumpánlega við gestum enda nýbúinn að ganga yfir Evrópusambandið – á skítugum skónum .
Við fætur hans eru fimm hænur , fjórar brúnleitar og ein hvít .
Athygli vekur að sú hvíta liggur örend á bakinu .
Hverju sætir það ? " Hún er útlensk , hitt eru allt landnámshænur , " segir Sigurþór sposkur á svip .
" Ég hef miklu meira yndi af portrettmyndum sem segja eitthvað .
" Ekki svo að skilja að málarinn sé endilega að viðra eigin skoðanir en verkið byggist á grein sem Haraldur Ólafsson veðurfræðingur ritaði í Morgunblaðið fyrir fjórum árum undir yfirskriftinni " Sannleikur ungra bænda og Evróputrúboðsins um hermál " .
Hún lætur ekki að sér hæða , andagiftin .
Hægt verður að berja þetta verk og önnur , gömul og ný , augum á vinnustofu Sigurþórs á Skólavörðustíg 1 a , 3. hæð , nú um helgina , laugardag og sunnudag , milli klukkan 13 og 17 .
Og á sama tíma 17. júní .
Hjer skeði hið ólíklega Málverkið af Ríkharði á gullstólnum byggist líka á efni úr Morgunblaðinu , frægri ljósmynd sem Ólafur K. Magnússon tók eftir sögulegan sigur Íslendinga á Svíum , 4:3 , vestur á Melum 29. júní 1951 .
Ríkharður gerði sér þá lítið fyrir og skoraði öll mörk Íslands .
Myndin birtist á baksíðu blaðsins daginn eftir .
Á öðru málverki á vinnustofu Sigurþórs sést Ríkharður leggja knöttinn í mark Svía .
" Þúsundir áhorfenda sáu Íslendinga sigra Svía í fyrsta landsleik þessara þjóða í knattspyrnu sem fram fór á Íþróttavellinum í Reykjavík í gærkvöldi .
– Ekki munu miklar sigurvonir hafa verið bundnar við þennan leik af Íslendinga hálfu , þar sem við eina sterkustu knattspyrnuþjóð í Evrópu var að etja .
En hjer skeði hið ólíklega , " segir í umfjöllun Morgunblaðsins um leikinn 30. júní 1951 .
Sigurþór man vel eftir afrekinu en var of ungur til að fara á leikinn .
Sjálfur lék hann síðar fyrir landsliðið í knattspyrnu , sex leiki , og kynntist Ríkharði persónulega .
" Þegar ég kom inn í landsliðið var Rikki fyrirliði og tók afskaplega vel á móti mér .
Lét líka vel um mig mælt í blöðunum .
Ég er mjög þakklátur fyrir kynni mín af þessum mikla afreksmanni , " segir hann .
Eins og í kúrekamyndunum Ríkharður lék með ÍA á þessum árum og Sigurþór minnist þess sem barn þegar það gullaldarlið kom í bæinn .
" Skagamenn voru eins og hetjurnar í kúrekamyndunum .
Komu í bæinn , gengu frá okkur og fóru svo aftur .
Aðdáunin var mikil og þar var Rikki fremstur meðal jafningja .
" Sigurþór rifjar upp að 29. júní 1951 sé líklega einn merkasti dagurinn í sögu íslenskra íþrótta en fyrr um daginn hafði frjálsíþróttalandsliðið , með Örn Clausen og Gunnar Huseby í broddi fylkingar , unnið frækilega sigra á bæði Norðmönnum og Dönum í Ósló .
" Þetta var makalaus sigurdagur fyrir Íslendinga og mér fannst tilvalið að rifja hann upp í tilefni af lýðveldisafmælinu .
Lyfta mér upp og vonandi öðrum í leiðinni .
Það hefur verið svo mikil neikvæðni undanfarin ár .
" Sigurþór er fæddur árið 1942 og þar af leiðandi hér um bil jafn gamall og lýðveldið .
" Líf mitt er lýðveldistíminn og ég finn að hjartað slær með þessu afmæli , " segir hann .
Fleiri boltaverk eru á sýningunni , stórt málverk af mönnum að henda hnettinum á milli sín .
Nei , þetta er ekki prentvilla .
Hnettinum en ekki knettinum .
" Sumir kappleikir eru upp á líf og dauða , " segir málarinn .
Þá er þarna Landsbankabolti – hvellsprunginn .
" Landsbankinn styrkti Íslandsmótið í knattspyrnu fyrir hrun og gaf börnum þá hundruð bolta .
Dóttursonur minn fékk einn og við æfðum okkur stíft á Landakotstúninu .
Boltinn sprakk á sama tíma og bankakerfið .
" Hann þagnar .
" Þegar maður eldist verður það smáa svo verðmætt .
" Hestar eru einnig fyrirferðarmiklir á sýningunni og í sérstöku rými í stiganum á leið upp á vinnustofuna , Nonpareille Art Gallery , eru þeir á fyrsta farrými .
" Ég er enginn hestamaður – eignaðist að vísu einu sinni folald þegar ég var strákur í sveit – en hesturinn er afskaplega falleg skepna .
Við mennirnir getum lært margt af hestinum .
Hann setur bakhlutann bara upp í élin og bítur þau af sér .
Kvartar aldrei .
" Annars er Sigurþór til þess að gera nýbyrjaður að sýsla með fígúruna .
Var meira í afstrakt áður .
" Ég hef fiktað við margt gegnum tíðina .
Fyrsti myndlistarkennarinn minn var Ragnar Kjartansson , afi alnafna síns sem nú er að gera garðinn frægan erlendis .
Ragnar var frábær leiðbeinandi og hans mottó var , að við hefðum gaman af því sem við værum að gera .
Hann var duglegur að fara með okkur nemendur í ferðir og lét okkur teikna hér og þar í náttúrunni eða inni á söfnum .
Þessi mynd var teiknuð í einni slíkri ferð , " segir Sigurþór og bendir á kotroskna geit á veggnum .
Ártalið er 1964 .
Fyrstu sýningu sína hélt Sigurþór á Mokka 1971 .
Þrír gestir eiga verk á sýningunni , börn listamannsins , Þuríður og Þór , og tengdasonur , Ryan Blair Sullivan frá Bandaríkjunum .
" Ég er þeim þakklátur , fyrir að hafa verkin sín hér , " segir Sigurþór .
Snýst allt um peninga Sigurþór lærði myndlist í Bretlandi á sjöunda áratugnum og mótaði sú dvöl hann .
" Ég fór mikið á söfn og nærðist á myndlist fyrri alda .
Það er besti skóli sem maður getur fengið .
Þess utan var mikil gerjun í menningarlífinu í Bretlandi á þessum tíma , ekki síst í tónlistinni .
Þar fóru Bítlarnir fremstir í flokki .
" Í seinni tíð hefur Sigurþór dvalist talsvert í New York og sækir þangað innblástur .
Hann segir marktækan mun á afstöðu Íslendinga og Bandaríkjamanna til listarinnar .
" Þegar ég segi frá því úti að ég sé í myndlist er ég spurður hvernig verk ég sé að gera .
Hér heima er fyrsta spurningin iðulega : Selurðu eitthvað ? Það snýst allt um peninga .
Ekki bara í myndlistinni , heldur almennt .
Í fréttunum um daginn var einhver maður að viðra háleita hugmynd en fréttamaðurinn skaut pælinguna strax niður með þessari spurningu : En kostar þetta ekki gríðarlega mikinn pening ? " Hann þagnar .
" Ef til vill hafði Vilmundur heitinn Gylfason rétt fyrir sér ? Okkur var ágætlega til vina og einu sinni rakst ég á hann fyrir utan Alþingishúsið eftir að hann var sestur á þing .
" Jæja , Vimmi minn , " sagði ég .
" Er ekki gaman að vinna með mestu gáfumönnum þjóðarinnar ? Vilmundur sparkaði þá létt í húsið og ráðlagði mér að halda ekki eitt augnablik að þar ynnu gáfuðustu menn þjóðarinnar .
" En Dúddi , " sagði hann .
" Samt eru fréttamenn ennþá vitlausari .
" Hann var skemmtilegur karakter , Vilmundur .
" Sigurþór þykir ekki gott hversu lágt myndlistinni sé gert undir höfði í samfélaginu .
" Það byrja allir og enda á því að teikna og skapa .
Komirðu inn á barnaheimili eða elliheimili eru allir að dunda sér við sköpun af einhverju tagi .
Það gefur fólki svo mikið .
Það er líka svo skemmtilegt við börnin að maður segir þeim ekkert hvað þau eigi að teikna eða mála .
Þau vita það alveg sjálf .
Síðan er lokað fyrir þessa sköpunarþörf .
Þegar þeir komast á unglingsaldur hætta alltof margir að teikna og mála .
Skynsemin drepur sköpunina .
" 