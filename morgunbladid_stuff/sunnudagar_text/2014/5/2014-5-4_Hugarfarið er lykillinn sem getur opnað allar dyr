Mývetningurinn Baldur Sigurðsson leggur nú lokahönd á BS-ritgerð sína við umhverfis- og byggingarverkfræðideild Háskóla Íslands .
Baldur spilar einnig knattspyrnu með KR en þeim er spáð góðu gengi í sumar .
KR varð meistari meistaranna á dögunum og Baldur lyfti bikarnum í leikslok .
Gælunafn Smalinn .
Hversu oft æfir þú á viku ? 5-7 sinnum í viku .
Henta fótboltaæfingar fyrir alla ? Já , ekki spurning .
Hver er lykillinn að góðum árangri ? Það er hægt að skrifa svo margt en ég held að hugarfarið sé aðallykillinn sem getur opnað allar dyr ef það er í lagi .
Hvað ráðleggurðu fólki sem vill hreyfa sig meira ? Það eru tvö lykilatriði : 1 .
Finna sér athæfi sem það hefur gaman af .
2 .
Hafa æfingafélaga .
Líður þér illa ef þú færð ekki reglulega útrás fyrir hreyfiþörfina ? Já , tvímælalaust .
Hvernig væri líf án æfinga ? Það fer að koma að því að maður fer að pæla í þessu .
Ferillinn endist því miður ekki að eilífu .
Það verður tvímælalaust mjög skrítið en gefur manni tækifæri á að sinna öðrum áhugamálum .
Hvað er það lengsta sem hefur liðið á milli æfinga hjá þér ? Það hefur farið alveg upp í mánuð .
Síðustu þrjú ár hef ég ákveðið að taka mér alveg frí þegar það er frí hjá KR. Ég hef verið ánægður með það enda er tilhlökkunin til þess að byrja að hreyfa sig orðin býsna mikil í lok frísins .
Hvernig heldurðu þér í formi þegar þú ferð í frí ? Í jólafríum reyni ég að komast í innanhússfótbolta með æskuvinunum í Mývatnssveit .
Svo hleyp ég og lyfti þar á milli .
Ertu almennt meðvitaður um mataræðið ? Já mjög meðvitaður en gæti notað þá meðvitund betur .
Mataræðið kemur í tímabilum hjá mér .
Einn mánuðinn borða ég alltof óhollt en svo þann næsta borða ég mjög hollt .
Það mætti vera meira jafnvægi í þessu hjá mér .
Hvað borðarðu til að halda þér í formi ? Fyrir utan almennt mataræði tek ég aukalega prótein , omega-3 , magnesíum og glútamín .
Hvaða óhollustu ertu veikur fyrir ? Það myndi vera pítsan og ískalt gos með .
Hvað ráðleggurðu fólki sem vill bæta mataræðið ? Setja sér raunhæf markmið og fylgja þeim svo , sama hvað gerist .
Um leið og maður " svindlar " einu sinni mun það gerast aftur og svo aftur .
Hvaða gildi hefur hreyfing og líkamsrækt fyrir þig ? Hingað til hefur mín hreyfing og líkamsrækt snúist um það að vera í nógu góðu formi til að komast í liðið sem ég er í hverju sinni .
Maður hefur svo mikið aðhald þegar maður er í hópíþrótt .
Þegar þeim kafla verður lokið mun hreyfingin snúast um að líða vel og vera góð fyrirmynd fyrir börnin mín .
Hver eru heimskulegustu meiðslin sem þú hefur orðið fyrir ? Nárameiðsli .
Afar heimskuleg og leiðinleg meiðsli .
Hver er erfiðasti mótherjinn á ferlinum ? Alexander Frei var leiðinlega góður og reyndar líka leiðinlegur sjálfur .
Hver er besti samherjinn ? Af þeim sem ég spila með í dag myndi það vera Jónas Guðni .
Hver er fyrirmynd þín ? Paul Scholes og Eiður Smári .
Hver er besti íþróttamaður allra tíma ? Maradona hingað til .
En það verður fróðlegt að sjá hvað Messi og Ronaldo verða búnir að gera þegar þeir hætta í fótbolta .
Skemmtileg saga / uppákoma frá ferlinum ? Að spila með Bóa í Keflavík ...
Þarf ekkert að segja meira .
Skilaboð að lokum ? Hlakka til að sjá alla á knattspyrnuvöllum landsins í sumar .
Nú er veislan að byrja ! 