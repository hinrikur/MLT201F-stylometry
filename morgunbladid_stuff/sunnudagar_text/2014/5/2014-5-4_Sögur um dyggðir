Nýju úrvali Íslenskra þjóðsagna hefur verið tekið fagnandi og hefur það trónað ofarlega á metsölulista allt frá útkomu .
Reyndar er einkennilegt að slík útgáfa hafi ekki komið mun fyrr á markað því eftirspurnin er sannarlega fyrir hendi , eins og sölutölur sýna .
Feðgarnir Benedikt Jóhannesson og Jóhannes Benediktson sem stóðu að þessari fallega myndskreyttu og vönduðu útgáfu hafa ástæðu til að vera nokkuð ánægðir þessa dagana .
Í vinsældakönnun sem Kiljan lét nýlega gera um öndvegisrit þjóðarinnar kom í ljós að þjóðsögurnar eru þjóðinni kærar og undrar það víst engan .
Þær eru snemma hafðar fyrir börnum sem hrífast af þeim og ýmislegt þar greypist í minni þeirra .
Börn hafa marga eftirsóknarverða eiginleika , búa til dæmis að þeirri gæfu að hafa ríka innlifunarhæfileika og segja ekki full tortryggni eins og við hin fullorðnu : " Þetta er nú ljóta vitleysan ! " eða : " Ansi hljómar þetta nú ótrúverðugt ! " Börn hlusta , lesa og njóta af einlægni , eins og við ættum öll að gera .
Þau hafa gnægð af ímyndunarfli og horfa til dæmis sérstökum augum á náttúruna en fyrir þeim er hún sneisafull af lífi þar sem leynast ýmis undur , hugsanlega tröll og álfar .
Það er ekki fyrr en löngu seinna sem við , sem einu sinni vorum börn , hættum að bera virðingu fyrir náttúrunni og förum að líta á hana sem steindautt fyrirbæri sem sjálfsagt sé að leggja undir sig .
Þjóðsögurnar eru fullar af undrum og æsilegri atburðarás sem heillar og skemmtir .
En í sögunum er líka áberandi boðskapur um mikilvægi dyggða .
Í mörgum sagnanna er sagt frá möguleikum þeirra sem minna mega sín til að eiga betra og auðugra líf búi þeir yfir dyggðum eins og góðmennsku , fórnfýsi og umhyggjusemi .
Að sama skapi er ekki vænlegt að sýna eigingirni og kaldlyndi sem iðulega er grimmilega refsað fyrir .
Eins og í raunveruleikanum eru sumir svo hreinlega heppnir og það þarf ekki annað til þess að líf þeirra gerbreytist en að þeir finni stein , sem í fyrstu virðist ósköp venjulegur en reynist vera óskasteinn .
Ef við trúum því að ákveðnar dyggðir séu eftirsóknarverðar og rétt sé að tileinka sér þær þá eiga ungir nemendur að lesa sögurnar í skólum og leggja síðan út af efni þeirra .
Þjóðsögurnar eru endalaus brunnur sem hægt er að leita í aftur og aftur .
