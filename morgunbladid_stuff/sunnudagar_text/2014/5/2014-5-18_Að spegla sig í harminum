" Það fyrsta sem ég hugsaði var " nú er tækifæri ! " Móri er mjög afgerandi karakter , bæði líkamlega og andlega .
Ég hef ekki leikið þessa týpu áður og satt best að segja hef ég ekki fundið meiri áskorun í nokkru hlutverki á mínum ferli , " segir Þorsteinn Bachmann sem vakið hefur mikla athygli fyrir túlkun sína á örlagaskáldinu Móra í kvikmyndinni Vonarstræti .
Þorsteinn lifði sig inn í hlutverkið og bjó meðal annars til tvo drauga .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Þorsteinn Bachmann er stífrakaður , vel til hafður og léttur í lund þegar hann tekur á móti mér á heimili sínu í Vesturbænum .
Býður af sér svolítið annan þokka en úfna örlagaskáldið og utangarðsmaðurinn Þormóður Thorlacius , Móri , sem hann leikur af mikilli innlifun í nýrri kvikmynd Baldvins Z , Vonarstræti .
Þyngra er yfir þeim ágæta manni – í öllum skilningi .
Það tekur mann eiginlega smástund að ná utan um þá staðreynd að þetta sé einn og sami maðurinn .
Þorsteinn vísar til stofu , þar sem hann býður upp á te , vínarbrauð og rúnnstykki með osti .
" Og bíddu aðeins , ég hélt að ég hefði keypt rækjusalat líka , " segir hann og skundar aftur inn í eldhús til að leita af sér allan grun .
Allt kemur fyrir ekki .
" Jahérna .
Ætli frúin hafi ekki falið rækjusalatið , hún veit að ég hef ekki gott af því , " bætir hann við sposkur á svip .
Það reynist ekki vera .
Spúsa Þorsteins , Rannveig Jónsdóttir , er sýkn saka .
" Nú , ætli Móri blessaður sé þá ekki bara kominn í rækjusalatið .
Það er svo sem ágætt , hann er hvort eð er meiri óhófsmaður en ég , " segir Þorsteinn .
Verði honum að góðu ! Móri er auðvitað skáldaður en þegar menn lifa með slíkum persónum í þrjú ár fara þeir óhjákvæmilega að finna fyrir návist þeirra .
Alltént ræðir Þorsteinn um Móra eins og hann sé manneskja af holdi og blóði .
Gamall vinur miklu frekar en viðfangsefni .
Og hver veit nema hann sé það ? Leitar skjóls á flöskubotni Móri er réttnefndur bóhem og utangarðsmaður .
Lífið hefur ekki farið um hann mjúkum höndum og sorgin hvílir á honum eins og mara .
Eins og gengur leitar Móri skjóls á flöskubotninum til að fresta uppgjörinu .
En allt hefur sinn tíma .
Inn í sögu hans fléttast tvö ungmenni , einstæða móðirin Eik og bankamaðurinn og fyrrverandi stormsenterinn Sölvi .
Líf þeirra er heldur ekki opin bók .
Baldvin Z lýsti yfir því á síðum þessa blaðs um liðna helgi að hann hefði frá upphafi haft Þorstein í huga þegar kom að því að velja leikara í hlutverk Móra .
" Ég kynntist Baldvin meðan ég bjó og starfaði á Akureyri fyrir um áratug , " upplýsir Þorsteinn .
" Hann var þá með auglýsingastofu sem var hér um bil það mest spennandi sem Akureyri hafði upp á að bjóða á þeim tíma .
Við töluðum meðal annars um að setja á laggirnar kvikmyndaver fyrir norðan .
Það er hvort eð er ekki nema klukkutími í tunglið og einn og hálfur í Mars .
Við kynntum þessa hugmynd fyrir bænum , enda myndi hann njóta jaðaráhrifanna , en hún fékk ekki hljómgrunn .
Það breytir ekki þeirri skoðun minni að hugmyndin sé góð .
" Það er önnur saga .
Næst lágu leiðir þeirra saman þegar Baldvin gerði sína fyrstu kvikmynd , Óróa , árið 2010 en Þorsteinn fór þar með lítið hlutverk .
Klúðri ég þessu er ég búinn ! Það var svo vorið 2011 sem Baldvin kynnti hlutverk Móra fyrir Þorsteini .
Nokkrum vikum seinna fékk hann fyrstu drög að handriti .
Eftir það varð ekki aftur snúið .
Þorsteinn fylltist strax áhuga og eftirvæntingu .
" Það fyrsta sem ég hugsaði var " nú er tækifæri ! " Móri er mjög afgerandi karakter , bæði líkamlega og andlega .
Ég hef ekki leikið þessa týpu áður og satt best að segja hef ég ekki fundið meiri áskorun í nokkru hlutverki á mínum ferli .
Þetta er svokallað " þakklátt hlutverk " .
Því meiri sem áskorunin er þeim mun meira þarf maður að leggja á sig og ég fann strax fyrir pressunni .
Klúðri ég þessu er ég búinn að vera , hugsaði ég með mér .
" Hann brosir .
Síðan hófst vinnan .
" Ég byrjaði á því að kynna mér svona karaktera , það er skáld og utangarðsmenn í okkar samfélagi .
Mig langaði að kynnast karakternum , finna fyrir honum .
Þeir eru víða , þessir menn , " segir Þorsteinn .
Spurður hvort hann hafi beint sjónum sínum að einhverjum ákveðnum mönnum nefnir Þorsteinn Dag heitinn Sigurðarson , Megas , Loft Gunnarsson og marga fleiri .
" Ég kynntist Degi aldrei en man vel eftir honum á Klapparstígnum .
Hann var mikil týpa .
Það var Loftur líka en ég átti nokkur samtöl við hann , " segir Þorsteinn en Loftur féll frá meðan á gerð myndarinnar stóð .
" Móri er ekki byggður á þessum mönnum sem ég nefni enda þótt eflaust sé eitthvað frá þeim í honum .
Það er líka eitthvað frá mér sjálfum .
Og ýmsum öðrum .
" Kaldhæðnislegur húmor einkennir oftar en ekki menn sem eru utangarðs og Móri lætur sannarlega ekki sitt eftir liggja í þeim efnum .
Eins og þegar ungi bankamaðurinn býður honum í glas á barnum .
" Nei , takk , " svarar Móri .
" Ég er á bíl .
" Fylgir forskrift Grikkja Í huga Þorsteins var lykilatriði að gera Móra sympatískan , svo fólk gæti fundið til með honum .
" Þessi kvikmynd fylgir að mínum dómi mjög vel forskriftinni sem Grikkir lögðu upp með til forna .
Það er að bregða einhverju upp fyrir framan áhorfendur þannig að þeir geti breikkað sál sína .
" Hann segir mikilvægt fyrir leikara að standa með sinni persónu og réttlæta gjörðir hennar .
Sama á hverju gengur .
Án þess þó að fara yfir strikið .
Þá sé hætta á að tengslin rofni .
" Það má heldur aldrei tala niður til persónunnar .
Þetta gæti verið ég – eða þú .
Þess vegna nær áhorfandinn að spegla sig í harminum .
Það þarf að vera andlegur veruleiki á bak við verkið .
Sjálfur er ég bara verkfæri og leyfi einhverju sem er stærra en ég að streyma í gegn .
Leyfi andanum að blása .
Það er einkenni á innblásnum verkum og hvers virði er listin ef hún er ekki innblásin ? Það er langskemmtilegast að frumskapa og það hafa verið forréttindi að kynnast Móra .
Ef til vill er þessi mynd sönnun þess að hann sé til ? " Þorsteinn segir áhorfendur gegna algjöru lykilhlutverki þegar kvikmynd er gerð .
" Áhorfandinn er alltaf þakklátur fyrir að vera ekki vanmetinn .
Ekki mataður með skeið .
Áhorfandinn verður að fá tækifæri til að skynja sjálfur .
" Talandi um áhorfendur .
Á kommóðu í stofunni er ljósmynd af eldri manni og það er eins og hann fylgist með spjalli okkar .
" Þetta er faðir minn , " upplýsir Þorsteinn .
" Hann dó áður en tökur hófust á Vonarstræti og var mjög sterkur í minni vitund meðan á gerð myndarinnar stóð – og er enn .
Pabbi var mikill höfðingi .
Á dánarbeðinum hét ég honum að næsta mynd yrði fyrir hann .
Pabbi , gjörðu svo vel ! " Leikstjóri með náðargáfu Þorsteinn ber Baldvini leikstjóra afar vel söguna .
Hann sé mjög þægilegur í samstarfi .
" Baldvin er einstaklega næmur leikstjóri .
Ég myndi segja að hann hefði náðargáfu .
Hann dregur fram það besta í leikurum , ekki bara mér heldur öllum , og Vonarstræti er mikil leikstjóramynd .
Baldvin er svo fallegur með það að hann hefur brennandi áhuga á fólki .
Hann vill heyra sögur allra .
Ekki bara þeirra sem hann þekkir .
Einu sinni stóðum við saman og horfðum á bláókunnugan mann handan við götuna .
Þá sagði Baldvin : " Mikið langar mig að heyra sögu þessa manns ! " Það er þetta sem drífur hann áfram .
" Að sögn Þorsteins er Baldvin hvergi feiminn við að hlusta á samstarfsfólk sitt og rökræða við það .
" Það fyrsta sem hann sagði við mig var : " Ég er við símann allan sólarhringinn ! " Hann treystir sínum leikurum og hvatti mig beinlínis til að leggja til málanna .
Það er mjög uppörvandi fyrir leikara .
Ég henti fram ýmsum hugmyndum og hafði áhrif á handritið , svo sem varðandi efnistök .
" Margt gerðist líka á tökuferlinu .
" Ég er þannig leikari að ég hætti aldrei fyrr en mér er sagt að hætta .
Þannig komu heilu senurnar í Vonarstræti .
Það var heilmikið um hreinan spuna og ansi margar setningar urðu til á staðnum .
Það vil ég ekki eigna neinum nema Móra .
Þegar hann fer á flug hefur hann sína leið til að orða hlutina .
Býr að alveg sérstöku tungumáli .
Stundum kom það mér alveg jafn mikið á óvart og öðrum hvað kom upp úr mér .
" Handanlægir hlutir Hann segir verkefnið frá handriti að frumsýningu vera að skapa trúverðugan lífrænan leik .
Að vera sannur í skálduðum aðstæðum .
" Það er ekki alltaf auðvelt að breyta bleki í raunverulegt líf .
Handrit er aðeins uppskrift að máltíð og þó að maður noti það að sjálfsögðu styðst maður með reynslunni alltaf meira og meira við innsæið , skynjunina og ímyndunaraflið .
Jafnvel handanlæga hluti .
" Spurður hvað hann eigi við með því síðastnefnda kveðst Þorsteinn hafa búið til tvo drauga sem fylgdu honum gegnum tökurnar .
" Ef ég er að glíma við drauga verð ég að trúa því sjálfur .
Annars trúir því enginn .
Trúi ég því ekki að hjarta mitt sökkvi í kvörn , hver trúir því þá ? " segir Þorsteinn og vísar þar í ljóðmæli Móra í myndinni .
Ímyndun leikarans skiptir sköpum .
" Ég verð að geta ímyndað mér að ég sé í fiskabúri – með vatn allt í kringum mig .
Ég verð líka að geta ímyndað mér að ég sé á brothættum ís og geti sokkið þá og þegar niður í hyldýpið .
Og þar býr margt .
Ég var með ákveðnar myndir í höfðinu varðandi það og vann mikið með frumefnið vatn .
Svo sem flæði , að vera á floti , berast með straumnum og svo framvegis .
Þegar ég er sem dekkstur í myndinni ímynda ég mér að ég sé fullur af olíu .
" Feluleikurinn var líka miðlægur .
" Hvað er ég að fela ? spurði ég mig .
Gömul sár ? Búin voru til á mig sár á hverjum einasta degi en oftast greiddi ég yfir þau .
Til að fela .
Smíðaðar voru í mig tennur .
Samt sýni ég þær ekki mikið .
Þessir menn skammast sín og drúpa gjarnan höfði og horfa ekki til himins .
Einu sinni bað útigangsmaður mig um pening og ég sagðist myndu gefa honum 300 kall ef hann horfði til himins .
Hann gat það ekki .
" Þú getur reiknað tímakaupið Þrjú ár eru liðin frá því Þorsteinn hleypti skáldinu Móra inn í sitt líf .
Byrjaði að kynnast honum og þróa .
" Þú getur þá reiknað út tímakaupið , " segir hann og hlær .
" Ég valdi mér ekki auðveldasta starf í heimi .
Ég er metnaðarfullur , samviskusamur og smámunasamur og á því auðvelt með að fá persónur eins og Móra á heilann .
Eftir forsýninguna um daginn upplifði ég algjört spennufall .
Var tómur í marga daga á eftir .
Maður þekkir þetta auðvitað úr leikhúsinu en það er öðruvísi , maður þarf ekki bara að standa á sviðinu á frumsýningunni sjálfri heldur í vikur eða mánuði eftir það .
Þegar kvikmynd er frumsýnd þarf maður bara að fara í sparifötin og mæta á svæðið .
" Langur tími fer gjarnan í eftirvinnsluna þegar tökum á kvikmynd er lokið og Þorsteinn segir ekki alltaf auðvelt að halda í sér , það er tala ekki um myndina við nokkurn mann , ekki síst þegar svona mikið er í húfi .
" Ferlinu er ekki lokið fyrr en myndin , galdurinn , er opinberaður og auðvitað getur biðin tekið á taugarnar .
Hvernig kemur þetta út ? Hvernig verður þessu tekið ? Þetta er stóra hlutverkið mitt .
Hlutverk sem mig hefur dreymt um frá því ég var barn eða unglingur .
Auðvitað skipta viðtökur máli .
" Með tárvota nagla í fanginu Og þær lofa strax góðu .
Þorsteinn segir viðtökur hafa verið ótrúlegar á viðhafnarforsýningunni .
Allskonar fólk hafi hrunið í fangið á honum , alþingismenn , athafnamenn , listamenn og raunar fólk úr öllum stéttum .
" Ég var þarna með hörðustu nagla tárvota í fanginu .
Myndin hafði haft svona djúpstæð áhrif á þá .
Margir sáu sig í Móra , aðrir harm sinn .
Þetta voru gríðarlega sterk viðbrögð .
" Hann segir viðbrögðin alltaf bestu laun leikarans .
" Mér skilst að það kosti jafnmikið að þjálfa leikara og þyrluflugmann á Íslandi , þannig að það er eins gott að maður skili einhverju aftur til samfélagsins .
Einmitt þess vegna þykir mér ofboðslega vænt um viðbrögð af þessu tagi .
Þá finnst mér tilganginum náð .
" Þegar Þorsteinn lét af störfum sem leikhússtjóri hjá Leikfélagi Akureyrar fyrir níu árum ákvað hann að einbeita sér framvegis að kvikmyndum .
" Ég byrjaði sem " hlaupari " hjá Árna vini mínum Óla þegar hann var að gera Blóðbönd og hef unnið mikið fyrir aftan myndavélina sem hefur hjálpað mér mikið .
Þetta er mikið sama fólkið í þessum bransa og er orðið eins og manns önnur fjölskylda .
" Óhætt er að spá því að Vonarstræti verði vatnaskil á ferli Þorsteins í kvikmyndum en á þessu stigi getur hann ekki upplýst um næstu skref .
" Ég veit ekki hvað verður .
Það er ekkert fast í hendi .
Ég mun halda áfram að fara í prufur og skoða hlutverk og er opinn fyrir öllu .
Framhaldið er spennandi og ógnvænlegt í senn .
En þannig er óvissan í þessu fagi , þoli maður hana ekki finnur maður sér bara eitthvað annað að gera .
" Gullmolar í íslenskri leiklist Tveir ungir leikarar , Hera Hilmarsdóttir og Þorvaldur Davíð Kristjánsson , fara með hin stóru hlutverkin í Vonarstræti og þykir Þorsteini þau bæði standa sig framúrskarandi vel .
Sjálfur leikur hann mest á móti Heru og segir hana frábæra leikkonu .
" Hera er dóttir Þóreyjar Sigþórsdóttur , bekkjarsystur minnar úr Leiklistarskóla Íslands , og Hilmars Oddssonar kvikmyndaleikstjóra , þannig að hún á ekki langt að sækja hæfileikana .
Það er engin tilviljun að Hera er að gera garðinn frægan erlendis .
Hún er ótrúlega nákvæm , næm og fagleg leikkona í öllu sem hún gerir og það er mjög þægilegt að vinna með henni .
Hera þjónar alltaf verkinu og er ekki upptekin af því hvað fólki muni finnast .
Það kemur alltaf lítið frá leikurum sem hafa áhyggjur af því .
Við Hera höfum leikið saman áður , í Veðramótum eftir Guðnýju Halldórsdóttur , og þar voru sumar senurnar mjög erfiðar .
Ég lék stjúpföður hennar , algjört ógeð sem misnotar stúlkuna .
Milli okkar Heru ríkir algjört traust .
Þorvaldur Davíð stendur sig einnig með stakri prýði .
Þetta eru tveir gullmolar í íslenskri leiklist .
" Ýmsir gera vel í smærri hlutverkum en að dómi Þorsteins stelur Valur Freyr Einarsson senunni sem erkispaðinn Siggi bankamaður .
" Valur neglir sitt hlutverk .
Ég held ég hafi hlegið að hverri einustu setningu sem hann lætur út úr sér þegar ég sá myndina fyrst .
Ég er sannfærður um að hann hefur átt stóran þátt í því að skapa þennan díalóg sjálfur .
Frammistaða hans er algjörlega að mínu skapi og Guð býr í smáatriðunum .
Valur ætti að sjást miklu oftar á hvíta tjaldinu , " segir Þorsteinn .
Á heildina litið segir Þorsteinn einvalalið koma að gerð myndarinnar .
Sem dæmi nefnir hann förðunina , sem Kristín Júlla Kristjánsdóttir hafði með höndum en það tók að jafnaði þrjá til fjóra klukkutíma á dag að breyta Þorsteini í Móra .
Þá segir hann tónlist Ólafs Arnalds afar vel heppnaða .
" Tónlistin var tilbúin mjög snemma þannig að ég hlustaði töluvert á hana meðan ég var að undirbúa mig .
Tónlistin hefur örugglega haft áhrif á leik minn .
Þegar skapa á listverk er mikilvægt að nota öll verkfæri sem til eru .
" 