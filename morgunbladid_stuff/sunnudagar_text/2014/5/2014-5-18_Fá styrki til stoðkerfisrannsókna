Þrír styrkir til rannsókna á sviði bæklunarlækninga með áherslu á stoðkerfissjúkdóma voru á dögunum veittir úr Sjóði Sigríðar Lárusdóttur .
Styrkhafarnir eru Eyþór Örn Jónsson læknir , Sigurbergur Kárason , yfirlæknir svæfinga- og gjörgæsludeildar á Landspítala og dósent við HÍ , og Björn Guðbjörnsson , sérfræðingur í gigtarlækningum og prófessor við HÍ .
Heildarupphæð styrkjanna nemur 1,5 milljónum króna .
Kanna hvata bólguviðbragða Rannsóknir Eyþórs Arnar Jónssonar beinast að árangri af liðskiptaaðgerðum á mjöðmum og hnjám á Landspítalanum sem eru mjög algengar .
Sigurbergur Kárason rannsakar mjaðmarbrot og er markmiðið að kanna lýðfræðileg sérkenni sjúklingahópsins , svo sem aldur , kyn , búsetu , undlirliggjandi sjúkdóma og hvernig meðferð á sjúkrahúsi gengur .
Munu fást upplýsingar um sjúklingahópinn , ferli hans í gegnum sjúkrahúsið og batahorfur .
Niðurstöðurnar bjóða upp á samanburð við sjúkrahús í öðrum löndum og má nýta sem gæðavísi í störfum .
Loks er það Björn Guðbjörnsson og rannsókn hans .
Hún ber yfirskriftina Virkjun beinvaxtarvísa í kjölfar liðskiptaaðgerða .
Tilgangurinn er sá að afla þekkingar á því hvað knýr áfram bólguviðbrögð í líkamanum .
Kanna á nánar ferla sem liggja að baki gerviliðalosi með því að skoða hvernig beinvaxtarvísar virkjast í kjölfar liðskipaaðgerða .
Sjóður stofnaður 2005 Tilgangur Sjóðs Sigríðar Lárusdóttur er að efla rannsóknir á sviði bæklunarlækninga en sérstök áhersla er lögð á rannsóknir á meðfæddum göllum í mjaðmarlið , svo sem ættgengi , tíðni og afleiðingar .
Sjóðinn stofnaði Sigríður Lárusdóttir árið 2005 til minningar um þá sem hafa glímt við meðfædda sjúkdóma í mjöðm , en hún glímdi við þetta alla tíð .
Styrktarsjóðir Háskóla Íslands hafa umsjón með sjóðum og gjöfum sem Háskóla Íslands hafa verið ánafnaðar allt frá stofnun hans .
Flestir þeirra starfa samkvæmt staðfestri skipulagsskrá og er þeim ætlað að styðja ýmis verkefni á ákveðnum fræðasviðum .
sbs@mbl.is 