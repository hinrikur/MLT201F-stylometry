Sýningin " Álfabækur " verður opnuð í Borgarbókasafninu , Tryggvagötu 15 , í dag , laugardag , klukkan 15 .
Verkin eru eftir Guðlaug Arason ( Garason ) bóklistamann .
Guðlaugur er þekktur fyrir ritstörf en í þessum verkum byggir hann á bókum annarra höfunda .
Á sýningunni gefur að líta örsmáar bækur sem nánast þarf stækkunargler til að skoða .
Bókunum er raðað í ýmsar gerðir af hillum , rétt eins og á venjulegu íslensku heimili , nema þær eru örsmáar .
Guðlaugur sýndi álfabækur á Akureyri og í Bókasafni Seltjarnarness á síðasta ári og vöktu þær talsverða athygli gesta .
