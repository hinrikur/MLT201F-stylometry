Af tólf liðum í Pepsi-deild karla í knattspyrnu í sumar koma aðeins tvö af landsbyggðinni , Þór Akureyri og ÍBV í Vestmannaeyjum .
Formaður KSÍ segir þetta eina birtingarmynd byggðaþróunar í landinu en auðveldara sé að halda úti afreksliði á suðvesturhorninu .
Hann segir þessa þróun áhyggjuefni og myndi fagna því ef hver landsfjórðungur ætti að minnsta kosti einn fulltrúa í efstu deild .
Knattspyrnan hefur átt undir högg að sækja á landsbyggðinni sem er partur af þeirri byggðaþróun sem átt hefur sér stað hér á landi .
Það er augljóst .
Stærsti markaðurinn og stærstu fyrirtækin eru á suðvesturhorninu og þangað er auðvitað auðveldast að sækja fjármuni til starfsins , ekki síst afreksstarfsins , " segir Geir Þorsteinsson , formaður Knattspyrnusambands Íslands ( KSÍ ) .
Aðeins tvö félög sem skilgreina má sem landsbyggðarlið leika í Pepsi-deild karla í sumar , Þór frá Akureyri og ÍBV í Vestmannaeyjum .
Eðli málsins samkvæmt er ferðakostnaður þeirra mun meiri en félaganna á suðvesturhorninu .
Þórsarar og Eyjamenn þurfa að ferðast um langan veg í ellefu leiki en hin liðin tíu aðeins í tvo leiki .
Afreksliðin ekki mest íþyngjandi Spurður hvort KSÍ hafi áform um að koma til móts við landsbyggðarliðin vegna ferðakostnaðar upplýsir Geir að starfshópur hafi verið settur á laggirnar eftir síðasta ársþing sem skoða á möguleika á jöfnun ferðakostnaðar .
" Þar er um að ræða jöfnun milli allra félaganna en myndi án efa nýtast liðunum á landsbyggðinni vel .
Það er samt einföldun að segja að þetta snúi bara að afreksliðunum .
Í heildarkostnaði við rekstur knattspyrnufélags vegur ferðakostnaður afreksliðsins yfirleitt ekki þyngst .
Yngriflokkastarf er oft og tíðum meira íþyngjandi .
Þar hallar verulega á landsbyggðina , " segir Geir .
Hann segir þetta búsetusjónarmið og fagnar þess vegna tilkomu ferðasjóðs íþróttahreyfingarinnar sem er á fjárlögum .
" Þar þarf hins vegar að gefa í .
Það er sárgrætilegt að sjá félög úti á landi hætta við að senda lið til keppni á Íslandsmóti í yngri flokkum þar sem ferðakostnaðurinn er svo íþyngjandi .
Það er mikið áhyggjuefni fyrir hreyfinguna .
" Árangur knattspyrnufélaga er vitaskuld háður stuðningi í héraði .
Hvar stæði ÍBV til dæmis án Þjóðhátíðar í Vestmannaeyjum ? Hún vegur þungt í rekstri deildanna , bæði í fótbolta og handbolta , þar sem Eyjamenn glíma nú til úrslita um sjálfan Íslandsbikarinn .
Eyjamenn urðu síðast Íslandsmeistarar í knattspyrnu 1998 en Skagamenn síðast landsbyggðarliða , 2001 .
Annars má auðvitað deila um hvort skilgreina ber ÍA sem landsbyggðarlið eftir tilkomu Hvalfjarðarganganna .
Annars konar stuðningur gæti komið úr atvinnulífinu á staðnum .
Það gerði Ólafsfirðingum til dæmis kleift að halda úti liði í efstu deild í nokkur ár .
Sömu sögu má segja um Ólafsvíkur-Víking sem þreytti frumraun sína í efstu deild síðasta sumar .
" Það er mjög dýrt að reka lið í efstu deild .
Það verður ekki gert án þess að hafa fjárhagslegan stuðning og það yfir lengra tímabil .
Þetta er ekki gert á einu eða tveimur árum , " segir Geir .
Vilja fleiri landsbyggðarlið Spurður hvort æskilegt sé að dreifingin sé meiri í efstu deild svarar Geir : " Það er mikill samhljómur innan knattspyrnuhreyfingarinnar .
Menn vilja sjá fleiri landsbyggðarlið í Pepsi-deildinni , helst eitt úr hverjum landshluta , hið minnsta .
Það er enginn draumur að hafa öll liðin í efstu deild héðan af suðvesturhorninu og ég held ég tali fyrir munn býsna margra þegar ég segi að við söknuðum Akureyringa meðan þeir áttu ekki lið í efstu deild .
Liðin fyrir sunnan hafa gaman af því að spila þar .
Nú söknum við Skagamanna , eins sigursælasta félags íslenskrar knattspyrnu .
Það yrði líka mjög gaman að sjá lið af Austurlandi meðal hinna bestu í fyrsta skipti .
Það yrði mjög jákvætt fyrir knattspyrnuna í landinu .
" Erfitt að reka lið á Akureyri " Mjög erfitt , " svarar Aðalsteinn Pálsson , formaður knattspyrnudeildar Þórs , þegar hann er spurður hvernig það sé að halda úti liði í efstu deild karla í knattspyrnu á Akureyri .
" Það er ekki mikið um stór og öflug fyrirtæki hér á Akureyrarsvæðinu sem hafa áhuga á því að setja peninga í rekstur knattspyrnudeilda .
Stærstu fyrirtæki landsins eru á höfuðborgarsvæðinu og enda þótt sum þeirra reki þjónustuútibú hér fyrir norðan eru þau ekki aflögufær , " segir Aðalsteinn .
Margt smátt gerir eitt stórt og þá leið fara einmitt Þórsarar .
" Það eru góðviljaðir Þórsarar úti um allan bæ sem leggja sitt af mörkum .
Sumir meira að segja býsna mikið .
" Eigi að síður telur Aðalsteinn að Þór sé með eitt ódýrasta liðið í Pepsi-deildinni þetta sumarið .
Lið sem byggir að miklu leyti á heimamönnum .
Útlendingum hefur fækkað milli ára .
" Sum liðin fyrir sunnan eru örugglega með tvö- eða þrefaldan ársreikning miðað við okkur .
" Mikið óréttlæti Ferðalög eru að vonum snar þáttur í kostnaði hjá Þórsurum .
" Það væri örugglega hægt að kaupa einhverja frambærilega leikmenn ef ferðakostnaðurinn væri ekki til staðar , " segir Aðalsteinn .
Að hans mati er það mikið óréttlæti að ekki sé starfræktur jöfnunarsjóður varðandi ferðakostnað innan knattspyrnuhreyfingarinnar .
" KSÍ skipaði að vísu nefnd á síðasta ársþingi og vonandi kemst hún að góðri niðurstöðu .
" Leikmannaskipti milli liða á höfuðborgarsvæðinu eru tíð .
Á sama tíma eiga Þórsarar ekki auðvelt með að sannfæra menn , sem þeir hafa augastað á , um að flytja norður .
" Það er alltaf að verða erfiðara , " segir Aðalsteinn , " og hefur breyst mikið á síðustu árum .
Það er mál fyrir menn að taka sig upp , mögulega með fjölskyldur , og gefa upp á bátinn vinnu og húsnæði fyrir sunnan .
Þá er miklu auðveldara að skipta í annað lið á höfuðborgarsvæðinu .
Beygja bara til vinstri í stað hægri á rauðu ljósi .
" Akranes hefur leikið langflesta leiki landsbyggðarliða í efstu deild , 866 .
Næst kemur ÍBV með 695 leiki .
Norðurland hefur átt fimm fulltrúa í efstu deild gegnum tíðina , Þór ( 298 leikir ) , KA ( 255 ) , ÍBA ( 177 ) , Leiftur , Ólafsfirði ( 126 ) og Völsung , Húsavík ( 36 ) .
Vestfirðir hafa ekki átt eins góðu gengi að fagna en ÍBÍ á Ísafirði er eina félagið þaðan sem leikið hefur í efstu deild , 46 leiki .
Austfirðingar hafa aldrei átt fulltrúa meðal hinna bestu .
Þrjú önnur landsbyggðarlið hafa spreytt sig í efstu deild , Selfoss ( 44 leikir ) , Víkingur , Ólafsvík ( 22 ) og Skallagrímur , Borgarnesi ( 18 ) .
Þjóðmál Orri Páll Ormarsson orri@mbl.is Knötturinn er hnöttóttur .
Þýski knattspyrnumaðurinn og -þjálfarinn Sepp heitinn Herberger .
