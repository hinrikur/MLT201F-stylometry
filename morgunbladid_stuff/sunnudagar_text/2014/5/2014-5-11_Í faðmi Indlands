Hvað eiga Harrison Ford , Friðrik Sophusson og James Hetfield sameiginlegt ? Þeir eru allir sólgnir í krásirnar á veitingastaðnum Austur-Indíafjelaginu á Hverfisgötunni .
Hjónin Chandrika og Gunnar Gunnarsson hafa staðið keik í stafni frá því að staðurinn var opnaður fyrir tuttugu árum en hann hefur nú fengið ærlega andlitslyftingu .
Gestir eiga í vændum ferðalag um sögu Indlands , veislu sem er í senn saðsöm og sjónræn .
Orri Páll Ormarsson orri@mbl.is Chandrika Gunnarsson stendur fyrir utan Austur-Indíafjelagið þegar mig ber að garði .
Lyklalaus og kemst ekki inn .
" Ég botna ekkert í þessu .
Það voru iðnaðarmenn hérna fyrir fáeinum mínútum .
Ætli þeir hafi ekki skroppið í kaffi ? " segir hún .
Chandrika tekur upp símann og fyrr en varir kemur starfsmaður veitingahússins á harða kani niður Hverfisgötuna og hleypir okkur inn .
Fyrir innan göngum við í fangið á iðnaðarmanni og Chandrika lætur hann í léttum tón vita að hún hafi lamið allt að utan .
" Einmitt .
Þess vegna er ég með þetta , " segir hann sposkur og bendir á höfuðtólin .
Þau hlæja .
Við blasir glænýr staður .
Allt hefur verið tekið í gegn .
Fyrir það fyrsta hefur rýmið stækkað til vesturs en Austur-Indíafjelagið festi kaup á litlum sal sem áður heyrði til Bíó Paradís og Regnboganum sáluga þar á undan .
Eigi að síður hefur sætum fyrir gesti ekki fjölgað nema um sex .
Markmiðið var miklu frekar að létta á rýminu til að freista þess að láta gestum líða sem allra best .
" Austur-Indíafjelagið er og verður persónulegur veitingastaður og þess vegna sáum við ekki ástæðu til að fjölga borðum , " segir Chandrika .
Hún kveðst gríðarlega ánægð með breytingarnar .
Þær gætu ekki hafa lukkast betur .
" Okkur þótti mikilvægt að koma með yfirlýsingu á tvítugsafmæli staðarins og hér er hún .
Gjöriði svo vel ! " Allt frá Indlandi Undirbúningur að breytingunum hófst í mars á síðasta ári þegar Chandrika og Gunnar Gunnarsson bóndi hennar fóru til Indlands til að leita fanga .
Uppleggið var að hafa alla innviði þaðan og það tókst .
Smekkfullur gámur lagði í haf með vorinu .
" Þegar fólk sækir okkur heim á því að líða eins og það sé statt á Indlandi og þess vegna var mikilvægt að allt kæmi þaðan , viðurinn , stólar og borð , ljós og listaverk , diskar og hnífapör .
Þá er áferð á gólfi og veggjum sú sama og á dæmigerðu indversku heimili .
Nostrað hefur verið við hvert smáatriði , " segir Chandrika .
Þess má geta að viðurinn í innréttingunum er úr 150 ára gömlu húsi í útjaðri Mumbai .
Ekkert hefur verið átt við hann .
Staðurinn er óður til sögu Indlands .
" Indland er stórt og mikið land með litríka sögu og þá sögu viljum við að staðurinn endurspegli .
Ekki bara gegnum matseðillinn , heldur heildarupplifunina .
Þetta á að vera ferð gegnum sögu Indlands allt aftur til tíma Mógúlveldisins .
Þaðan gegnum nýlendutímabilið og fram á okkar dag , " segir Chandrika .
Athygli vekur að klósettin eru með bresku ívafi , Burlington-klósettskálar og öllu tilheyrandi .
Stólarnir eru dönsk hönnun en Indland og Ísland eiga það sameiginlegt að hafa átt danska nýlenduherra .
" Kósí " og vinalegt andrúmsloft var markmiðið og það hefur sannarlega tekist .
Þar munar ekki minnst um nýjan biðsal , einskonar faðm Indlands .
Spurð hvort ekki þurfi að draga gesti þaðan út þegar borð þeirra losna svarar Chandrika því hlæjandi til að það hafi alveg komið fyrir .
" Við lendum býsna oft í því að þurfa að vísa fólki frá þar sem allt er fullt hjá okkur .
Núna getum við alla vega boðið fólki að bíða þangað til borð losnar , " segir Chandrika .
Arkitektinn á staðnum Arkitektinn sem ber ábyrgð á endurbótum Austur-Indíafjelagsins er Breti af indversku foreldri , Nikhil Dhumma hjá studioKLANG í Manchester , og fylgdi hann framkvæmdunum eftir frá upphafi til enda .
" Það var mikill munur að hafa hann á staðnum meðan á framkvæmdum stóð og sparaði okkur örugglega mikinn tíma .
Við erum í skýjunum með framlag arkitektsins , " segir Chandrika .
Fyrirhugað var að hefja framkvæmdirnar í desember eða janúar en það dróst vegna seinkunar á framkvæmdum við Hverfisgötuna .
Í mars var hægt að byrja á nýja rýminu en staðnum var lokað vegna framkvæmdanna 1. apríl .
Hann var svo opnaður aftur með pomp og prakt 1. maí .
" Þetta var mikill sprettur , " viðurkennir Chandrika .
" Okkur hefði aldrei tekist að ljúka þessu nema vegna þess að við höfðum einvalalið iðnaðarmanna með okkur .
Starfsfólk okkar lagði líka mikið á sig .
Stemningin og orkan í hópnum var ótrúleg og þegar ég lít til baka yfir þetta tímabil kemur orðið " stuð " miklu frekar upp í hugann en " streð " .
Þetta var rosalega skemmtilegt .
" Þegar mest var voru upp undir tuttugu manns að störfum .
" Það var handagangur í öskjunni .
Þetta var eins og sjónvarpsþáttunum , þar sem fólk keppir sín á milli í að gera upp húsnæði .
Og við unnum ! " Hún skellir upp úr .
Ótrúlegt ferðalag Það eru líklega ekki margir veitingastaðir á Íslandi sem hafa starfað á sama stað , með sama matseðil , sömu matreiðslumeistara , sömu stjórnendur og á sömu kennitölunni í tvo áratugi .
Þetta hefur Austur-Indíafjelagið gert , staðreynd sem vekur forvitni um tilurð staðarins .
" Þetta hefur verið ótrúlegt ferðalag sem við erum afskaplega stolt af , " segir Chandrika .
Hún er borinn og barnfæddur Indverji en með íslenskan ríkisborgararétt .
Leið hennar til Íslands lá í gegnum Bandaríkin , þar sem hún lagði stund á háskólanám , nánar tiltekið í Suður-Karólínu .
Þar kynntist hún Gunnari , sem einnig var við nám , og tókust með þeim ástir .
" Ég er oft spurð að því hvernig í ósköpunum Gunnari hafi tekist að sannfæra mig um að flytja með sér til Íslands , " segir Chandrika og hlær .
" Sannleikurinn er sá að ég hafði aldrei komið til Íslands þegar sú ákvörðun var tekin en treysti dómgreind mannsins míns , auk þess sem ég hef aldrei veigrað mér við að hoppa út í djúpu laugina .
" Þau giftu sig árið 1992 , fyrst í Indlandi en síðan á Íslandi .
Chandrika kunni strax vel við sig á Íslandi .
Eitt var það þó sem hún saknaði sárt – indverska matarins .
" Tengdamóðir mín ætlaði aldeilis að bjarga því , bauð mér í karrí .
Það sem hún áttaði sig ekki á er að karrí er ekki sama og karrí ! Alltént ekki þegar maður kemur frá Indlandi .
Mér þótti ákaflega vænt um viðleitnina en þetta var ekki maturinn sem ég leitaði að .
" Hún hlær .
Stóð upp og gerði tilboð Þá frétti Chandrika af " indverskum " veitingastað á Hverfisgötunni , Taj Mahal , og mátti til með að gefa honum tækifæri .
Sú reynsla var ekki góð til skemmri tíma litið en hafði heldur betur afdrifaríkar afleiðingar .
" Til að gera langa sögu stutta var maturinn á Taj Mahal ekki góður .
Eigandinn var sjómaður úr Grindavík og þrátt fyrir að vilja eflaust vel hafði hann engar forsendur til að reka veitingastað undir þessum formerkjum .
Hann vissi lítið sem ekkert um indverska matargerðarlist .
Meðan við sátum þarna yfir matnum fórum við hjónin að velta því fyrir okkur hvort við ættum ekki bara að bjóða í staðinn og gera þetta sjálf .
Þeirri umræðu lauk með því að Gunnar stóð upp og gerði eigandanum óformlegt tilboð í staðinn .
Hann var tilbúinn að hlusta og fáeinum vikum síðar áttum við Taj Mahal .
" Hvorki Chandrika né Gunnar höfðu bakgrunn í matreiðslu en bæði höfðu komið að veitingarekstri .
Gunnar var einn af stofnendum pítsugerðarinnar Jóns bakan og Chandrika vann um sjö ára skeið á frönsku bistró-kaffihúsi í Bandaríkjunum .
Byrjaði í uppvaskinu en endaði á því að reka staðinn .
Pítsa er eitt , franskt bistró annað og indverskt eldhús allt annað .
Hjónin voru þó hvergi bangin .
Chandrika setti bara upp svuntuna og byrjaði að elda .
" Ég lærði ekki matargerð en ólst upp við mjög góðan mat .
Það varð að duga þangað til við fyndum einhvern betri , " segir hún .
Á gólfinu sat frumburður þeirra Gunnars , Ísar Nikulás , nokkurra mánaða , en Chandrika var þá þegar ófrísk af öðru barninu , Jóhönnu Preethi .
Staðurinn , sem ennþá hét Taj Mahal , var opnaður 4. júlí 1994 , á þjóðhátíðardegi Bandaríkjanna , sem hjónunum þótti við hæfi þar sem það ágæta land hafði sameinað þau .
" Þetta var líka sjálfstæði í öðrum skilningi fyrir mig persónulega – matarlegum , " segir Chandrika og hlær .
Hvað vilja gestirnir ? Engu var breytt til að byrja með enda segir Chandrika það hafa verið meðvitaða ákvörðun að hlusta á gestina .
Hvað vilja þeir ? " Ég sá strax möguleikana .
Íslendingar eru afar duglegir að ferðast og mennta sig í útlöndum .
Fyrir vikið hafa margir kynnst indverskri matargerð .
Líkurnar á því að hitta að minnsta kosti einn Indverja á þessum ferðum eru líka yfirgnæfandi miklar þar sem við erum svo mörg .
Sá Indverji hefur svo örugglega eldað fyrir Íslendinginn , þar sem Indverjar eru svo gestrisnir að upplagi .
" Hún brosir .
Chandrika segir veitingastaðinn hafa verið viðunandi á þessum tíma en hún vildi meira .
Miklu meira .
" Mig langaði að gera gestina háða staðnum .
Draumurinn var að þeim líkaði svo vel að þeir kæmu aftur og aftur og aftur ...
" Um haustið voru gerðar róttækar breytingar .
Matseðlinum var gjörbreytt og staðnum gefið nýtt nafn , Austur-Indíafjelagið .
Spurð um nafnið kveðst Chandrika hafa viljað íslenskt nafn sem þó hefði skírskotun til Indlands .
Ýmsum í kringum þau þótti nafnið þó óþjált , auk þess sem staðsetningin væri ekki upp á marga fiska .
Hverfisgatan væri vondur staður fyrir veitingahús .
" Fólk hélt að við værum gengin af göflunum , að reka stað með þessu skrýtna nafni á Hverfisgötunni .
Það gæti ekki endað vel , " rifjar Chandrika upp .
" Við létum það hins vegar sem vind um eyru þjóta .
" Chandrika lagði áherslu á að finna indverskan matreiðslumeistara og gerði það .
Það var hins vegar hægara sagt en gert að fá leyfi til að flytja hann til landsins .
Mánuðum saman beið málið afgreiðslu í kerfinu .
Þessi maður er fjármálaráðherra ! Það var svo föstudagskvöld eitt síðla árs 1994 að hjón pöntuðu sér borð á Austur-Indíafjelaginu .
Þeim líkaði maturinn og spurðu Chandriku hver matreiðslumaðurinn væri .
Hún svaraði því til að það væri hún sjálf , kasólétt og gegn læknisráði , vegna þess að illa gengi að fá leyfi til að flytja indverskan matreiðslumeistara til landsins .
Þetta þótti gestunum miður og maðurinn tók upp nafnspjald og vísaði Chandriku um leið á konu í félagsmálaráðuneytinu .
" Farðu til hennar strax á mánudagsmorguninn og segðu að ég hafi sent þig , " sagði hann .
Chandrika bar ekki kennsl á manninn en þakkaði pent fyrir .
Daginn eftir færði hún þetta í tal við bónda sinn og sýndi honum nafnspjaldið .
Færðist Gunnar þá allur í aukana .
" Þú verður að fara strax á mánudaginn að hitta þessa konu .
Þessi maður heitir Friðrik Sophusson og er fjármálaráðherra landsins .
" Chandrika lét ekki segja sér það tvisvar .
Fór að finna konuna , Berglindi Ásgeirsdóttur , ráðuneytisstjóra í félagsmálaráðuneytinu .
Hún leit strax á málið og sá að matreiðslumeistarinn hafði öll tilskilin réttindi og fyrir vikið væri ekkert að vanbúnaði .
Fáeinum vikum síðar var hann kominn til landsins – og hefur verið hér síðan .
Ástæðan fyrir því að Chandrika lagði áherslu á að fá indverskan matreiðslumeistara til starfa er einföld .
" Indversk matargerð er ástríða .
Þú verður að hafa hana í blóðinu , " útskýrir hún .
" Auðvitað er hægt að kenna góðum matreiðslumeisturum margt en það verður aldrei eins .
Þess utan vildi ég fá mann frá mínu heimahéraði .
Fá matinn minn .
" Það eru ekki bara Indverjar í eldhúsinu , heldur líka í salnum .
Chandrika ræður bara indverska þjóna og einungis þá sem hafa tilskilin réttindi .
" Það er mikilvægt að þjónustan sé í sama klassa og maturinn , " segir hún .
" Það er vanvirðing við gestinn kunni þjónninn ekki til verka .
" Stimpill frá Steingrími Fleiri en Friðrik Sophusson og Sigríður Dúna Kristmundsdóttir kunnu að meta matinn á Austur-Indíafjelaginu og staðnum óx jafnt og þétt ásmegin .
" Við fundum fyrir velvild og tókum eftir því að sama fólkið kom aftur og aftur .
Það er alltaf góðs viti .
Það voru engir samskiptamiðlar á þessum tíma , internetið var ekki einu sinni komið , þannig við þurftum að treysta á orðið á götunni .
Og svo auðvitað blöðin .
" Kvöld eitt stakk Steingrímur Sigurgeirsson , matar- og vínsérfræðingur Morgunblaðsins , við stafni .
Þeirri heimsókn gleymir Chandrika aldrei .
" Við vissum af Steingrími og að umfjöllun hans um veitingastaði hefði mikla vigt .
Hann vildi smakka allt á matseðlinum , eins og hann væri að leita að einhverju sem honum líkaði ekki , " rifjar Chandrika upp .
" Það virðist hann ekki hafa fundið .
Alltént var umsögn hans afar lofsamleg .
" Chandrika segir umfjöllun Morgunblaðsins hafa valdið straumhvörfum .
Traffíkin hafi snaraukist í kjölfarið .
" Það hafði gríðarlega góð áhrif fyrir okkur að fá þennan " stimpil " frá Steingrími .
Hann beindi fjöldanum hingað .
Skömmu síðar fjallaði Siggi Hall um okkur í sjónvarpinu og skyndilega var Austur-Indíafjelagið á allra vörum .
" Chandrika kveðst leggja mikið upp úr góðu viðmóti og þjónustu og talar ekki um viðskiptavini heldur gesti .
" Sá sem gleymir hvaðan hann kemur mun aldrei kunna að meta hvert hann er að fara .
Auðmýkt er algjört lykilatriði í veitingarekstri .
Ég lít alltaf svo á að ég sé að bjóða fólki heim til mín í mat og reyni að umgangast gesti mína í samræmi við það .
Hjá okkur er gesturinn alltaf í öndvegi ! " Öllum gert jafnhátt undir höfði Sem frægt er sagði Hollywood-leikarinn Harrison Ford í Sunday Times um árið að Austur-Indíafjelagið væri besti indverski veitingastaður sem hann hefði borðað á .
Fleiri erlendar stjörnur hafa látið vel af staðnum .
Metallica snæddi þar oftar en einu sinni þegar málmbandið var hér á landi fyrir áratug , eins Pixies .
Þá kemur Yoko Ono reglulega í mat á Hverfisgötunni .
" Auðvitað er gaman að fá frægt fólk í heimsókn , það er góð kynning fyrir staðinn .
Við tökum hins vegar ekkert öðruvísi á móti því en öðrum gestum .
Háskólastúdentinn sem dettur inn af götunni er alveg jafn mikilvægur gestur .
Ef ekki mikilvægari , " segir Chandrika .
Langstærsti hluti gesta er Íslendingar .
" Við höfum ekki reynt að höfða sérstaklega til ferðamanna , hvað sem síðar verður .
Þeir ferðamenn sem hingað koma hafa annaðhvort heyrt um staðinn eða fengið ábendingu frá hótelum eða ferðaskrifstofum .
" Ekki má útiloka erlendra miðla í þessu efni en Austur-Indíafjelagið hefur víða fengið lofsamlega dóma , meðal annars valdi lúxusrisinn Louis Vuitton staðinn einn af bestu veitingastöðum Norðurlandanna í handbók sinni fyrir nokkrum árum .
Gestirnir ráða matseðlinum Fastagestir eru fjölmargir og Chandrika segir marga þeirra hafa haldið tryggð við staðinn allt frá opnun .
" Þetta fólk og auðvitað margir fleiri hafa lagt heilmikið af mörkum gegnum tíðina og í raun má segja að gestirnir ráði matseðlinum .
Þeir hafa mun meiri áhrif en þeir gera sér grein fyrir .
Ástæðan fyrir því að við höfum haft fleiri en eitt opnunarpartí vegna breytinganna er einfaldlega sú að fastagestirnir eru svo margir .
Ef ég er að gleyma einhverjum biðst ég innilega afsökunar en það er erfitt að halda utan um allan þennan fjölda .
Við finnum að fólki þykir vænt um okkur .
Íslendingar eru upp til hópa litlar tilfinningaverur en þegar þeim líkar eitthvað láta þeir vita af því .
" Fyrir áratug færðu Chandrika og Gunnar út kvíarnar þegar þau opnuðu Austurlandahraðlestina .
Þar er á ferðinni einfölduð útgáfa af Austur-Indíafjelaginu , ekki síst hugsuð fyrir þá sem vilja hafa matinn með sér heim .
" Við stofnuðum Austurlandahraðlestina til að mæta vaxandi eftirspurn og létta á eldhúsinu hjá okkur .
Viðbrögð hafa verið mjög góð , " segir Chandrika .
Fyrir tveimur áratugum þótti Hverfisgatan ekki spennandi staðsetning fyrir veitingastað .
Það hefur lítið breyst en Chandrika og Gunnar hafa eigi að síður aldrei hugleitt það af neinni alvöru að fara annað .
" Okkur líður frábærlega hér á Hverfisgötunni .
Auðvitað er traffíkin minni en á Laugaveginum en í okkar tilviki held ég að það ráði ekki úrslitum .
Okkar starfsemi snýst ekki um glamúr , heldur þjónustu .
Þess utan hefur gatan nú fengið hressilega andlitslyftingu og hver veit nema líf eigi eftir að færast yfir hana á komandi misserum .
" Já , hver veit .
" Gæti ekki óskað mér betra lífs " Chandrika Gunnarsson er fædd og uppalin á plantekru í Coorg-héraði í suðurhluta Indlands , þar sem ræktað er kaffi og krydd .
Fjölskylda hennar býr þar enn og hefur hún haldið góðu sambandi við hana .
Fjölskyldan setti á laggirnar skóla í héraðinu fyrir fáeinum misserum og hefur Austur-Indíafjelagið stutt starfsemina .
" Ég ann mínum heimahögum og fátt gleður mig meira en að geta gefið til baka .
Þetta er ein leiðin , " segir hún .
Chandrika hefur búið í 22 ár á Íslandi og líkar alltaf jafn vel .
" Ég nýt þess að búa á Íslandi .
Hér hef ég eignast fjölmarga vini og tengdafjölskyldan gæti ekki hafa tekið mér betur .
Yndislegt fólk .
Alls staðar eru rasistar og ég hef ekki farið varhluta af því hér .
Þau ónot eru þó óveruleg og að langmestu leyti hefur það verið stórkostleg reynsla að búa á Íslandi .
Ég hefði ekki getað óskað mér betra lífs , " segir hún .
Það er ekki bara loftslagið og mannfjöldinn sem greina Ísland og Indland að .
Chandrika hallast raunar að því að löndin eigi aðeins eitt sameiginlegt , upphafsstafinn .
" Bæði lönd eru dásamleg , hvort á sinn hátt .
" Chandrika talar prýðilega íslensku en er þó öruggari með enskuna .
Hún talar móðurmál sitt , kannada , við börnin sín en enska og íslenska heyrast gjarnan á heimilinu líka .
" Það er svo merkilegt með börnin mín að hér á Íslandi eru þau Íslendingar en Indverjar á Indlandi .
Aðlögunarhæfni þeirra er mikil .
Sama máli gegnir um manninn minn .
Gunnar skilur kannada mjög vel , eldar mjög góðan indverskan mat og myndi flytja eins og skot til Indlands kæmi til þess .
Hann hlýtur að hafa verið Indverji í fyrra lífi .
" Chandrika fer reglulega til Indlands og sonur hennar dvaldist þar í eitt ár til að kynnast fólkinu sínu og menningunni betur .
" Þegar það verður of kalt hérna fer ég til Indlands og þegar það verður of heitt þar kem ég hingað aftur .
" Chandrika er búin að vera tæp þrjátíu ár í burtu en eigi að síður líður henni eins og hún hafi aldrei farið frá Indlandi .
Það gera góð tengsl við heimahagana og svo auðvitað Austur-Indíafjelagið .
Þar inni er nefnilega auðvelt að ímynda sér að maður sé staddur á Indlandi .
