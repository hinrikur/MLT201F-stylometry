Líf kjörnefndarmanna er í hættu , þeir eru mjög hræddir og verða að fara huldu höfði , " segir Sergei Takasénkó , einn af embættismönnum yfirkjörnefndar Úkraínu með aðsetur í Donetsk-héraði .
Hann var ekkert að ýkja .
Vopnaðir aðskilnaðarsinnar og ribbaldar , hliðhollir Rússum , ráða mestu í mörgum borgum í austurhéruðunum .
Þeir fara hamförum og hóta þeim öllu illu sem íhuga að kjósa í þing- og forsetakosningunum sem fram fara í landinu í dag ( sunnudag ) .
Sögurnar eru margar .
Alexandra Vítalíjevna , skólastjóri í borginni Lúhansk , sem einnig er í austurhéruðunum , er í hópi mörg þúsund opinberra starfsmanna sem eiga að sjá um kjörstaði .
Grímuklæddir uppreisnarmenn rændu henni fyrir nokkrum dögum í viðurvist nemendanna , stálu gemsanum hennar og fartölvunni og fóru með hana í lögreglustöð sem þeir réðu yfir .
Henni var loks sleppt – en ekki er víst að hún láti mikið á sér bæra á kjördag .
Síðustu daga hafa margir fallið í átökum stjórnarhersins og uppreisnarmanna og talið að allt að tíundi hver kjósandi muni í reynd varla geta mætt á kjörstað vegna hótana og ofbeldis .
Sumir munu þó grípa til þess ráðs að fara langa leið á bráðabirgðakjörstaði sem Úkraínustjórn hefur komið á fót utan við borgir sem uppreisnarmenn ráða .
Um 36 milljónir manna eru á kjörskrá í Úkraínu í þessum sögulegu kosningum sem gætu ráðið úrslitum um framtíð ríkisins .
Skoðanakannanir eru óáreiðanlegar en líklegast er talið að auðkýfingurinn Petro Porosénkó verði efstur í forsetakjörinu , fái jafnvel meira en helming atkvæði strax í fyrri umferð .
Hann varð á sínum tíma fyrstur auðkýfinga landsins , óligarkanna , til að taka klára afstöðu með mótmælendunum á Maidan-torgi í Kænugarði og nýtur þess nú .
Porosénkó hefur bent fólki á að ef hann nái ekki strax kjöri merki það að enn verði nokkur bið á að nýr forseti taki við eftir seinni umferðina .
Slík óvissa henti bara óvinum þjóðarinnar sem vilji sundra ríkinu .
Rök sem gætu hrifið .
En stefna Porosénkós er ekki síður ráðgáta en framtíðin , hún hefur fram til þessa aðallega farið eftir vindáttinni .
Stuðningsmenn hans segja á hinn bóginn að hann hafi þá þekkingu á efnahagsmálum sem þurfi til í landi sem er á barmi gjaldþrots .
Hann hafi líka reynslu af stjórnmálum og kunni alla klækina .
Aðrir segja að því sé líklegast að fátt breytist til batnaðar nái hann völdum sem reyndar eru fremur lítil hjá forsetaembættinu .
Vladímír Pútín Rússlandsforseti hefur ýmist sagt að kosningarnar yrðu skref í rétta átt eða lagt áherslu á að fullnægja verði kröfum aðskilnaðarsinna áður en þær verði haldnar .
Á föstudag fullyrti hann að borgarastyrjöld væri þegar hafin í Úkraínu .
En ráðamenn í Kænugarði segja að Pútín eigi sjálfur mesta sök á ofbeldinu með því að ýta undir átök .
Tengsl í austur eða vestur Oft er bent á að minnst fjórðungur Úkraínumanna sé rússneskumælandi og eru þá íbúar Krím ekki taldir með .
Mest er um rússneskumælandi fólk í austurhéruðunum og því kann að virðast eðlilegt að það vilji meiri tengsl við Rússland , jafnvel innlimun héraðanna .
Í vesturhéruðunum líta flestir á sig sem Evrópumenn og finnst Rússland að mörgu leyti vera framandi Asíuland .
En flestir Úkraínumenn eru tvítyngdir , tala bæði úkraínsku og rússnesku og menningartengsl þjóðanna eru geysimikil .
Ekki má heldur gleyma að um helmingur manna í Donetsk og Lúhansk á sér úkraínsku að móðurmáli .
Nær þriðjungur allrar iðnaðarframleiðslu Úkraínu er í austurhéruðunum , þar eru námurnar og stálverin .
Þar hafa menn lengi verið þeirrar skoðunar að þeir vinni en íbúar í vesturhéruðunum séu letingjar og afætur .
En vestrænir fréttaskýrendur segja að skoðanir fólks í austurhéruðunum séu mjög skiptar .
Sumir vilji að vísu sameinast Rússlandi en hinir séu mun fleiri sem vilji fyrst og fremst aukið forræði í héraðsmálum .
Þrír af hverjum fjórum Úkraínumönnum segjast vantreysta öllum stjórnmálamönnum og það hlutfall er sagt enn hærra í austurhéruðunum .
Margir kjósendur á þessum slóðum trúa auk þess að einhverju marki skefjalausum hatursáróðri aðskilnaðarsinna og rússneskra fjölmiðla sem fullyrða að " fasistar " , með stuðningi Bandaríkjanna , hafi rænt völdum í Kænugarði .
Þessir kjósendur munu vafalaust sitja heima .
Þeim finnst engir frambjóðendur líklegir til að sinna hagsmunum austurhéraðanna .
