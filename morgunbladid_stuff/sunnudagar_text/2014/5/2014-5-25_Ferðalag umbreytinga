Nýjasta verkið eftir Matthew Barney , myndin River of Fundament , verður sýnt á Listahátíð .
Barney kemur sérstaklega til landsins í tilefni af sýningunni í Laugarásbíói á þriðjudag og mun kynna myndina .
Egypsk goðafræði er í fyrirrúmi í myndinni , en Bandaríkin sögusviðið .
Verkið er kvikmyndaópera um ris og fall heimsvelda , kynlíf og saur , dauða , endurfæðingu og endurholdgun .
Barney talar um myndina og list sína í einkaviðtali við Morgunblaðið .
James Lingwood ræddi við hann .
James Lingwood : Það tók hátt í áratug að gera myndina RIVER OF FUNDAMENT .
Getur þú sagt mér af upphafi hennar ? Matthew Barney : Persónulegt samband mitt við Norman Mailer myndaðist þegar hann lék hlutverk Harrys Houdinis í mynd minni Cremaster 2 .
Nokkrum árum eftir að ég kláraði Cremaster-hringinn veittu Frakkar Mailer heiðursfylkingarorðuna og hann bað mig að koma með sér þegar hún var afhent .
Þá hafði ég ekki séð hann um árabil .
Eftir athöfnina fór hann með mig afsíðis og sagði : " Ég bauð þér ekki til að þú gætir séð mig taka við viðurkenningu , ég vildi að þú læsir Ancient Evenings .
" Ég hafði aldrei heyrt um bókina , en hann útskýrði að hún gerðist í Egyptalandi til forna og hann hefði á tilfinningunni að hún myndi höfða til mín , að kannski leyndist kvikmynd í henni .
Mín fyrstu viðbrögð voru að ég væri ekki að gera kvikmyndir eins og stæði , en hugmyndin um að setja langa frásögn á svið vekti áhuga minn .
Ég vissi ekki hvaða mynd þetta gæti tekið á sig , þótt einhvern veginn væri hugmyndin um óperu í huga mér .
Jonathan Bepler , tónskáldið , sem samdi alla tónlistina í Cremaster , og ég höfðum um nokkurt skeið rætt um að takast á við óperuhefðina .
Þegar ég byrjaði að lesa bókina fannst mér strax eins og ég væri með handrit að óperu í höndinum .
JL : Hvernig þróaðist þessi hugsun ? MB : Í fyrstu horfði ég til þess hvernig texti Mailers er uppbyggður , velti fyrir mér hvernig egypsk goðafræði er notuð með frekar blátt áfram hætti í Ancient Evenings .
Líkt og í mörgum af verkum Mailers liggja rækilegar rannsóknir að baki bókinni .
Við lesturinn virðist í fyrstu spillingin yfirgengileg og jaðra við klám , en þegar maður síðan lítur á egypska goðafræði sést að margt af þessu kemur þaðan .
Þarna er mikið svigrúm , en í fyrstu fannst mér hugmyndin um að takast á við egypska goðafræði uggvænleg .
JL : Hvernig stóð á því að egypsk goðafræði kveikti áhuga þinn ? MB : Í Cremaster þrjú er fjallað um goðsagnir frímúrarareglunnar , sem tengist Egyptalandi til forna .
Í mínum huga voru frímúrarar í þægilegri fjarlægð frá uppsprettu slíkrar goðafræði , horft í gegnum óskýrari gátt .
Ég hugsaði með mér að í Cremaster 3 hefði ég þegar fengist við efni af þessu tagi , þannig að ég geymdi það hjá mér um hríð og fór að venjast þessari áskorun .
Þar kom að mér fannst vandinn við lágkúru efnisins verða kostur .
JL : Nánast enginn hefur lesið bókina , hún er ekki með aðgengilegri verkum Mailers .
Hversu lík að uppbyggingu eru RIVER OF FUNDAMENT og Ancient Evenings ? MB : Almennt talað eru í byggingu myndarinnar hennar eigin innviðir , sem eru gegnumgangandi , og af og til er klippt yfir í leikin atriði , sem eiga sér stað í landslaginu , sérstaklega í Los Angeles í fyrsta hlutanum , síðan Detroit og loks í stórri þurrkví í Brooklyn .
Þessi atriði eru nátengdari endursögninni á kjarna egypskrar goðafræði .
Þetta endurspeglar það sem gerist í skáldsögunni , þar er farið fram og til baka milli innviðanna og hins staðbundna , og skyndilega er lesandinn kominn á flug með guðunum í ótrúlegum lýsingum í texta hans , og er síðan settur aftur til hliðar .
Oft er lesandinn staddur á milli tveggja anda sömu persónunnar , eða persónunnar og tvífara hennar , og það er ekki alfarið ljóst sjónarhorn hvers er á ferðinni .
Í myndinni eru þrjár sögupersónur , sem taka stöðugum breytingum .
Myndin fær að láni þann anda , sem egypsk goðafræði er notuð með í textanum .
JL : Hversu mikilvægt er fyrir áhorfendur þína að hafa einhverja þekkingu á hinu flókna sambandi á milli þessara egypsku guða ? MB : Samband mitt við frásögnina virkar oft á þann veg að fyrir liggur nokkuð agaður texti og handrit til að hefja verkefnið .
Það sem gerir bókina Ancient Evenings dálítið ólæsilega með sínum flóknu og mörgu samböndum gerði hana mjög aðlaðandi í mínum huga sem burðarvirki .
Ég hef mikinn áhuga á þessum samböndum með frekar óhlutbundnum hætti , á að halda sambandinu milli hinna ýmsu persóna frekar frjálslegu .
Þetta er eitt af því sem fær mig til að koma alltaf aftur að því að rýna í hinar ýmsu flækjur frásagnarformsins , sambandið milli persóna , sögur , sem að verulegu leyti byggjast á ættfræði og sifjaspellssamböndum eins og á við um RIVER OF FUNDAMENT .
Ég hef ekki mikinn áhuga á að segja frá þeim með hefðbundnum hætti , mun frekar að segja frá þeim með hætti myndhöggvarans , sambandinu milli hluta , milli forma í innsetningu .
Það sem gerir Ancient Evenings dálítið ólæsilega sem texta gerir hana mjög aðlaðandi sem kerfi fyrir verkið .
JL : RIVER OF FUNDAMENT fjallar um ferðalag úr einu ástandi í annað og ferli á ýmsum stöðum .
Þessi hugmynd um ferðalag umbreytinga endurtekur sig í mörgum verka þinna .
MB : Vissulega .
Þarna er á ferð útskiptanleiki landslags og persóna , á ólíku ástandi , sem er fyrir hendi í tiltekinni persónu og í breytilegu landslagi , sem mér finnst mjög heillandi .
Þetta er án vafa verk , sem í kjarna sínum fjallar um umbreytingu .
JL : Það er sláandi hvað vökvar koma víða við og þarfir líkamans , kynlíf og saur .
MB : Ég held að okkur Mailer gangi ólíkt til .
Mailer virðist altekinn af því að nota forkristilega umgjörð til að þurrka út hverslags siðferðisspurningar , í því samhengi að nota berorðar kynlífslýsingar , varðandi spurningarnar um sifjaspell , sem vekja ákveðna siðferðisspurningu , og ég held að hann hafi viljað leysa allt þetta upp .
Ég hef í raun áhuga á að nota berorðar kynlífslýsingar sem frumástand .
Eitthvað í þá átt að í texta Mailers eru landslagið og líkaminn eitt , að kynlífsþátturinn sé fyrir mér hluti af landslaginu .
Fosfórvökvinn í jörðinni , bráðið hraunið , allar vísanirnar til breytilegs landslags .
JL : Og gagntekningin af hinum líkamlegu þörfum ? Þetta kemur í kjölfarið á notkun þinni á hinum ýmsu efnum í fyrri verkum þínum , vaselíni til dæmis .
Í RIVER OF FUNDAMENT er saur eitt helsta efnið .
MB : Í verkum mínum hef ég löngum lagt áherslu á mótun , út frá höggmyndinni .
Í áranna rás hef ég einkum mótað úr gerviefnum og eitt af því sem textinn í Ancient Evenings gerði mér kleift var að útvíkka aðferðir mínar við höggmyndir til hefðbundnari mótunarefna .
Textinn gefur járnöld til kynna og upphaf blandaðra málma .
Með því að yfirfæra aðferðir mínar við mótun á hin hefðbundnu málmefni , sem notuð eru við listsköpun , held ég að myndist samband á milli hins skítlega orðfæris skáldsögunnar og mótunarorðfæris höggmyndarinnar .
Skítur er í raun mótaður hlutur innan úr líkama manns , úrgangur , sem líkaminn þarfnast ekki lengur .
Þetta tengist sérstaklega járngerð og mótun höggmyndarinnar í stálverksmiðjunni í Detroit í öðrum þætti .
Í textanum er saur lýst sem upphafi og endi .
Til þess að hinn látni geti lifað á ný þarf hann að fara um Fljót saurs , Fljót dauðans , þetta frumástand , sem er bæði upphaf og endir .
JL : Hvað um ýmsa aðra vökva ? Sæðið , sem er kvikasilfur .
MB : Það er fallegur kafli í texta Mailers þar sem hann lýsir ábyrgðarleysi guðanna , endalausri kynferðislegri bælingu þeirra .
Í hvert skipti sem guð fær sáðlát og það fer ekki í annan guð verður til nýr sjúkdómur .
Sæði Sets , guðs stormanna , er sérstaklega eitrað vegna þess að hann er jafnvel enn ábyrgðarlausari en sumir hinna guðanna .
Um leið tek ég efnislegt orðfæri Ancient Evenings og beiti því á myndina þar sem er að finna fjölskyldu höggmynda , sem fylgja grunnmálminum og fara ofan í hinar ólíku málmblöndur hinnar gulu málmfjölskyldu á leiðinni til gulls , þetta allt vakti áhuga minn .
JL : Hvað er þín persóna í myndinni ? MB : Hún er kölluð Ka Normans .
Ka er tvífarinn .
Sálin er í ýmsu ástandi í egypskri hugsun .
Fyrsta ástandið er leyninafn og þegar maður deyr fer leyninafnið .
Þá kemur Kun , sem er sýn manns á ljósið .
Síðan Ba , sem er hjartað , og þá Kawhich , sem er tvífari manns , sem birtist rétt áður en maður gleymir öllu .
Ka birtist og segir manni hvar maður hefur verið og hvað maður hefur gert .
JL : Hvernig tengist þetta sambandi þínu við Mailer ? MB : Í Cremaster 2 fékk ég mikinn áhuga á afstöðunni til feðranna , það var mér mikilvægt að Mailer léki Houdini í þeirri mynd .
Og það er mér mikilvægt að John Mailer , sonur hans , leiki fyrsta Norman í þessari mynd og að ég leiki tvífara hans .
Ég held að valið í hlutverk í myndinni hafi verið einhvers konar gullgerðarverkefni fyrir mér .
JL : Nálgaðist þú gerð RIVER OF FUNDAMENT með öðrum hætti en fyrri myndir þínar ? MB : Í upphafi hafði ég í huga ákveðin atriði á ýmsum stöðum og síðan þróaðist þetta yfir í þessa útgáfu af kvikmyndaóperu .
Mér fannst ég fara vaxandi sem kvikmyndagerðarmaður í þessu verkefni .
JL : Hópur þekktra persóna kemur fyrir í atriðunum í húsi Mailers , Salman Rushdie , Jeffrey Eugenides , Lawrence Weiner , Elanie Stritch .
Hvernig fórstu að því að vinna með þeim ? MB : Það er ekki hægt að skrifa efni fyrir þetta fólk , þannig að ég þurfti að finna leið til að koma þeim saman og lagði til þemu , sem þau gætu brugðist við .
Ég er ekki mikið fyrir að vinna með leikurum miðað við að vinna með raunverulegu fólki .
Samræðurnar eru mjög mikilvægar til að skapa kringumstæður og láta Norman Mailer koma fram sem persónu .
Ég fæst ekki við að dekstra fram tilþrif hjá leikara .
Ég bý til kringumstæður , sem hafa áhrif á hegðun .
Ég er góður í því , frekar en að veita leikara endurgjöf .
JL : Víkjum að öðru lykilatriði .
Bandaríski bíllinn ferðast í gegnum myndina .
Chrysler Imperial leikur til dæmis mikilvægt hlutverk í ferðalaginu .
Hvers vegna var það óskafarartækið ? MB : Að hluta til vegna Cremaster 3 .
Fyrstu hundrað síður skáldsögunnar eru eins og fyrsti hlutinn af Cremaster 3 , lýsing í fyrstu persónu á einstaklingi , sem kemur í rými , sem kann að vera kunnuglegt en hann man ekki eftir .
Hann er í raun að deyja og lýsir þeirri tilfinningu og hann fer frá einum stað á annan og púslar hlutum saman .
Þetta er því örlítið eins og persóna lærlingsins í Cremaster 3 , kemur úr undirheimunum og birtist í anddyrinu með fimm Chrysler Imperial .
Cremaster 3 var því alltaf upphafsreitur fyrir þetta verkefni .
Ég átti enn Chrysler Imperial-bíl eftir klessukeyrsluna í þeirri mynd .
Þegar ég áttaði mig á að það yrði ógerningur fyrir mig að fylgjast með öllum persónunum í textanum ákvað ég að stilla bílnum upp fyrir miðju verksins .
JL : Hvað segir RIVER OF FUNDAMENT um heimsveldi ? MB : Líkt og skáldsagan fjallar hún um deyjandi heimsveldi .
Um leið get ég sagt eftir að hafa varið nokkrum tíma í Detroit við gerð seinni hluta myndarinnar að út frá borginni má skilgreina fegurð rétt eins og hverju öðru sem ég get hugsað mér , hin lagskipta saga sést öll í einu .
Borgin er eins og opið sár , maður sér forsögulega tíma , málmauðinn , framleiðslugóðærið , alla snilligáfuna , auðinn , hinn stórkostlega arkitektúr miðborgar Detroit á þriðja og fjórða áratugnum , hnignunina þegar dró að lokum 20. aldar og síðan þessa grasrótarorku , sem er sýnileg í ýmsum hlutum borgarinnar í dag .
Sem er fallegt .
Þannig að þetta snýst ekki bara um fall , líka um hringrás .
JL : Sögustaðirnir þrír í myndinni eru í Bandaríkjunum : Los Angeles , Detroit , New York , staðir sem gegna ólíku hlutverki í þróun Bandaríkjanna .
MB : Upprunalega var það ekki þannig í handritinu .
Upprunalega höfðum við í huga tökustaði í námum í Póllandi og Þýskalandi .
Á þeim tíma var ég að kafa dýpra í textann og furðaði mig á því hvað hann var bandarískur .
Þar kom að mér varð ljóst að það yrði að segja söguna í Bandaríkjunum og nota bandarískt orðfæri .
JL : Og bandarískar persónur sem hafa táknrænt gildi gagnvart valdi og karlmennsku .
Hringrás myndarinnar hefst og lýkur á Hemingway ? MB : Ég las dóm um Ancient Evenings eftir gagnrýnandann Harold Bloom , sem kristallaði ákveðna hluti í huga mér .
Þar var gefið til kynna að bók Mailers væri sjálfsævisöguleg og einn hinna miklu átakaþátta hjá Mailer hefði verið metnaður hans til að vera Hemingway , en það voru ástæður fyrir því að það gæti hann aldrei orðið .
Bandaríkin , sem Mailer skrifaði fyrir , voru á ólíkum tíma .
Þau þörfnuðust ekki lengur þeirrar tegundar af skáldsögu .
Þau höfðu bíóið , frekar þá nálgun að ganga alla leið , en hreinleika Hemingways .
Kynslóð Mailers fór að leyfa sér meira frjálsræði í að fara í heimildarleysi á milli ólíkra forma og miðla .
Það er nokkuð , sem mín kynslóð erfði .
Mailer er samtímis skáldsagnahöfundur , stjórnmálamaður , samfélagsrýnir , frægur , unnandi íþrótta .
Þessi flókna mynd fannst mér áhrifarík .
Ágreiningurinn við persónu föðurins fór að skerpa eðli persónu faraósins í myndinni .
Um leið held ég að ég hafi sérstakan áhuga á sjálfsmorði Hemingways vegna þess að hann tók líf sitt skammt þar frá sem ég ólst upp í Idaho .
Það var alltaf blettur á húsinu .
JL : Eru Hemingway-atriðin tekin í því húsi ? MB : Já , lokaatriðið er í anddyri hússins þar sem hann skaut sig og mjög nálægt vatninu þar sem rauðlaxinn hrygnir og drepst .
Mér fannst það rétta leiðin til að enda myndina .
JL : Maður fær tregaljóð á tilfinninguna .
Og tregaljóð til einhvers konar karlmennsku .
MB : Það er erfitt að hugsa ekki þannig um Hemingway .
JL : Það er erfitt að hugsa sér að gagntekning þína á Hemingway sé ekki byggð á glímu við karlmennskuna .
Vandamálasamband við föðurímynd .
Hvernig tengist það stöðu þinni sem myndhöggvari ? MB : Í myndinni fór ég að takast á við hluti , sem ég taldi að áður hefði ríkt um bannhelgi – til dæmis að steypa bronsstyttu í mót , ég steypti mér út í þá með höfuðið á undan með þessum verkum .
Hvað snertir þróun mína sem listamaður eru þetta þrep í stiga , snýst um að ná sáttum við það hvernig við sem listamenn höldum áfram því , sem gert hefur verið á undan okkur .
Mér leið ekki vel að tala um þetta þegar ég var yngri listamaður , en mér finnst að nú geti ég talað um hefð , um þennan hinn texta , sem er bæði fyrir utan mig og inni í mér .
JL : Hinn texta sögunnar um það , sem kom á undan þér .
MB : Já , einmitt , það er svo mikið af því í skáldsögunni .
JL : Þetta er samstarfsverkefni og samstarfsmaður þinn er tónskáldið Jonathan Bepler .
Þið vinnið á mjög ólíkan hátt með tónlist .
Hún er raunverulega samofin verkinu .
Mikið af tónlistinni er flutt lifandi í myndinni , þú sérð alls konar tónlistarmenn spila í henni .
MB : Verkið er skrifað með sama hætti og tónlistin er samin .
JL : Hvað réð valinu á yfirbragði tónlistarinnar ? MB : Við höfum stað , til dæmis Detroit , og þeim stað fylgir ákveðin tónlist , til dæmis Belita Woods , sem var með P-Funk All Stars og hún hefur ótrúlega rödd , ótrúlega nærveru .
Jonathan fer á staðinn og áttar sig á því hvað er fyrir hendi tónlistarlega , líkt og ég geri sjónrænt .
Við eigum mikið sameiginlegt í því hvernig við vinnum úr stöðum .
JL : Það hljóta mörg hundruð tónlistarmenn að koma fram í myndinni .
Hvernig fer hlutverkaskipan hljóðfæranna fram ? MB : Það veltur á ýmsu .
Jonathan velur úr straumum og stefnum og vinnur á marga ólíka vegu .
Sumt er skrifað , ákveðið fyrirfram og hann hefur skýra hugmynd um hvernig hann vilji hafa það , til dæmis atriðið í Detroit , þar sem stálhljóðfærin eru smíðuð á færibandinu , var í mjög föstum skorðum höfundarins .
En mikið af house-tónlistinni var í flutningi spunamanna , fólks , sem Jonathan þekkti og treysti .
Þar var lítið skrifað .
Munurinn á hinum ólíku vinnuaðferðum segir margt um Jonathan .
Einnig sambandið við rýmið , hvar hann kemur tónlistarmanni fyrir við ákveðnar aðstæður , er honum mjög mikilvægt .
Þannig að hann þarf að átta sig á rýminu áður en hann byrjar að skrifa tónlistina .
Rýmið skiptir ávallt máli .
Þannig að samband hans við rýmið er mjög óvenjulegt og það er nokkuð , sem fær mig alltaf til að bregðast við líkt og við höggmynd .
JL : Í myndinni syngja persónurnar iðulega ýmist eða tala .
MB : Jonathan myndi tala um að finna sáðkorn tónlistarinnar við allar kringumstæður .
Við leitum oft í form frásagnarkafla í óperum .
Þannig er hægt að koma miklum upplýsingum á framfæri til þess að geta lagt meira upp úr tónlistinni í aríunni .
Það skapar tækifæri til að láta Elaine Stritch lesa umtalsverðan hluta textans úr bókinni og koma síðan tónlistinni inn í myndina .
JL : Umfangsmikil hlutverkaskipanin í Detroit stappar nærri því að vera fullveðja óperuform .
Þetta er stórbrotin , stórfenglegur viðburður í mjög áhrifamikilli umgjörð .
MB : Já , Mcloud Steel , yfirgefin verksmiðja , þar sem áður voru framleiddar yfirbyggingar á bíla fyrir stóru framleiðendurna þrjá en nú er hætt starfsemi .
Það var átta klukkustunda flutningur .
JL : Á köflum verður myndin að allsherjaróperu , í þessum löngu , hápunktsatriðum .
MB : Ég veit ekki hvort verkið er ópera eða ekki .
Ég er ekki viss um að ég geti kallað það því nafni .
JL : Það hefur aldrei verið auðvelt að nefna verk , en ég mundi með ánægju lýsa þessu verki sem kvikmyndaóperu .
Hugsuðuð þið út í það í verkinu hvaða tilfinningalegu áhrif það kynni að hafa á áhorfandann ? MB : Já , kannski vegna þess að það var samstarfsverkefni og við vorum stöðugt að ræða hvernig það gæti kallast á við óperuformið .
Og nokkur atriði voru flutt fyrir framan áhorfendur á staðnum , sem ég hafði í raun aldrei gert áður og ég held að sé ekki hægt að gera án þess að spyrja slíkra spurninga .
JL : Hverju hefur öll sú reynsla af að hafa skapað þetta verk á næstum heilum áratug skilað þér ? Þú talaðir um breytt samband við samferðamenn þína .
MB : Að hluta til get ég rakið það til þessa verks , en það varðar einnig hvernig smíði ímynda , söfnun og flutningur hefur breyst með netinu á undanförnum áratug .
Ég finn í raun til meiri fullvissu í starfi mínu sem myndhöggvari en nokkru sinni áður .
Það kemur ekkert í staðinn fyrir reynsluna af að standa fyrir framan hlut , það er ekki hægt að ná því á mynd .
Ég átta mig betur á hlutverki mínu sem smiður hluta .
JL : Ferlið var nauðsynlegt höggmyndunum , en þær geta staðið utan myndarinnar .
Það fannst mér þegar ég sá myndirnar á sýningunni í München .
MB : Ég held að óhætt sé að segja það .
Áður fyrr var ætlunin að búa til form þar sem væri engin stigskipun .
Munurinn var ekki skýr á milli viðfangsins og kvikmyndarinnar .
Mér hefur orðið meira hugsað til forms hins öfuga píramída , að sía það sem gerist frá frásögninni niður í viðfangið núna .
Ég held að í þessu tilfelli hafi gefist tækifæri þar sem viðfangið getur átt sér sjálfstætt líf af öðrum toga .
JL : Ekkja Mailers segir í líkvökunni að um tíma hafi enginn skilið Ancient Evenings , en skilningur hafi vaxið á verkinu í tímans rás .
Hver er þín tilfinning um að fólk muni þurfa tíma til að átta sig á þínu verki ? Ert þú ánægður með að merking verka þína síist smám saman út ? MB : Það er ég vissulega .
Með ákveðnum hætti krefst hið umfangsmeira form meiri tíma .
Það stangast vissulega á við væntingarnar til kvikmyndarinnar eða leikhússins , það er form , sem blóðmjólka sig sjálf í augnablikinu .
Það er kannski ein af ástæðunum fyrir því að ég vildi beina þessu verki alfarið frá því tungumáli kvikmyndarinnar , sem ég notaði í Cremaster-hringnum .
Þetta verk á meira skylt við sviðslistirnar .
JL : Þess vegna er tilfinningabogi verksins öðru vísi .
Þú skilur við áhorfandann eftir að hafa leitt hann í gegnum tregaljóðræna hringrás dauða , endurfæðingar , endurholdgunar .
Þýðing : Karl Blöndal Var sjö ár í vinnslu RIVER OF FUNDAMENT , nýjasta verk hins kunna bandaríska myndlistarmanns Matthew Barney , verður sýnt einu sinni á Listahátíð í Reykjavík , í Laugarásbíói á þriðjudaginn kemur kl. 17 .
Verkið vann Barney í samstarfi við tónskáldið Jonathan Bepler .
River of Fundament er sex klukkustunda löng kvikmynd , og er í grunninn róttæk endursköpun á skáldverki eftir Norman Mailer um egypska guði .
Á meðal leikenda eru Ellen Burstyn , Maggie Gyllenhaal og Paul Giamatti , auk Barney .
Verkið var sjö ár í vinnslu og er að hluta til byggt á lifandi gjörningum .
Það hefur verið sýnt á listahátíðum við einróma lof .
Matthew Barney er einn áhrifamesti myndlistarmaður sinnar kynslóðar .
Hann hefur unnið jöfnum höndum með skúlptúra , teikningar og ljósmyndir en þekktustu verk hans eru Cremaster-kvikmyndirnar fimm .
Jonathan Lingwood , sem ræðir hér við Barney , er stjórnandi Artangel-stofnunarinnar sem m.a. setti á stofn Vatnasafn Roni Horn í Stykkishólmi .
