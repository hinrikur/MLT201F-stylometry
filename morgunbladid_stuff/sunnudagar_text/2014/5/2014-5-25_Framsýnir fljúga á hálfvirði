" Hagsmunir félagsmanna okkar eru jafn ólíkir og þeir eru margir .
Séu verkalýðsfélög öflug geta þau svarað því á margan hátt .
Enga þá hugmynd sem bætt getur stöðu fólksins okkar má útiloka , " segir Aðalsteinn Árni Baldursson formaður Framsýnar – stéttarfélags í Þingeyjarsýslum .
Fargjöld í innanlandsflugi , hvert sem leið liggur , hafa hækkað mikið síðustu ár .
Námundað kostar farið með flugfélaginu Erni milli Húsavíkur og Reykjavíkur 15 til 20 þúsund kr , það er allt að 40 þúsund krónur fram og til baka .
" Slíkt tekur í pyngjuna hjá landsbyggðarfólki og því munar það líka um að fá miðana á hálfvirði .
Samstarf okkar við Erni um þetta hefur líka verið með miklum ágætum , " segir verkalýðsleiðtoginn .
Aðalsteinn segist hafa skynjað áhyggjur hjá sínu fólki vegna þessa .
Því var gengið til samninga við Erni sl. haust og keyptur vænn skammtur af miðum á 7.500 kr. ferðin .
Miðarnir eru svo seldir félagsmönnum aftur fyrir sömu upphæð .
Nú hefur Framsýn keypt alls 2.340 miða og hefur gengið vel á skammtinn .
Ein besta kjarabótin " Það má eiginlega segja að miðarnir fljúgi út .
Svona fyrir utan þessa almennu kjarapólitík og að sjá til þess að samningar séu virtir , sem er endalaust strögl , þá er þetta að mínu mati ein besta kjarabót sem okkar fólk hefur lengi fengið , " segir Aðalsteinn sem skynjar mikla ánægju félagsmanna með þetta .
Raunar hafi nýleg könnun leitt í ljós að 97% félagsmanna Framsýnar séu ánægð með þjónustu félagsins – en 3% tóku ekki afstöðu .
" Almennt segir þetta hvað verkalýðsfélögin geta gert afskaplega margt fyrir sitt fólk sé stemningin til staðar , " segir Aðalsteinn að síðustu .
sbs@mbl.is 