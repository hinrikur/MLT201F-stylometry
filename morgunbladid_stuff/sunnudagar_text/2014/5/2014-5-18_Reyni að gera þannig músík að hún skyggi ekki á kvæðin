Verkið er samið við nokkur ljóð eftir Gyrði Elíasson , sem birtust í bókinni Hér vex enginn sítrónuviður .
Ég hef löngum kunnað að meta skáldskap Gyrðis , hann er hógvært skáld og einstaklega vandað , " segir Atli Heimir Sveinsson tónskáld .
Verkið sem hann talar um verður frumflutt á opnunartónleikum Listahátíðar í Norðurljósasal Hörpu á fimmtudagskvöldið kemur .
Það verður flutt af Hönnu Dóru Sturludóttur söngkonu og Pierrot-hópi Kammersveitar Reykjavíkur ; flautu , bassaklarinetti , píanói , fiðlu og sellói , auk þess sem drengjasópran og slagverksleikari taka þátt í flutningnum .
Kammersveitin flytur einnig verkið " Pierrot lunaire " eftir Schönberg .
Það hljómaði fyrst hér á landi á Listahátíð í Reykjavík árið 1980 .
Atli Heimir er staddur í vordýrðinni í Flatey á Breiðafirði , þegar hann svarar í símann .
Hann hefur séð fyrstu kríurnar og heldur áfram að dásama skáldskap Gyrðis .
" Ég hef ekki lesið allt eftir hann en reyni að fylgjast með .
Þetta eru ákaflega falleg kvæði , og eftirminnileg .
Ég reyni að gera þannig músík að hún skyggi ekki á kvæðin heldur útmáli þau í tónalitum .
Ég reyni að kallast á við þau , að ná andblæ kvæðanna , " segir hann .
" Gyrðir er ákaflega vandað skáld , og ekki er hann stórorður , en getur sagt ansi mikið í fáum orðum .
Það er kannski það sem okkur hefur þótt gott við skáldskap , alveg frá byrjun ! " Hann hlær og bætir svo við að hann hafi gengið út frá því frá upphafi að Hanna Dóra myndi flytja ljóðin .
" Hún er afburða söngkona sem hefur lengst af starfað í Þýskalandi og sungið í óperum og á einsöngstónleikum .
Þá hefur hún verið mikið í ljóðasöng .
Gegnum tíðina hef ég haft gott samband við Kammersveitarmenn og þegar ég vakti máls á þessu verki þá var því tekið vel .
" Hvetjandi að vera á Listahátíð Hér vex enginn sítrónuviður er nýjasta ljóðabók Gyrðis og einstaklega vandað verk , eins og búast má við þegar eitt helsta skáld þjóðarinnar á í hlut .
Atli Heimir segist ekki geta svarað því hvernig hann fór að því að velja sér ljóð að semja við en hann segist alltaf hafa verið ljóðaunnandi .
Ljóð Gyrðis eru ekki háttbundin en Atli Heimir hefur áður til dæmis samið sönglög við ljóð Jónasar Hallgrímssonar , sem eru háttbundin .
Er munur á því fyrir tónskáldið ? " Ekki nokkur ! " segir hann ákveðinn .
" Bara að manni detti eitthvað þokkalegt í hug .
En vissulega var líka gaman að gera músík við ljóð Jónasar Hallgrímssonar , þó að ekki væri nema vegna þess að þá las ég öll verkin hans upp á nýtt .
Hann er yndislegt skáld .
En að gera lög við rímuð ljóð og rímlaus , ég hef aldrei séð neinn mun á því .
Líttu til dæmis á skáldskap Steins Steinars .
Hann yrkir jafnt rímað og órímað , með stuðlasetningu og án , og allt er þetta dýrindis skáldskapur .
Andinn og hugmyndaflugið skipta máli .
" Nú verður þetta nýja verk Atla Heimis flutt á opnunartónleikum Listahátíðar .
Verk hans hafa verið flutt á fyrri hátíðum og hann sat einnig í stjórn hennar um skeið .
" Já , ég var þar um hríð en er hættur öllum nefndarstörfum .
En Listahátíð ? Ég held að hún hafi verið til góðs .
Þar eru til einhverjir fjármunir til að fá góða og þekkta listamenn til landsins og ég held það hafi alltaf skilað sér .
Að þetta hafi útvíkkað huga okkar .
Þegar maður ber þetta saman við ýmislegt sem kostar í okkar þjóðfélagi , þá eru þetta ekki ægilega háar upphæðir , " segir hann .
" Og hátíðin hefur opnað nauðsynlega glugga út í heim .
Það hefur alltaf þurft að gera ; ég held að þannig hafi þetta verið með okkar gömlu bókmenntir .
Höfundar Íslendingasagnanna hafa lesið eitthvað meira en var skrifað hér .
" Svo hafa alltaf komið fram innlendir listamenn líka á Listahátíð og Atli Heimir segir það vera hvetjandi fyrir þá sem það gera .
" Ég held að menn leggi töluvert á sig ef þeim er boðið að koma fram á Listahátíð , " segir hann .
" Og kannski ráðast listamen og menningarstofnanir þá í verkefni sem annars hefðu ekki verið framkvæmd .
En tónlistarlífið hefur annars alltaf verið líflegt hér , enda hafa eldhugar búið hér og starfað .
Ég fór í tónlistarnám til Þýskalands og var þokkalega vel undirbúinn úr Tónlistarskólanum í Reykjavík .
Þar voru ágætiskennarar og ég var orðinn þokkalegur píanóleikari .
Rögnvaldur Sigurjónsson kenndi mér , og svo lærði ég tónfræði hjá doktor Róbert Abraham Ottóssyni sem gerðist Íslendingur .
Hann var frá Berlín og mér þótti það fallegt að hann skrifaði doktorsritgerð sína um íslenskt efni , Þorlákstíðir , á íslensku ! Þegar ég kom út var ég allvel undirbúinn en þá hófst vinnan , í góðum skólum .
" Svo kom Atli Heimir heim með farangur sinn og við höfum notið góðs af .
" Ég var nú skammaður svolítið en það var allt í lagi , það hafði engin áhrif á mig , breytti mér ekki neitt , " segir hann .
Af hverju var fólk að skammast ? " Þetta var öðruvísi músík en það átti von á .
En ég hélt alltaf áfram mínu starfi .
Gagnrýni , slæm eða góð , breytir mönnum ekki , ef undirstaðan er þokkaleg og þeir hafa trú á því sem þeir eru að gera .
" Pierrot prójekt á opnunartónleikum Á fimmtudagskvöldið kemur leikur Kammersveit Reykjavíkur á opnunartónleikum Listahátíðar í Hörpu , undir yfirskriftinni " Pierrot prójektið " .
Kammersveitin flytur verkið " Pierrot lunaire " eftir Arnold Schönberg , í sviðsetningu Valerij Lisac .
Þá verður frumflutt nýtt verk Atla Heimis Sveinssonar .
Flytjendur eru Áshildur Haraldsdóttir , Rúnar Óskarsson , Anna Guðný Guðmundsdóttir , Una Sveinbjarnardóttir , Hrafnkell Orri Egilsson , Benedikt Gylfason , Frank Aarnink og Hanna Dóra Sturludóttir .
