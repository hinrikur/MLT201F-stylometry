Aron Bergmann Magnússon leikmyndahönnuður , hugmyndasmiður og teiknari hjá Janúar , er búinn að koma sér vel fyrir eftir nýafstaðna flutninga en fyrirtækið er nú til húsa við Lækjartorg .
Þessa dagana fer vinnudagurinn m.a. í að hanna nýtt rými fyrir Ölgerðina og undirbúa málverkasýningu sem Aron heldur í sumar .
Hvað eruð þið mörg í heimili ? Aðra hvora viku erum við þrjú : ég og litlu prinsessurnar mínar Chloe Anna og Ísmey Myrra .
Hvað áttu alltaf til í ísskápnum ? Kaffi sem er lífsnauðsynlegt , hafragraut , ost , djús og slatta af bönunum .
Hvað fer fjölskyldan með í mat og hreinlætisvörur á viku ? Ætli það sé ekki um 35 þús. á viku en er minna þá viku sem ég er einn í búinu .
Hvar kaupirðu helst inn ? Ég skipti því á milli Krónunnar og Bónuss en þegar það er matarboð laumast ég í kjötborðið í Melabúðinni eða Nóatúni .
Hvað freistar mest í matvörubúðinni ? Ég er mjög veikur fyrir góðu brauði , helst nýbökuðu og góðu áleggi á það .
Hvernig sparar þú í heimilishaldinu ? Þar sem ég elda mikið þegar stelpurnar mínar eru hjá mér á ég það til að elda aðeins of mikið , þá hendi ég oft afgöngum í box og beint í kælinn og er duglegur að hita það upp þegar ég nenni ekki að elda fyrir mig einan .
Hvað vantar helst á heimilið ? Væri ekkert á móti heitum potti inni í stofu eða eldavél með gasi .
Finnst ótrúlega gaman að elda á gashellum .
Eyðir þú í sparnað ? Held að helsti sparnaðurinn hjá mér sé að leggja bílnum eftir vinnu og reyna að hjóla allt sem ég get miðsvæðis .
Skothelt sparnaðarráð ? Reyndu að nota allan þann mat sem þú átt á heimilinu .
Það er alltaf hægt að henda í dýrindis máltíð úr því sem er í ísskápnum og er að renna út .
Og núna þegar sólinn er með okkur megnið af deginum er sniðugt að minnka rafmagnsnotkun og notast við birtuna sem er úti .
