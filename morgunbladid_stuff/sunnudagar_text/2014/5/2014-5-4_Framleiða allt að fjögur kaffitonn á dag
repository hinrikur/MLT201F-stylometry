Í morgunsárið leggur kaffiilm yfir Eyrina á Akureyri .
Það er í rauðabítið sem karlarnir í Nýju kaffibrennslunni mæta á vaktina og meðal fyrstu verka dagsins er að vigta baunirnar í ofninn .
Baunirnar , sem eru fluttar inn til dæmis frá Brasilíu og Kólumbíu , fara í 100 kg skömmtum í brennsluvélina og framleiðslan yfir daginn er tvö til fjögur tonn .
" Akureyringar eru tryggir viðskiptavinir okkar .
Vænn skammtur af framleiðslunni er alltaf seldur hér í bæ þótt mest fari auðvitað í verslanir syðra , " segir Helgi Örlygsson framkvæmdastjóri .
Löng hefð og mikil reynsla Nýja kaffibrennslan á sér langa sögu .
Fyrirtækið er í dag í eigu Esjubergs hf. í Reykjavík .
Kaffibrennsla O. Johnson og Kaaber var stofnuð árið 1924 .
Nokkrum árum seinna eða 1931 stofnaði Stefán Árnason á Akureyri sína kaffibrennslu , sem KEA og Sambandið svo eignuðust og ráku í áratugi .
Þessara tveggja fyrirtækja í millum var hörð samkeppni í áratugi , en það var svo um aldamótin sem fyrirtækin sameinuðust og fluttist þá öll kaffivinnsla norður .
Kom þar til að löng hefð og mikil reynsla var fyrir hendi nyrðra og verksmiðjan þar í góðu standi .
" Þetta hefur verið farsæll rekstur og okkur hefur gengið vel , " segir Helgi Örlygsson .
Í litlum bolla Vörumerkjatryggð er þekkt hugtak í markaðsfræðum .
Hún er hins vegar ekkert nýmæli , Akureyringar voru tryggir alltaf Bragakaffinu en kaffi frá Kaaber ráðandi syðra .
Nú eru hins vegar báðar þessar tegundir framleiddar nyrðra , svo og Rúbín-kaffið vinsæla .
Einnig Diletto-kaffi fyrir verslanir Bónuss og Íslandskaffi fyrir Kaupás .
Eru þá ýmsar afurðir ótaldar .
" Maður er alltaf að dreypa á kaffi og leita hins rétta bragðs .
Fæ mér því oft tíu dropa í lítinn bolla , hvort sem það er hér í vinnunni eða heima , " segir Helgi sem hefur starfað hjá Nýju kaffibrennslunni og fyrirrennara þess í fjörutíu ár .
Á þó mikið í land svo hann nái Helga Ármanni Alfreðssyni sem hefur starfað hjá fyrirtækinu í tæp 67 ár og er enn að .
Systurfélagið sér um söluna Nýja kaffibrennslan sinnir framleiðslu .
Systurfélagið O. Johnson & Kaaber sér alfarið um sölu og dreifingu sunnan heiða , sem fellur vel að annarri starfsemi , það er heildsölu á matvöru og öðrum nauðsynjum sem fást í búðum um allt land .
sbs@mbl.is 