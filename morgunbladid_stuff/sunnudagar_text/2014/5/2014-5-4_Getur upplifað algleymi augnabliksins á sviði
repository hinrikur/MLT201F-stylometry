Georgíska píanóstjarnan Khatia Buniatishvili kom í fyrrahaust fram í Hörpu , ásamt austur-evrópsku ungmennahljómsveitinni I , Culture Orchestra .
Óhætt er að segja að þessi 26 ára gamla kona hafi heillað viðstadda með túlkun sinni á 1. píanókonsert Prokofjevs .
Gagnrýnandi Morgunblaðsins valdi tónleikana í hóp þeirra bestu á síðasta ári og talaði um " funheitt einleiksframlag " píanóleikarans " er kvittaði fyrir klapp hlustenda " á fæti " með dúndrandi aukalagi " .
Nú fá tónlistarunnendur annað tækifæri til að upplifa innlifaðan og hrífandi leik Buniatishvili því hún kemur fram á Listahátíð í Reykjavík 29. maí næstkomandi , stígur þá ein fram á sviðið í Eldborg og leikur blandaða efnisskrá ólíkra og krefjandi verka eftir Johannes Brahms , Maurice Ravel , Frédéric Chopin og Igor Stravinsky .
Buniatishvili hefur undanfarin ár verið á nánast óstöðvandi ferðalagi milli tónleikastaða , nýtur mikilla og sívaxandi vinsælda , og er jafnframt umtöluð í klassíska heiminum .
Sumum þykir þessi glæsilega kona nánast of kynþokkafull fyrir klassíska sviðið en flestir tala þó sem betur fer um leik hennar , sem þykir tilfinningaríkur og sjálf segist hún vera " tónlistarkona 20. aldar " og samsamar sig lítt eða ekki túlkun flestra einleikspíanista samtímans .
Það hefur vakið athygli að hin kunna Martha Argerich tók Buniatishvili upp á arma sína , sagði hana einstaklega hæfileikaríka , " búa yfir meðfæddum hæfileikum og ímyndunarafli " auk þess að vera snilldar-túlkandi .
Þrátt fyrir að hafa byrjað að læra á hljóðfærið þriggja ára gömul hjá móður sinni og hafa komið fyrst fram á tónleikum sex ára gömul , hefur Buniatishvili ekki viljað láta tala um sig sem undrabarn ; slík skilgreining höfðar ekki til hennar , hæfileikar hæfileika vegna .
Það hefur ekkert með leitandi túlkun og vinnuna þar að baki að gera .
Listamenn þarfnast ögrana " Ég er í Kína , " segir Khatia Buniatishvili þegar hún svarar hláturmild í símann .
Þar kom hún kvöldið áður fram með sinfóníuhljómsveitinni í Beijing og kvöldið eftir leikur hún með hljómsveitinni í Guanzhou .
Svona er líf hennar , ferðalag milli tónleikastaða , frá einu landi til annars , að gleðja unnendur tónlistarinnar .
Hér mun hún bjóða upp á einleik , verk sem hún hefur sökkt sér í á síðustu misserum .
" Þegar mér býðst að vera með efnismikla einleikstónleika , í einn og hálfan til tvo tíma eins og í Hörpu nú í maí , þá reyni ég að blanda saman ólíkum verkum og móta spennandi efnisskrá , " segir hún .
" Um þessar mundir finnst mér gaman að leika dramatísk prógrömm þar sem verkin byggjast á ólíkum karakter , sum bjóða upp á tæknilegt flug en önnur eru ljóðrænni .
Það felst mikil áskorun í því að leika efnisskrá sem þessa og mér finnst það gott .
Þegar ég geng á svið takast allskyns tilfinningar á í mér , adrenalínið flæðir um æðarnar og til að halda jafnvægi þarfnast ég þess hreinlega að takast á við ögrandi og erfið verk .
Sem stendur bý ég yfir nægri orku til að leika efnisskrá sem þessa , hvað sem mun gerast þegar ég verð eldri .
Þá mun ég mögulega skipta um skoðun .
" – Tilfinningar og áskoranir , segirðu , gagnrýnendur tala iðulega um hvort tveggja í nálgun þinni við tónlistina , og það sáum við líka í Hörpu í fyrrahaust .
" Já , listamenn þarfnast ögrana , jafnvel öfga , og líklega er betra að vera í þeim ham á sviðinu en utan þess , " segir hún og hlær .
" Á sviðinu getur maður upplifað algleymi augnabliksins .
Það tekst ekki alltaf , en er ánægjulegt þegar það gerist .
" – Líður þér alltaf vel á sviði ? " Oftast nær , en ekki endilega alltaf .
Ef mér tekst að gleyma stund og stað þá líður mér stórkostlega .
" Alltaf ný verkefni Khatia Buniatishvili hefur frá unga aldri tekið þátt í fjölmörgum tónlistarkeppnum og sigrað í mörgum , þar á meðal Arthur Rubinstein-keppninni og Alþjóðlegu píanókeppnini í Tblishi .
Hún þreyði frumraun sína í Bandaríkjunum fyrir sex árum , lék þá konsert eftir Chopin í Carnegie Hall með sinfóníuhljómsveitinni í Yale .
Síðan hefur hún unnið með mörgum þekktum hljómsveitum , leikið á fjölda tónlistarhátíða og með frægum meðleikurum og hljómsveitarstjórum .
Finnst henni gott að blanda einleik og leik með hljómsveitum saman ? " Framan af ferlinum var ég spenntari fyrir því að koma ein fram , enda var ég vanari því , það var persónulegra og þetta algleymisástand sem ég var að tala um kemst maður frekar í einn á sviðinu en í samleik .
Ein á sviðinu reyni ég að gleyma því að annað fólk sé viðstatt , jafnvel að gleyma sjálfri mér , en þegar ég leik með hljómsveit þá get ég ekki gleymt hinum því ég horfist í augu við þau ; ég fylgist með stjórnandanum og öðrum hljóðfæraleikurum .
Þá þarf ég að blanda minni orku við þeirra og ef samhljómur næst þá er það frábær tilfinning , en ef einhvers konar spenna myndast milli manna verður samhljómurinn minni .
Engu að síður er það alltaf góð upplifun og ég kann vel að meta fjölbreytileikann ; einleikstónleika þar sem ég leik fyrir sjálfa mig , hljóðfærið og salinn , og síðan hljómsveitartúlkanir þar sem ég fæ að vera hluti af frábærri tónlist .
Sem er vitaskuld líka mikil áskorun .
Svo má ekki gleyma kammertónlistinni , sem ég held alltaf upp á að taka þátt í , en sem ég kemst jafnframt minna í að leika þessi misserin en ég myndi kjósa .
Ég hef minni tíma fyrir hana .
Kammertónlist er afar ánægjuleg leið til að deila tónlist með öðrum .
" – Þú hlýtur að vera afar upptekin kona ; þú virðist vera á sífelldum ferðalögum .
Buniatishvili jánkar því .
" Það er satt .
Ég er alltaf að takast á við ný verkefni og er nánast aldrei heima , " segir hún .
" En ég reyni þess í stað að koma mér upp heimilum á ýmsum stöðum .
Ég er búsett í París , og ég dái þá borg þótt ég hafi lítinn tíma til að njóta hennar .
Nú er ég í Kína í tíu daga og faðir minn gat komið með mér .
Það er ánægjulegt að geta eytt dýrmætum tíma með honum auk þess sem ég reyni að láta mér líða eins og heima hvar sem ég er .
Það er stundum erfitt en ég reyni að halda innra jafnvægi og þegar ég er með fólki sem mér er afar annt um , eins og föður mínum , þá auðnast mér það .
Kannski verð ég brjáluð einn góðan veðurdag , eftir allt þetta flakk , en enn sem komið er þá gengur þetta allt upp , " segir hún og hlær .
– Þú ert mjög ung og býrð að æskuþreki sem auðveldar ferðalögin og léttir álagið .
" Vissulega .
Ég reyni að nota orku mína vel .
Ég óttast að einn góðan veðurdag minnki þrekið en þessi árin er ég full af orku og nýt þess að takast á við fjölbreytileg verkefni víða um lönd .
Þegar ferli mínum lýkur vil ég ekki þurfa að sjá eftir því að hafa ekki gert eitthvað sem stóð til boða .
" – Þar sem þú tekst á við svo fjölbreytileg verk og verkefni , þá hlýtur þú að þurfa að æfa þig hverja lausa stund .
" Já , og því miður hef ég venjulega ekki tíma til að setjast niður heima í París og æfa ný verk í friði í mánuð eða tvo .
Ég verð því að takast á við það þar sem ég er stödd hverju sinni .
Ég ferðast venjulega milli staða til að leika á tónleikum og á sama tíma , hvar sem ég er , þarf ég að æfa upp ný verk og efnisskrár .
Og það er oft gott þegar ég er að kynnast nýjum píanóum á nýjum tónleikastöðum að æfa á þau önnur verk en ég mun endilega leika á þau á tónleikunum .
Sambandið við píanóið skiptir mestu máli , persónuleiki manns kemur síðan alltaf í ljós í glímunni við hvert verk .
Maður verður að finna leið til að tjá það á réttan hátt , finna réttu túlkunina .
Minnið meðhöndlar verkin og mikilvægast er að vera í sambandi við hljóðfærið – og píanó finnur maður alls staðar .
Ég sætti mig við að ná ekki að vera heima að æfa mig , ég verð að takast á við allt mögulegt á ferðalögum ; þannig er líf mitt og ég nýt þess .
" Er stjarna í Georgíu – Þú ert frá Georgíu – ferðu oft heim ? " Vissulega .
En það er öðruvísi fyrir mig að vera í Georgíu en annars staðar þar sem ég er aðeins þekkt sem klassískur listamaður .
Í þeim geira er ég einfaldlega vinsæl en í Georgíu er ég hinsvegar stjarna , sem allir þekkja , og fyrir vikið getur verið erfitt að njóta hefðbundins fjölskyldulífs .
Upp á síðkastið hef ég reynt að skjótast þangað án þess að láta vita af mér , og vera bara með fjölskyldunni .
Amma mín og foreldrar búa þar , systir mín bæði þar og í París , auk þess sem ég á þar nána vini sem ég reyni að vera í góðu sambandi við .
Mér finnst frábært að vera í Georgíu en það getur verið erfitt , því þegar maður nýtur vinsælda þá getur það gengið nærri einkalífinu .
" – Það hlýtur að vera erfitt þegar allir fylgjast með manni .
" Vissulega , þótt ég viðurkenni að stundum geti verið gaman að því .
En af og til vill maður vera út af fyrir sig .
Georgía er mitt föðurland og þar langar mig að vera í rólegheitum .
" – Var gott að alast upp í Georgíu og læra að leika á píanóið ? " Árin þegar ég var að alast upp voru erfið í Georgíu .
Við höfðum gengið gegnum stríðsátök og á tíunda áratugnum var efnahagslífið afar slæmt .
Svo gat verið hættulegt að vera á ferli á götum úti .
En foreldrar mínir reyndu að fá okkur systur til að einbeita okkur við æfingar , æfa og æfa , og við grínumst oft með það að við höfum á þessum árum aðeins séð heimilið og tónlistarskólann ! En það var gott , þeim tókst að halda okkur frá erfiðleikunum og áhyggjunum sem tröllriðu samfélaginu .
Það var ekki auðvelt en skilaði sér algjörlega , fyrir mig , því þetta voru gjöful ár og ég lærði svo margt sem ég byggi á í dag , ekki bara tónlistina , og ég get þakkað foreldrum mínum það .
Þrátt fyrir vandamálin í Georgíu bjuggum við systur við frábært atlæti og ég er til að mynda afar þakklát fyrir að hafa fengið að læra öll þessi tungumál , það hefur heldur betur komið sér vel .
Ég lærði fjögur mál til 16 ára aldurs og bætti svo þýskunni við þegar ég fór til náms í Vínarborg .
Þegar maður talar tungur þá tapar maður aldrei áttum , kemst alltaf leiðar sinnar .
" Buniatishvili talar um að sig langi að eiga einhverja aukadaga hér á landi , í kringum tónleikana til að skoða sig um , og ef það tekst taki hún jafnvel fjölskylduna með sér , foreldrana og systur sína .
" Ég vona að ég hafi tíma , ég veit bara aldrei hvað gerist í framtíðinni , bara hvað ég þarf að takast á við í núinu , " segir hún og flissar .
" Ég er bókuð langt fram í tímann en í júlí tek ég mér frí ! Þá leik ég bara á einum tónleikum og það verður í fyrsta skipti í mörg ár sem ég hef svo lítið að gera í einum mánuði .
Mánuður er langur tími í mínu lífi .
" Ört rísandi stjarna Georgíski píanóleikarinn Khatia Buniatishvili kemur fram á einleikstónleikum í Eldborgarsal Hörpu á Listahátíð í Reykjavík í lok mánaðarins , 29. maí .
Buniatishvili er ein skærasta unga stjarnan í klassíska tónlistarheiminum um þessar mundir og hefur síðustu ár , síðan hún lauk námi í Vínarborg og undirritaði útgáfusamning við Sony , verið á látlausu ferðalagi landa á milli og komið fram með virtum sinfóníuhljómsveitum , kammersveitum og haldið einleikstónleika .
Þá kemur hún stundum fram með eldri systur sinni , Gvantsa , sem einnig er snjall píanóleikari .
Buniatishvili kom fyrst fram opinberlega þegar hún var sex ára gömul og hefur sigrað í mörgum tónlistarkeppnum .
