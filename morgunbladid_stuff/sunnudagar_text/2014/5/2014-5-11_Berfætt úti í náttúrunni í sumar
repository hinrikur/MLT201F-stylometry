Það þarf ekki að hafa mikið fyrir því að búa til súpur og segir Íris Huld , eigandi veitingarstaðarins Kryddlegin hjörtu , oft sé sniðugt að nota það grænmeti sem til er í ísskápnum til þess að búa til súpur .
Sjálf notar hún ekki mjólkurvörur heldur frekar kókosmjólk eða jurtarjóma enda margir gjarnan með ofnæmi .
Gunnþórunn Jónsdóttir gunnthorunn@mbl.is Íris Hera Norðfjörð er eigandi veitingastaðarins Kryddlegin hjörtu sem sérhæfir sig í súpum .
Hún titlar sig matarskáld og fékk innblástur að titlinum frá afa sínum .
" Ég tók skáldanafnið frá afa mínum , Vilhjálmi skáldi frá Skáholti sem orti til dæmis Ó borg mín borg , " segir Íris Huld .
" Matarskáld á vel við mig þar sem maturinn er skáldaður af mér .
" Íris Huld hefur lengi verið mikil súpukona og segir hugmyndina að opna súpustað lengi hafa blundað í henni .
" Ég er forfallinn súpuunnandi og líður alltaf svo vel í kroppnum eftir að hafa borðað súpu .
Mín uppáhaldssúpa er indversk súpa með kóríander .
Ég er mjög hrifin af indversku kryddi og sterku kryddi og nota það óspart í matargerð .
" Íris segist leggja mikið upp úr ferskleika á veitingastað sínum og huga að hráefnum sem valda minna ofnæmi en önnur .
" Við notum alltaf ferskt grænmeti .
Súpurnar okkar eru gerðar frá grunni og notum við ekki mjólkurvörur , vegna hugsanlegs ofnæmis , heldur notum við kókosmjólk eða jurtarjóma , " segir Íris .
Kryddlegin hjörtu eru til húsa á Skúlagötu og Hverfisgötu en hún segir ætlunina ekki hafa verið að reka tvo staði svo nálægt hvor öðrum , leigusamningur við Skúlagötu sé út þetta árið .
" En við höfum ekki lokað staðnum eins og eflaust margir halda .
Hann er enn opinn en frá 11.30-15.00 og höfum við verið að leigja salinn fyrir ýmsar veislur .
" Í sumar verður Íris Huld á fullu að útbúa gómsætar súpur fyrir viðskiptavini sína en einnig ætlar hún að finna tíma til þess að njóta náttúrunnar .
" Ég vil vera berfætt úti í náttúrunni eins oft og ég get í sumar og finna betri tengingu við móður jörð , " segir hún að lokum .
