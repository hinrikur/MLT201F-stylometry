Nýlistasafnið tryggði sér í vikunni húsnæði undir safneign sína í Breiðholti en leitin að sýningarrými heldur áfram því eins og fram hefur komið stendur nú yfir síðasta sýning safnsins á Skúlagötu 28 .
Þorgerður Ólafsdóttir , formaður stjórnar safnsins , segir mikilvægt að vanda valið að þessu sinni og helst kaupa húsnæðið enda hafi Nýló oftar en ekki brennt sig á leigumarkaðinum gegnum árin .
Það er ekkert í hendi en við erum að kanna nokkra möguleika og munum halda áfram að leita , " segir Þorgerður Ólafsdóttir , formaður stjórnar Nýlistasafnsins , en eins og fram hefur komið hefur safnið misst húsnæði sitt á Skúlagötu og stendur síðasta sýningin nú yfir , æ ofaní æ , á verkum Hreins Friðfinnssonar .
Borgarráð samþykkti í vikunni að úthluta Nýlistasafninu 400 fermetra húsnæði í Völvufelli 13-21 í Breiðholti undir safneignina sem er mikil vöxtum .
Þorgerður lýsir mikilli ánægju með nýja rýmið , auk þess sem samningurinn sé mjög góður .
Flutt verður í Breiðholtið eftir þrjár vikur .
Ekki geymslurými , heldur " lifandi safneign " Hún tekur fram að ekki sé um geymslurými að ræða , heldur aðsetur fyrir " lifandi safneign " og munu verk úr safneigninni verða til sýnis .
" Heimildasöfnin okkar verða þarna líka framan af , auk þess sem við ætlum að bjóða upp á fræðslu og rannsóknaraðstöðu , " segir Þorgerður .
Starfsmenn safnsins munu hafa veg og vanda af flutningnum en safneignarfulltrúi er Eva Ísleifsdóttir og segir Þorgerður starf hennar aldrei hafa verið mikilvægara .
Ásmundur Sturluson arkitekt hannar rýmið fyrir safneignina .
" Við erum mjög spennt , " segir Þorgerður .
Til að byrja með verður opið hluta úr viku í Völvufellinu .
Sýningatímar verða auglýstir síðar .
Þorgerður fagnar því að safneignin sé komin í öruggt skjól í Breiðholtinu og þakkar Reykjavíkurborg fyrir hennar aðkomu að málinu .
" Nýló hefur alltaf átt gott samstarf við borgina en við erum einstaklega hamingjusöm núna .
Menntamálaráðuneyti hefur líka styrkt okkur dyggilega gegnum árin og án fjárlaganna er ekki víst hvað yrði um Nýlistasafnið .
" Völvufell er ef til vill ekki miðsvæðis en Þorgerði líst eigi að síður vel á staðinn .
" FabLab er þarna rétt hjá og svo verður gott að geta fengið sér pylsur í Pólsku búðinni .
Fjölbrautaskólinn í Breiðholti er líka á næstu grösum .
Það er helst að það vanti gott kaffihús en bakaríið er svaka fínt .
" Ekki áður virk starfsemi á tveimur stöðum Nýlistasafnið hefur ekki í annan tíma haft virka starfsemi á tveimur stöðum og Þorgerður segir því um stórt skref að ræða hjá núverandi stjórn safnsins .
" Þetta er ákveðin tilraun en gaman verður að sjá hvernig hún æxlast .
" Fjáröflun vegna nýs sýningarhúsnæðis er í gangi og mun standa fram á haust .
Hápunktinum verður náð með lifandi uppboði í september , þar sem verk sem allt að fjörutíu listamenn hafa gefið safninu verða boðin upp .
" Listamenn úr röðum fulltrúa Nýló hafa verið að gefa verk og það hefur gengið mjög vel og fólki er mjög hlýtt til safnsins síns , " segir Þorgerður .
Fyrsti kostur að kaupa Spurð um væntingar kveðst Þorgerður vona að sýningarrými finnist sem fyrst .
" Safnið hefur hins vegar brennt sig oft á því að flytja í húsnæði á almennum leigumarkaði og eyða ómældum fjármunum í lagfæringar og annað slíkt .
Þess vegna viljum við vanda valið að þessu sinni .
Við munum ekki stökkva á fyrsta húsnæðið sem býðst , heldur bíða eftir því rétta .
Fyrsti kostur er að kaupa húsnæði , " segir Þorgerður .
Hún segir staðsetninguna líka skipta máli enda sé Nýlistasafnið fyrir almenning en ekki þröngan sérhagsmunahóp og þurfi fyrir vikið að vera aðgengilegt .
" Það getur tekið tíma að finna þannig húsnæði en biðin verður vonandi þess virði .
" Listamennirnir sem gefa verk sín eru langflestir úr röðum fulltrúa Nýló , stofnendur þess og yngri kynslóð .
Meðal annarra : Anna Hallin , Ásdís Sif Gunnarsdóttir , Bjarki Bragason , Brynhildur Þorgeirsdóttir , Eggert Pétursson , Franz Graf , Guðjón Ketilsson , Guðrún Einarsdóttir , Haraldur Jónsson , Hreinn Friðfinnsson , Jan Voss , Karlotta Blöndal , Katrín Sigurðardóttir , Kees Visser , Margrét Blöndal , Páll Haukur Björnsson , Ragna Róberts , Rúna Þorkels , Rúrí , Sara Björnsdóttir , Sigurður Guðmundsson , Steingrímur Eyfjörð , Tumi Magnússon , Unnar Örn og Unndór Egill Jónsson .
Þorgerður og Eva sem og stjórn Nýlistasafnsins gefa einnig verk til styrktar átakinu .
Verkefnastjóri uppboðsins er Kristín María Sigþórsdóttir .
