" Ég ætla að gefa þér Jesúte frá Jerúsalem , " segir Elísabet Magnúsdóttir .
Við erum stödd á heimili hennar í Kópavogi , við Fossvogsdal sem friðsælt er að horfa yfir í bjartri vetrarstillu .
Elísabet er innfæddur Kópavogsbúi , ólst upp í Skólagerði í vesturbæ Kópavogs .
Guðrún Guðlaugsdóttir gudrunsg@gmail.com Jesúteið er borðið fram í bollum frá jólamarkaði í Wiesbaden .
Elísabet Magnúsdóttir á þrjá slíka , einn frá fyrrverandi mágkonu sinni og tvo frá dætrum sínum .
" Þetta eru nunnubollar , framleiddir í klaustri , " segir Elísabet .
" Stefnir í að þetta verði kristilegt viðtal , " segir ég .
En Aron Máni , sex mánaða dóttursonur Elísabetar , brýtur upp þá stemningu , þrátt fyrir nafnið ; hann liggur í fangi ömmu sinnar og allt í einu kemur lykt sem bendir til að það þurfi að skipta á honum .
Þannig er okkur snarlega aftur kippt inn í hversdagslífið .
Elísabet býr með syni sínum á fimmtánda ári og Dagný Margrét , móðir Arons litla , hefur rétt slitið " naflastenginn " , flutti til tengdaforeldra sinna fyrir fáum vikum með ömmustrákinn , sem í fyrstu var kallaður " lilli " , þótt hann væri heilar 20,5 merkur við fæðingu og hefur ekki slegið af í kúrfunni síðan .
" Hann ætlar að verða fljótur á ferðinni og forvitinn , " segir amma hans .
" Ég hef nú ekki alltaf verið í Kópavogi , " segir Elísabet yfir Jesúteinu , sem Sigríður Dröfn dóttir hennar færði henni þegar hún kom úr langferð frá Landinu helga .
" Heilagur áfangastaður vissulega , " bætir Elísabet og hlær .
" Sigga er elsta barnið mitt , fædd 1981 í Hafnarfirði .
Ég giftist Tómasi Ísleifssyni stýrimanni 1979 , en fljótlega eftir fæðingu Siggu fluttum við á neðri hæð æskuheimilis Tómasar við Vitastíg og bjuggum þar allan okkar búskap .
Þar fæddist Sunneva dóttir okkar 1986 .
Við Tómas skildum 1993 .
Tómas dó úr krabbameini nokkrum árum eftir að við skildum .
Það var mjög erfiður tími fyrir dætur okkar , en við fórum í gegnum þetta saman mæðgurnar ; þær voru 18 og 23 ára þegar pabbi þeirra dó .
Þótt þær teldust uppvaxnar var missir þeirra mikill .
Eftir skilnaðinn flutti ég inn á Laugarnesveg og keypti mér síðar íbúð í Rimahverfi .
Ég eignaðist þriðju dótturina , Dagnýu Margréti , 1995 með Gunnari Péturssyni stálsmiði .
Við fluttum í Kópavog og þar fæddist Guðjón Orri 1999 .
Við Gunnar slitum samvistir árið 2002 og síðan hef ég haldið heimili með börnum mínum og annast að mestu leyti uppeldi þeirra ein .
" Erfitt að vera einstæð móðir Er mikill munur á aðstæðum giftrar konu með börn og einstæðrar móður ? " Það er mjög mikill munur .
Fyrst taldi ég mér trú um að þetta væri " ekkert mál " og enginn munur .
Fór í gegnum þetta á hörkunni , " segir Elísabet .
" En svo rann upp fyrir mér að þetta var erfitt .
Ég þurfti að hafa talsvert mikið fyrir börnunum mínum og hafði engan til að tala við um þau vandamál sem upp komu .
Ég saknaði þess mikið að hafa ekki föður þeirra til að ræða við .
Það er allt önnur staða að foreldrar standi saman í ákvörðunum sínum gegn barni eða unglingi en að standa í þeim sporum ein .
Þetta hefur samt allt saman farið vel .
Krökkunum mínum gengur mjög vel , eldri dæturnar eru búnar að fara í gegnum háskólanám og Dagný er nú á kafi í móðurhlutverkinu , en stefnir á jógakennaranám næsta vetur .
Guðjón , sem er í níunda bekk grunnskóla , er með væg einkenni einhverfu .
Hann hefur líka greinst með kjörþögli og er á lyfjum .
Þess ber að geta að hann hefur fengið mjög góða þjónustu hér í Kópavogi , en hann er í Snælandsskóla .
Það hefur létt mikið á mér .
Gunnar , faðir Dagnýjar og Guðjóns , hefur stutt börnin sín fjárhagslega , sem hefur hjálpað mér mikið .
" Kemur úr stórri fjölskyldu Það kemur sér vel við aðstæður sem þessar að hafa alist upp í stórum systkinahópi og fengið rækilega kennslu í að taka tillit til annarra .
Elísabet kemur úr stórri fjölskyldu .
" Ég er miðjubarn , fjórða af átta systkinum , börnum Magnúsar Magnússonar blikksmiðs og eins eiganda blikksmiðjunnar Vogs í Kópavogi og Margrétar Karlsdóttur , sem var Reykjavíkurdama úr Vesturbænum .
Ég átti raunar að heita Sunneva eftir föðurömmu minni , en þegar foreldrar mínir voru komnir með mig til prestsins og átti að fara að skíra mig vildi amma ekki að ég héti þessu nafni .
Svo ég fékk nafn langömmu minnar , Elísabetar Bjarnadóttur , sem bjó í Bolungarvík .
Sjálf var ég svo myndarleg að koma síðar upp Sunnevu-nafninu á miðdóttur minni .
" Var ekki gaman að vera ein af svo mörgum systkinum ? " Mér fannst það reyndar ekki sérstaklega gaman .
Ég hefði viljað hafa það rólegra í uppvextinum , ég er líka svolítill einfari í mér .
Af því ég er miðjubarn þurfti ég snemma að semja , einkum við eldri systkini mín .
Mamma lét okkur systkinin fljótt fara að hjálpa til .
Mér hefur því aldrei þótt neitt mál að hafa mikið að gera .
En heimilið okkar var gott .
Við bjuggum í góðu húsi við ágæt efni og mamma var heima , saumaði , bakaði og gerði allt sem góðar húsmæður gerðu á þeim tíma .
Pabbi vann alltaf mikið og var því lítið heima .
Mömmu var margt til lista lagt .
Sum systkini mín voru lesblind .
Hún kenndi þeim að lesa og var dugleg að hjálpa okkur við heimanám .
Mjög skemmtilegt var að alast upp í vesturbænum í Kópavogi , allt í byggingu , krakkaskari á götunum og í stillönsunum inni í byggingunum .
Allt var í mold og sandi og heima í forstofunni hjá okkur var alltaf fjöldinn allur af óhreinum stígvélum .
Við urðum undantekningarlaust að fara úr skóm og stígvélum áður en við fórum inn í húsið .
Ég gekk í Kársnesskóla , svo Þinghólsskóla , sem var gagnfræðaskóli .
Ég get ekki sagt að ég hafi ofreynt mig á náminu .
Heilmikill tími fór í að vera skvísa .
Ég eyddi mörgum stundum í sjoppunni úti á Nesi , sem enn er til .
Á bak við þá sjoppu byrjaði ég að reykja .
Það var flott .
Erfitt í byrjun , en það tókst .
Ég reykti í 30 ár .
Mér fannst í raun auðveldara að hætta , þegar ég ákvað það , en að byrja að reykja .
Eftir gagnfræðapróf fór ég í Húsmæðraskólann á Laugavatni einn vetur og svo fór ég í smurbrauðsnám á Hótel Sögu .
" Gaman að ferðast Við Elísabet fáum okkur meira Jesúte og setjum út í það hunang .
Það á sér sögu : " Ég fór til Frakklands í haust , " segir Elísabet .
" Í mánaðarferð sem sjálfboðaliði og keypti þá þetta lífrænt ræktaða hunang " beint frá bónda " .
Við fórum fjórar íslenskar konur á vegum Gruntvig , sem stendur að verkefninu " Helping Hands " .
Við vorum að vinna í garðyrkjuskóla fyrir unglinga , en þátttakendur í verkefninu urðu að vera orðnir 50 ára .
Sex ár eru síðan ég náði þeim aldri .
Við kynntum okkur menningu Province-héraðs , en dvöldum í pínulitlu þorpi sem heitir Ribecourt .
Þetta var svæði vesturvígstöðvanna í fyrri heimsstyrjöldinni .
Einnig skoðuðum við garðrækt og sáum mikið af glæsilegum höllum .
Ég hef reyndar ferðast talsvert .
Við Tómas , fyrri maður minn , höfðum gaman af að ferðast saman , einkum um Evrópu , en einnig líka til Taívans og Japans og auðvitað heilmikið um Ísland .
Ég hef líka verið dugleg að ferðast með krökkunum um Ísland , en minna erlendis – hef ekki haft peninga til þess .
Þó fórum við öll sömul til Parísar þegar ég var fimmtug og nýlega fórum við Guðjón saman til Berlínar og meira að segja í Lególand .
" Finnst ég á réttri leið Elísabet segir heimilishaldið um þessar mundir " ósköp þægilegt " , eins og hún orðar það .
" Við Guðjón erum bara tvö og reglurnar fáar , við höfum þetta dálítið " eftir hendinni " .
Áður fyrr , þegar margir voru í heimili , voru meiri umsvif , tekið slátur , búnar til fiskibollur og , má segja , mikill myndarskapur í gangi .
Ég saumaði á stelpurnar og prjónaði .
Ég hef alltaf haft áhuga á handavinnu , hef prjónað mikið á mitt fólk og stundum selt svolítið .
" Eftir húsmæðranámið hefur Elísabet sótt sér aukna menntun .
" Ég fór meðal annars í menntaskólanám , en lauk því ekki .
Fékk gott starf hjá Innkaupastofnun Reykjavíkur .
Síðan vann ég við bókhald .
Um tíma vann ég hjá sýslumanninum á Selfossi , en líkaði ekki og fór að vinna á vinnustofu fyrir fatlaða , sem var skemmtilegt og gefandi starf .
Fyrir fáum árum , í kringum hrunið , fór ég að finna fyrir miklum einkennum vegna álags , bæði líkamlegum og andlegum .
Þetta kom í kjölfar versnandi efnahags , samfara erfiðleikum í tengslum við börnin .
Að lokum leiddi þetta til þess að ég var úrskurðuð öryrki tímabundið , en ég er að vona að heilsan batni það mikið að ég geti farið að vinna fulla vinnu .
Á meðan þetta ástand hefur varað hef ég unnið sjálfboðavinnu , meðal annars í búðum Rauða krossins , mér finnst það gefa mér mikið , bæði ánægju og félagsskap .
" Það kemur svolítið dreyminn svipur á Elísabetur þegar hún bætir við : " Það var skemmtilegur dagur 15. júlí í sumar sem leið , þegar fyrsta og eina barnabarnið fæddist .
Þessi yndislegi , stóri strákur .
Þau mæðginin bjuggu hjá mér fyrstu fimm mánuðina .
Það var yndislegt að hafa þau hjá sér og fylgjast með barninu .
" Og hvernig er staðan hjá þér núna ? " Ég er mjög sátt .
Ég spáði fyrir fólki um tíma .
Ég hef alltaf haft innsæi og vitað um hluti þótt ég talaði lítið um það .
Í atvinnuleysinu fór ég að spá , en er hætt því núna .
Mér fannst óþægilegt að fá alls konar fólk og vildi ekki taka þá ábyrgð að fólk færi að lifa eftir því sem ég segði .
Ég rak mig á að fólki hættir til þess að gera það , vildi stöðugt vera í sambandi við mig til að fá mitt álit á hinum viðkvæmustu málum .
Spádómar eru leiðbeinandi um hvernig lífið getur orðið , en hver og einn verður að taka ábyrgð á eigin lífi .
Ég hef sjálf reynt að haga mér eftir því og finnst ég vera á réttri leið .
" 