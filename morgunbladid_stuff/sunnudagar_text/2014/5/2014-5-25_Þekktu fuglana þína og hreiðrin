Við könnumst allt of mörg við það að geta ekki svarað einföldustu spurningum barna okkar í sumarfríinu sem benda á hinn og þennan fuglinn og spyrja okkur hver sé hvað og hvað hann gerir .
Þá rekur hreiður kannski á fjörur okkar og enginn veit neitt .
Hér eru nokkrir fuglar sem borgarbörn og aðrir sem vita ekki nóg um en ættu að vita meira ættu að lesa um .
Júlía Margrét Alexandersdóttir julia@mbl.is Við könnumst allt of mörg við það að geta ekki svarað einföldustu spurningum barna okkar í sumarfríinu sem benda á hinn og þennan fuglinn og spyrja okkur hver sé hvað og hvað hann gerir .
Þá rekur hreiður kannski á fjörur okkar og enginn veit neitt .
Hér eru nokkrir fuglar sem borgarbörn og aðrir sem vita ekki nóg um en ættu að vita meira ættu að lesa um .
Júlía Margrét Alexandersdóttir julia@mbl.is Ekki rugla þessum saman : Svartþröstur og stari Það er nokkuð algengt að fólk rugli þessum fuglum saman ; svartþresti og stara , eða starra eins og hann er líka kallaður .
Svona þekkirðu fuglana : Svartþrösturinn er alveg svartur , með gulan gogg .
Kvenfuglinn er þó ívið brúnni og ljós að neðan .
Þeir eru með rákir á bringu og brjósti .
Horfið fyrst á fæturna .
Svartþrösturinn er með dökka fætur en starinn er með rauðbrúna fætur .
Þá er fjaðurhamur starans á sumrin ljósdílóttur .
Svona þekkirðu hreiðrið : Ef þú rekst á hreiður í gasgrillinu þínu eða hitalampanum gæti þetta vel verið hreiður svartþrastar .
Hreiður starans er líka að finna í mannabústöðum , undir þakskeggjum , veggjum og er mun draslaralegra en hreiður svartþrastarins sem er grófgert og úr alls kyns efnivið .
Gleðigjafinn eini : Lóan Hin eina sanna lóa , persónugervingur vors og sumars , er heiðlóa .
Í sumar ættu lesendur að geta séð hana í fjörum og móum .
Svona þekkirðu hana : Að ofan er hún dökk með gulum dílum .
Neðri parturinn er svartur og hvítur og vangar eru svartir .
Milli gulu dílanna og þess svarta að neðan er eitt sem er einkennandi fyrir hana og gott hjálpartæki til að þekkja hana : Hvít s-laga rönd .
Fæturnir eru gráir og goggur afar stuttur og svartur .
Svona þekkirðu hreiðrið : Laut eða dæld í lyngmóa sem lætur lítið yfir sér , fóðruð með grasi og laufi .
Varp var að hefjast og mætti rekast á egg , grámosagræn eða ljósgræn með svörtum rákum í þessum hreiðrum næsta mánuðinn .
Um miðjan júní mætti fara að sjá unga í þessum hreiðrum og þeir fljúga á brott 1.-2. vikuna í júlí .
Farið því varlega úti í móa .
Ef þið viljið kasta kveðju á lóuna skulið þið gera það áður en júlí endar , þá kveður hún landið í bili .
Elskar út lífið : Spóinn Ef þér heyrist eitt augnablik , í sveitaferðinni , að það sé verið að sjóða hafragraut úti í náttúrunni er þetta enginn grautur heldur spóar í ástarleik .
Eins og í sjóðandi graut heyrist í þeim í þeim athöfnum sem eru alltaf jafn ástúðlegar þótt þeir skipti helst aldrei um maka .
Svo flautar hann margvíslega að auki .
Svona þekkirðu spóann : Það er fremur auðvelt að þekkja spóann .
Ef þú sérð háfættan fugl með langt , íbjúgt nef , er líklegt að um spóa sé að ræða .
Spói er dekkri á baki en neðri hluta , módröfnóttur og en á höfði hans er mynstrið fíngerðara .
Svona þekkirðu hreiðrið : Hreiður spóa er áberandi en einfalt .
Það er sinuklædd laut nálægt mosaþúfu og óhulið .
Spóinn verpir víða en það skemmtilega við ungana er að þeir fara snemma á stjá og nenna lítið að vera í hreiðrinu en eru þess í stað að tína upp í sig skordýr í næsta nágrenni svo það er sjón að sjá .
Með smá læti : Tjaldurinn Í sveitaferðinni í sumar , sérstaklega ef þú skreppur í fjörur , gætirðu rekist á háværan hóp tjalda því þeir vilja gjarnan vera sem mest saman .
En þá gæti líka verið að finna á grænum túnum þar sem þeir eru að kenna ungviðinu að veiða .
Því miður hafa fuglatalningar bent til þess að eitthvað gæti tjaldinum verið að fækka en þróunin er reyndar sú sama hjá mörgum öðrum vaðfuglum .
Svona þekkirðu tjaldinn : Ef þú sérð fugl með rauð augu , afar glæsilegan , stóran og áberandi rauðgulan gogg og svo bleika fætur er afar líklegt að þetta sé tjaldur .
Ef hann er þar að auki svartur að ofan og um hausinn en hvítur frá bringu og aftur má bóka það .
Hann er mjög líklega með smá læti , hann er að minnsta kosti nokkuð hávær .
Svona þekkirðu hreiðrið : Hreiðrið er afar fábrotið , oftast bara lítil dæld í möl eða sandi og eggin sjálf ljósbrún eða grá með svörtum rákum .
Varptíminn er nú þegar hafinn og ættu ungarnir að vera að líta dagsins ljós um þessar mundir .
Þeir verða fleygir eftir um það bil mánuð .
Gerir þér bilt við : Hrossagaukurinn Eftir að hafa eytt vetrinum á Írlandi ákveður hrossagaukurinn að gleðja okkur Íslendinga og fljúga yfir hafið .
Látið hann ekki gera ykkur bilt við .
Hann stundar það að bíða alveg kjur þangað til þið komið upp að honum .
Þá flýgur hann í einum rykk í burtu og skrækir á ykkur .
Svona þekkirðu hrossagauk : Ef þú sérð fugl sem flýgur hálfskrykkjótt en ákaflega fallega gæti þar verið hrossagaukur á ferð .
Sérstaklega ef hann hálfhneggjar svo á fluginu .
Hann er svo auðþekktur þegar hann er á jörðu niðri .
Dökkbrúnn er hann að ofan með ljósum röndum og ljósari að neðan .
Goggur er grár og fætur gulir .
Svona þekkirðu hreiðrið : Ef þú ert á ferð í mýrlendi gætir þú vel rekist á hrossagaukshreiður .
Það er milli þúfna og klætt sinustrám .
Hjónin eru pottþétt saman hjá ungunum um þessar mundir sem ættu að vera að klekjast út úr eggjunum .
Þau sjá um þetta í sameiningu .
Glókollur : Minnsta dúllan Aðaldúlla sumarsins er glókollurinn .
Svo er hann af svo fínni ætt ; söngvaraætt .
Glókollurinn er einn af nýjustu varpfuglunum og er minnsti fugl Evrópu , aldrei stærri en 10 sentimetrar .
Það er metár hjá glókollinum í ár , aldrei áður hafa fleiri glókollar verið á Vesturlandi .
Svona þekkirðu glókoll : Ef þér finnst þú aldrei hafa séð sætari og minni fugl er þetta líklega glókollur .
Hann er hnöttóttur , ólífugrænn að ofan og ljós að neðan .
Kollurinn á honum er með gulum bletti sem er rammaður inn í svart .
En það er þá reyndar kvenfuglinn .
Karlinn er með appelsínugulari tón .
Þótt það sé enginn litur á kolli gæti þetta samt verið glókollur því ungir fuglar fá ekki litinn sinn strax .
Svona þekkirðu hreiðrið : Glókollurinn gæti jafnvel tekið upp á því að verpa tvisvar og hægt er að sjá nýtt hreiður núna en einnig í júní .
Hreiðrið áttu líklega eftir að rekast á í skógarlundi , glókollurinn vill vera í barrskógum .
Ekki allir sem þekkja í sundur : Þórshani og óðinshani Óðinshani er algengur fugl en vinur hans þórshaninn er mun sjaldgæfari .
Margir rugla þeim saman .
Svona þekkirðu þá : Óðinshaninn er með örmjótt , beint nef , svarta fætur og ótrúlega kvikar hreyfingar .
Ef þú sérð fugl á tjörn , snúast hratt í hringi , hálfskoppandi er þetta líklega óðinshani .
Þórshaninn er svo nauðalíkur honum en best er að einbeita sér að því að leggja muninn á haus þeirra og goggi á minnið til að þekkja þá í sundur .
Þórshaninn er með gulan gogg og stór hluti höfuðs er svartur og hvítur meðan höfuð óðinshanans er brúnna .
Svona þekkirðu hreiðrið : Í raun er mjög ólíklegt að fjölskyldan rekist á óðinshanahreiður í sumar því það er afskaplega vel falið .
Ef þið finnið fyrir algera tilviljun dæld í þúfu , mosa eða sinu gæti þetta verið hreiður fuglsins .
Þórshaninn gæti valið sér gamlan þara eða sjávargróður til að búa til hreiður í en einnig graslendi .
Honum er ekki eins umhugað og óðinshananum um að hylja hreiðrið sitt .
En sundhanarnir báðir eru , eins og aðrir sundfuglar , með það fyrirkomulag að karlinn sér um að liggja á eggjunum og konan stingur bara af .
