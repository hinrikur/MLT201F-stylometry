Fjölskyldutjaldsvæðið á Úlfljótsvatni í Grafningi , þar sem er útilífsmiðstöð skátahreyfingarinnar , var opnað um síðustu helgi .
Dagskrá og þjónusta miðast við að fjölskyldur geti notið þess að dvelja á staðnum og margt er í boði " Verðskráin er einnig fjölskylduvæn og í ár stigum við það skref að fella niður gistigjöld fyrir börn .
Núna gista börn undir 16 ára aldri frítt á tjaldsvæðinu .
Við vonum að þetta verði til hagsbóta fyrir barnafjölskyldur , " segir Guðmundur Finnbogason , framkvæmdastjóri Útilífsmiðstöðvar skáta á Úlfljótsvatni , í fréttatilkynningu frá Bandalagi íslenskra skáta .
Sturtur og salernishús eru komin í gagnið og þjónustumiðstöð er opin .
Bátar eru leigðir út og hægt er að príla upp í hæsta klifurturn landsins .
Bryddað verður upp á ýmsu nýju og áhugaverðir atburðir verða á dagskrá hverrar helgar .
Guðmundur segir , í tilkynningu , að tjaldflatir séu að taka við sér eftir veturinn en hann var sérstaklega erfiður með tilliti til klaka og verður fyrst í stað að takmarka aðgang inn á nokkrar flatir , en þar sem svæðið er stórt kemur það ekki að sök .
sbs@mbl.is 