Uppskriftirnar mega ekki vera flóknar en litaskilin verða að vera skörp .
En þegar vel tekst til við prjónaskap er lopapeysa alveg frábær flík og sérlega falleg , " segir Anna Dóra Jónsdóttir á Selfossi .
Í dag kemur út bókin Lopalist sem Anna Dóra og Margrét systir hennar söfnuðu efni til og gáfu út í nafni fyrirtækis síns sem ber sama nafn og bókin .
Systurnar hafa báðar brennandi áhuga á prjónaskap og hafa lengi sinnt þeirri iðju .
Þá hefur Margrét um árabil tekið þátt í starfi Ullarvinnslunnar að Þingborg í Flóa .
Handverk er menning í sveitum Um tvö ár eru síðan Anna Dóra og Margrét byrjuðu að safna efni í bókina , þar sem eru alls 26 uppskriftir að peysum og fleiru í hinum ýmsu útgáfum og mynstrum .
Uppskriftirnar að kúnstverkinu hafa þær hannað á sl. fimm árum .
" Þetta kom nú bara nánast með móðurmjólkinni , " segir Anna Dóra , spurð um prjónaáhugann .
Þær Margrét eru frá bænum Syðra-Velli í hinum gamla Gaulverjabæjarhreppi í Flóa og af miklum ættboga sem þaðan er kominn .
" Báðar ömmur okkar , sem við ólumst upp með , voru miklar prjónakonur , móðir okkar , Gunnþórunn Hallgrímsdóttir , er gjarnan með eitthvað á prjónunum eða einhverja aðra handavinnu í gangi .
Hverskonar föndur , hver sem efniviðurinn annars kann að vera , er áberandi menning í sveitunum og þetta bókstaflega rúllaði upp í hendurnar á manni , ef svo má segja .
" Njála , Flói , Öldur og Bylgja Verkaskiptin við bókargerðina var sú að hvor systirin lagði til þrettán uppskriftir , aðallega prjónaðar peysur , en líka hekluð teppi og ýmsa fylgihluti .
" Margrét er mjög hugmyndarík í þessu og fær hugmyndirnar víða að .
Ein peysuuppskriftin hennar heitir Njála , enda fékk hún innblástur úr þeirri frægu fornsögu , önnur heitir Flói sem túlkar fjallahringinn í Flóanum .
Svo eru nöfn eins og Flétta , Smali og Frost , " segir Anna Dóra sem kveðst ögn jarðbundnari ef svo má segja .
En kannski gefa nöfn uppskrifta hennar einhverja vísbendingu um mynstur og stíl en þau eru , svo nokkur séu nefnd , Snær , Lukka , Fuglar , Öldur , Bylgja , Nonni og Pilotinn .
Hugarleikfimi Vanda þarf til verka við útgáfu bókar .
" Uppskriftirnar eru jú vissulega ákveðin hugarleikfimi , en eru ekki flóknar fyrir þá sem kunna .
Ögrunin fólst eiginlega mest og helst í því að koma uppskriftinni í orð og myndir .
Og svo þurfti að hugsa út í allskonar atriði fleiri svo bókin yrði í samræmi við væntingar okkar .
Í rauninni er þetta óendanlega mikil vinna enda sátum við mörg kvöldin í þessu grúski og höfðum bara gaman af , " segir Anna Dóra .
Bætir við að þær systur hafi fengið frábært liðsinni frá Ragnhildi Jónsdóttur prjónakonu á Stokkseyri við prjónaskapinn .
Þá hafi fólk hjá ullarverksmiðjunni Ístex lagt þeim til lopa , sem og Ullarvinnslan í Þingborg .
Einnig er í bókinni uppskrift að hekluðu barnateppi með bandi frá Hespu , það er jurtalitað band frá Guðrúnu Bjarnadóttur í Borgarfirði .
Eins og hæfir verður haldið upp á útgáfu bókarinnar .
Anna Dóra og Margrét taka á móti gestum og gangandi í ullarvinnslunni í Þingborg , sem er skammt austan við Selfoss .
Þar verður þetta öndvegisrit kynnt í dag , laugardag milli kl. 14 og 17 .
Einnig verða kynntar flíkur sem eru prjónaðar eftir uppskrifum bókarinnar , áhugasamir geta fengið að máta peysurnar og efalaust fara einhverjir úr húsi með bæði bók og lopa til að prjóna úr .
