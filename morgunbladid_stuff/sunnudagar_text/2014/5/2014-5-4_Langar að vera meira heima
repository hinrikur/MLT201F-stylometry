Þ etta er með bestu karlakórum sem við eigum , þannig að ég hlakka til tónleikanna , " segir Kristinn Sigmundsson óperusöngvari um Karlakórinn Heimi , en hann syngur einsöng á tvennum tónleikum með kórnum nú um helgina undir stjórn Stefáns R. Gíslasonar .
Fyrri tónleikarnir eru í Menningarhúsinu Miðgarði í Skagafirði í kvöld , laugardag , kl. 20.30 , en seinni tónleikarnir í Eldborgarsal Hörpu á morgun , sunnudag , kl. 16 .
Að sögn Kristins hafa tónleikarnir átt sér langan aðdraganda , en þrjú ár eru síðan forsvarsmenn Karlakórsins Heimis settu sig í samband við Kristin og föluðust eftir kröftum hans .
Það reyndist hins vegar þrautin þyngri að finna tímasetningu sem hentaði Kristni , enda hefur hann yfirleitt verið bókaður í tvö til þrjú ár fram í tímann .
Inntur eftir efnisskrá tónleika helgarinnar segir Kristinn að hún verði fjölbreytt , en sígild kórverk og óperuaríur verði í fyrirrúmi .
" Ég syng einsöng í íslenskum lögum á borð við " Nótt " eftir Árna Thorsteinsson við ljóð Magnúsar Gíslasonar , " Þótt þú langförull legðir " eftir Sigvalda Kaldalóns við ljóð Stephans G. Stephanssonar , " Höfðingi smiðjunnar " eftir Björgvin Valdimarsson við ljóð Davíðs Stefánssonar og " Hraustir menn " sem er klassík fyrir karlakóra .
Auk þess syng ég aríu Sarastrós úr Töfraflautunni eftir W.A .
Mozart og " Agnus Dei " eftir Georges Bizet .
" Verður aldrei fullnuma Eins og fyrr segir er dagskráin hjá Kristni þéttskipuð .
Aðspurður segist hann nýkominn heim frá Houston eftir tveggja mánaða dvöl , en þar tók hann þátt í uppsetningu á Rínargullinu eftir Richard Wagner .
" Á mánudaginn kemur liggur leið mín síðan til Ítalíu þar sem ég verð í mánuð .
Þar mun ég syngja eldabuskuna í óperu eftir Sergei Prokofiev sem nefnist Ástir þriggja appelsína .
Þetta er sannkallað ævintýri og flott músík , " segir Kristinn og tekur fram að hann hafi aldrei sungið í þessu verki áður .
Hér liggur beint við að spyrja hversu mörg hlutverk Kristinn þurfi að læra á ári hverju .
" Það er mjög misjafnt milli ára , " segir Kristinn og rifjar upp að á tímabili hafi hann þurft að læra mörg ný hlutverk sökum þess að hann byrjaði feril sinn sem barítón áður en hann flutti sig yfir í bassa .
" Það er alltaf spennandi að kynnast nýjum hlutverkum , " segir Kristinn og bætir jafnharðan við : " En samt er það þannig með hlutverk sem maður hefur sungið margoft að maður er alltaf að uppgötva á þeim nýja fleti , sem er mjög gaman .
Þetta er því eitthvað sem aldrei tæmist .
Eitt af því sem er svo skemmtilegt við starf óperusöngvarans er að maður er alltaf að læra og verður í raun aldrei fullnuma .
" Eftir Ítalíudvölina liggur leið Kristins heim til Íslands í sumarfrí .
" Á síðustu þrjátíu árum sem ég hef verið í þessum bransa hef ég að meðaltali varið um þremur mánuðum á Íslandi á ári hverju og megnið af þeim tíma er yfir sumarið , " segir Kristinn og tekur fram að dvölin heima verði þó aðeins lengri í ár .
" Í haust verð ég heima fram að áramótum og mun m.a. nýta tíma minn til að kenna við Listaháskólann , " segir Kristinn sem verið hefur gestaprófessor við Listaháskóla Íslands sl. fimm ár og þá yfirleitt kennt masterklass-námskeið í um tvær vikur á hverju ári .
" Mér finnst mjög gaman að kenna , en lít líka á kennsluna sem skyldu mína .
Að koma því litla sem ég kann yfir á þá sem eru að stíga sín fyrstu skref og halda hefðinni gangandi .
Það er nauðsynlegt , " segir Kristinn og tekur fram að breytingar á plönum hjá óperuhúsi erlendis séu orsök þess að hann verji haustmánuðum á Íslandi .
" Ég var búinn að ráða mig í verkefni við erlent óperuhús í haust , en vegna fjárhagserfiðleika hússins og endurskipulags í rekstri urðu stjórnendur þar að slá fyrirhuguð verkefni af .
En eftir áramót byrjar dansinn aftur hjá mér .
Þá fer ég aftur í útlegð , " segir Kristinn og tekur fram að þá liggi leiðin til Los Angeles þar sem hann muni syngja í þremur óperum fram á vorið , þ.e. Rakaranum í Sevilla eftir Gioacchino Rossini , Brúðkaupi Fígarós eftir W.A .
Mozart og Draugunum í Versölum eftir John Corigliano .
Leyfir sér ekki að þreytast Inntur eftir því hvort tónlistarunnendum hérlendis gefist tækifæri til að heyra og sjá Kristin á sviði með haustinu segist hann vera að leggja drög að ýmsum tónleikum .
Spurður hvenær komi að því að landinn fái að sjá hann í óperu á sviði Eldborgar í Hörpu segist Kristinn gera sér vonir um að þess verði ekki alltof langt að bíða .
Kristinn viðurkennir að samningaviðræður eigi sér stað milli hans og forsvarsmanna Íslensku óperunnar .
" Það er enn ekkert fast í hendi , en heilmikið í pípunum .
Það er hins vegar ekkert hægt að segja neitt meira fyrr en búið er að ákveða formlega hvað það verður .
Mig er farið að langa til að syngja í óperu hér heima , " segir Kristinn , sem ekki hefur sungið á óperusviðinu hérlendis síðan hann söng tvær sýningar á Rakaranum í Sevilla í Gamla bíói síðla árs 2002 .
Spurður hvort hann verði aldrei þreyttur á því að búa í ferðatösku og verja að meðaltali níu mánuðum á erlendri grundu á ári hverju svarar Kristinn : " Ég leyfi mér ekkert að verða þreyttur , enda er þetta mín vinna .
En það skal alveg viðurkennast að þetta venst aldrei og flugferðir eru ekki í miklu uppáhaldi hjá mér .
Hitt er annað mál að það eru svo margir plúsar við þetta starf að það væri í raun dónaskapur að kvarta undan ferðalögum og ferðatöskulifnaði , " segir Kristinn .
En hvernig fer hann að því að halda röddinni í toppformi svo árum og áratugum skiptir ? " Ég reyni bara að halda mér sæmilega hraustum .
Eitt af því sem skiptir mestu máli er að drekka nógu mikinn vökva og klæða sig skynsamlega miðað við veðurfar til að passa að maður fái ekki kvef .
Það á sérstaklega við þegar maður er í miklum hitasveiflum .
Ég geri samt ósköp lítið annað en að passa að halda mér hraustum , " segir Kristinn og tekur fram að hann telji sig eiga mörg góð ár eftir í bransanum .
" Það er með menn í minni raddtegund að þeir geta sungið eins lengi og þeir geta talað af því að söngröddin er svo nálægt bassaröddinni .
Svo er spurning hvað maður nennir að vera lengi í þessu , vegna þess að ferðalögin og fjarvistirnar frá fjölskyldunni verða ekki auðveldari með aldrinum .
Mig er farið að langa til að vera meira heima og fer því að velja færri hlutverk í framtíðinni .
En ég get auðveldlega haldið áfram í a.m.k. tíu ár og er ekkert á leiðinni að fara að hætta .
Á meðan ég get dregið andann held ég áfram að syngja .
" Spennandi drullusokkur Að lokum er ekki úr vegi að spyrja hvort Kristinn eigi sér eitthvert draumahlutverk sem hann eigi enn eftir að syngja á sviði .
Kristinn jánkar því strax .
" Það er Hagen í Götterdämmerung , " segir Kristinn og tekur fram að um sé að ræða eina stóra bassahlutverkið eftir Wagner sem hann eigi eftir að syngja .
" Þetta er hlutverk sem mig dauðlangar í , en hef ekki haft tækifæri til að syngja það enn .
Mér hefur verið boðið það , en gat því miður ekki tekið boðinu á þeim tíma þar sem ég var upptekinn í öðru .
Ég stekk á þetta hlutverk um leið og tækifærið býðst .
Ég öfunda þá kollega mína sem sungið hafa þetta hlutverk , " segir Kristinn og nefnir í því samhengi Guðjón Óskarssson og Viðar Gunnarsson .
Spurður hvað sé svona heillandi við hlutverkið stendur ekki á svari : " Það er stórt og kraftmikið og býður upp á mikil leikræn tilþrif , enda er Hagen drullusokkur og þeir eru alltaf svolítið spennandi .
" 