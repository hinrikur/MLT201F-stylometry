Sumarið er tíminn þegar myndavélar fara á stjá , enda vilja allir eiga góðar myndir úr sumarfríinu .
Það er því ekki úr vegi að skoða nokkur góð ráð sem flestir geta nýtt sér til að taka betri myndir með eiginlegri myndavél , í stað símans sem alltaf er við höndina .
Sveinn Birkir Björnsson sveinnbirkir@gmail.com Hugaðu að myndbyggingunni Í flestum tilfellum viltu forðast að setja myndefnið beint í miðju myndflatarins .
Einföld leið til þess að skapa áhugaverða myndbyggingu er að notast við svokallaða þriðjungsreglu .
Þá skiptirðu myndfletinum í þrjá jafna hluta lárétt , og þrjá jafna hluta lóðrétt .
Reyndu að stilla myndefninu þannig upp að áhugaverður hlutar myndefnisins ( t.d. augu ) séu staðsettir þar sem þessar þriðjungsreglur í gegnum myndflötin skerast .
Ef um stórt myndefni er að ræða er ágætt að reyna að láta það fylla út í þriðjung ( eða tvo þriðjunga ) annaðhvort lárétt eða lóðrétt .
Langar línur ( húsveggi , sjóndeildarhring ) er heppilegt að staðsetja meðfram þriðjungslínum .
Með þessari einföldu tækni er hægt að skapa gott jafnvægi í myndarammann og eðlilegar uppstillingar .
Með smáæfingu geturðu svo reynt að nota gullinsniðið , en þá er skiptingin örlítið minni .
( 62% myndrammans í stað 67% ) Mundu samt að hér er um þumalputtareglur að ræða ..
Að því sögðu kalla ákveðin myndefni á að myndefnið sé haft fyrir miðju myndarinnar .
Það á einkum við þegar um er að ræða fullkomlega samhverft myndefni , og í sumum tilfellum langar beinar línur sem renna út í sjóndeildarhringinn .
Lýsingin skapar meistarann Lýsing er án efa sá þáttur sem mun hafa mest áhrif á útkomu myndatökunnar .
Það er að mörgu að huga þegar kemur að lýsingu , en öllu jafna má segja að meiri lýsing auki líkurnar á vel heppnaðri mynd .
Það er hægt að kaupa ýmiss konar aukabúnað til að bæta birtuskilyrði í ljósmyndavöruverslunum , en fyrir áhugafólk er oft hægt að komast af með einföldum húsráðum sem geta gert herslumuninn .
Dagsbirta er yfirleitt besta birta sem í boði er , en hún getur líka verið vandmeðfarin .
Ef þú ert að taka myndir af fólki getur sólarljós skapað leiðinlega skugga í kringum augu og nef , sérstaklega ef sól er hátt á lofti .
Við slíkar aðstæður getur verið kjörið að nota leifturljós til þess að lýsa upp andlitið og draga úr skuggum , þó svo að um hábjartan dag sé að ræða .
Rétt notkun leifturljóssins er líka nauðsynleg innandyra .
Það er þó rétt að hafa í huga að leifturljós getur skapað mjög harða og ónáttúrulega lýsingu , sérstaklega ef það lýsir beint á viðfangsefnið .
Það getur líka skapað leiðinlega skugga aftan við viðfangsefnið .
Við slíkar aðstæður er oft kjörið að nota ljósdreifi sem settur er framan við flassið til að dreifa birtunni og draga úr kastljósáhrifum og hörðum skuggum .
Í flestum tilfellum er auðvelt að útbúa eitthvað til að dreifa ljósi með einföldum hætti .
Í sumum tilfellum nægir að halda hvítu blaði framan við flassið .
Ýmiss konar hálfgegnsætt plast er líka kjörið , svo sem úr plastflöskum .
Það má útbúa ágætan ljósdreifi með því að nota plasthúðaðan bréfpoka ( betur þekktur sem ælupoki ) yfir flassið , svo dæmi sé nefnt .
Á betri leifturljósum er oft hægt að snúa flassinu og láta birtuna " skoppa " af öðrum fleti , til dæmist endurkastast af vegg eða lofti , fremur en að beina því beint gegn viðfangsefninu .
Annað gott húsráð er að skapa endurvarp náttúrulegrar dagsbirtu með því að spegla því af glampandi fleti .
Slíkt má auðveldlega búa til með pappaspjaldi og álpappír .
Með réttri staðsetningu endurvarps má með einföldum hætti draga verulega úr skuggum , og ekki er verra að slíkan búnað má nota með góðum árangri bæði innan- og utanhúss .
Hreyfing – óvinur ljósmyndarans Einn helsti ógnvaldur ljósmyndara er hreyfing , ekki síst þar sem hún getur komið fram bæði hjá ljósmyndaranum og viðfangsefninu .
Það er hægt að draga úr hættu á hreyfðum myndum með nokkrum einföldum ráðum .
Ein leið getur verið að nota leifturljós til að frysta myndefnið .
Þetta getur reynst mjög vel með myndefni sem er á stöðugri hreyfingu , eins og rennandi vatn .
Það má líka nota það á fólk á hlaupum svo eitthvað sé nefnt .
Það ætti þó að forðast að nota þetta ráð á hluti sem endurkasta birtu .
Ef myndefnið er stærra en svo að hægt sé að lýsa það upp með flassi eða öðrum trixum , þá getur verið gott ráð að auka ljósnæmi vélarinnar með því að hækka ISO-stillinguna .
Þannig má taka skýrari myndir við verri birtuskilyrði eða auka hraðann við betri skilyrði .
Þetta getur komið sér vel ef myndefnið er á mikilli hreyfingu , til dæmis á íþróttamótum sumarsins .
Ef aðstæður leyfa er besta lausnin oft að nota þrífót .
Þá er myndavélinni haldið stöðugri og hægt er að taka myndina á minni hraða .
Það krefst þess þó að myndefnið sé stöðugt líka .
Ef þrífótur er ekki við höndina má oft bjarga sér með öðrum leiðum .
Gott getur verið að styðja sig upp við fastan flöt , líkt og húsvegg .
Í sumum tilfellum getur verið gott að láta myndavélina sjálfa styðjast við vegg eða annað fast yfirborð , svo sem borð eða stein til að halda henni stöðugri .
Ef slíku er ekki fyrir að fara má einnig útbúa eins konar þrífót með aðstoð snærisspotta .
Með því að bregða lykkju um linsuna ( enn betra ef hægt er að festa það með öðrum hætti , svo sem í lykkju á þrífótarfestingu ) og láta tvo lausa enda ná niður á jörð / gólf má skapa stöðugleika með því að stíga á lausu endana og strekkja á bandinu með því að toga létt á móti með myndavélinni .
Þetta skapar nægilega spennu til að halda myndavélinni nægilega stöðugri fyrir margar aðstæður .
