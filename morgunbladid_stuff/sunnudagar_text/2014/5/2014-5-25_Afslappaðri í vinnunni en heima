Það er ekki allt unnið með að komast heim til að slaka á og hvíla sig eftir erfiðan vinnudag .
Í rannsókn sem unnin var af Penn State University ' s School of Labor and Employment Relations kom í ljós að fólk verður almennt fyrir meira stressi heima hjá sér enn í vinnunni .
Mælt var magn cortisols í fólki en það er góður mælikvarði á stress og sýndi sig að fólk mældist með minna magn af cortisol í sér á vinnutíma en þegar það var heima .
" Þetta fer gegn öllu því sem við höfum talið okkur trú um .
Heimili okkar hafa yfirleitt verið talin sá staður sem við slökum best á eftir langan og erfiðan vinnudag , " segir Sarah Damske frá Penn State-háskólanum .
Rannsóknin náði til 122 einstaklinga og var tekin stroka úr þeim sex sinnum á dag í fimm daga en þrír af þessum fimm dögum voru vinnudagar .
Þá voru þátttakendur einnig látnir meta eigin líðan þegar stroka var tekin en þeir komu úr öllum stéttum samfélagsins með margvíslegan bakgrunn og störf .
Í ljós kom að fólk skráði hamingju sína töluvert meiri um helgi en á venjulegum vinnudegi en þrátt fyrir það var lítill munur á magni cortesol í þátttakendum um helgar .
Mesti munurinn reyndist vera þegar fólk var við vinnu .
Konur sögðust áhyggjulausari við vinnu en heima öfugt við karlmenn en niðurstaða lífsýna sýndi að bæði kyn voru , eða ættu að vera samkvæmt sýnunum , afslappaðri á vinnustaðnum sínum en heima .
