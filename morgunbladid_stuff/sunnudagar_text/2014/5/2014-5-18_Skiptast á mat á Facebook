Eru skáparnir í eldhúsinu fullir af gömlum linsubaunum sem enginn á heimilinu nennir að matreiða ? Var eldað of mikið fyrir saumaklúbbinn og ísskápurinn fullur af afgöngum sem tekur heila eilífð að klára ? Er í búrinu veglegt safn af niðursoðnu grænmeti og ávöxtum sem enginn vill snerta ? Væri ekki gott að skipta þessum mat út fyrir eitthvað sem heimilismeðlimir vilja frekar borða ? Þar kemur fésbókarhópurinn Matarbýtti til bjargar .
Hafdís Bjarnadóttir stofnaði hópinn í byrjun árs og eru meðlimir í dag orðnir um 460 talsins .
" Upphaflega hugsaði ég mér að hópurinn gæti verið hentugur fyrir þá sem búa einir eða með fáum í heimili , og sitja oft uppi með matarafganga þegar eldað er .
Þeir gætu þá komist í samband við aðra í sömu sporum og skipst á afgöngum .
Sjálf hef ég notað hópinn m.a. eftir að hafa keypt kjöt úti í búð og uppgötvað að það var of salt fyrir minn smekk .
Frekar en að henda afgöngunum vildi ég athuga hvort kjötið gæti ekki nýst einhverjum .
" Gefið og skipt Síðan þá hefur hópurinn þróast og þroskast og segir Hafdís að í dag bjóði fólk þar gefins , eða falast eftir skiptum , á bæði afgöngum af elduðum réttum og ýmsu hráefni fyrir eldhúsið .
" Um daginn auglýsti t.d. kona á vegg hópsins að hún hefði skráð sig í klúbb og fengið reglulegar sendingar af tei og ætti nokkra ósnerta pakka af tei sem henni þætti ekki gott .
Ég fékk sumt af þessu tei og er alsæl , enda mjög hrifin af spennandi og óvenjulegum teblöndum .
" Þeir sem sjá spennandi auglýsingu á vegg hópsins geta sett inn athugasemd og gert tilboð , eða sent auglýsandanum einkaskilaboð .
" Það er óformleg regla að sá sem eldar fær hinn til sín , með tómt ílát , en annars ræður fólk því alveg sjálft hvaða hátt það hefur á matarbýttunum .
Ef fólk er ánægt með skiptin er líka gott að þakka fyrir sig í kommentakerfinu .
" Með þessu segir Hafdís hægt að spara í matarinnkaupunum og ekki síður hægt að hreinsa rækilega úr skápum og skúffum í eldhúsinu sem oft vilja fyllast af alls konar óþarfa .
" Hver kannast ekki við að eiga t.d. inni í skáp stauk af kryddi sem var aðeins hægt að kaupa í risastórri pakkningu , til þess eins að setja teskeið út í smákökudeig um síðustu jól ? Kannski er einhver þarna úti sem vill einmitt þetta krydd og notar það mikið .
" Býttidagur í vinnunni Hún mælir með því að félagasamtök og vinnustaðir spreyti sig á matarbýtta-módelinu .
" Við héldum vel heppnaðan býttiviðburð í samstarfi við Kvenfélagasamband Íslands .
Fólk gat komið þangað með sitt afgangshráefni og tekið með sér heim eitthvað gagnlegra .
Á vinnustöðum mætti halda býttidag eða býttiviku og er fólk þá að spara sér að þurfa að fara sérstaka aukaferð á bílnum til að framkvæma vöruskiptin .
" 