Þrátt fyrir aukna samkeppni fer því fjarri að gamli góði hafragrauturinn sé hrokkinn fram af morgunverðarborðum Íslendinga .
Skyldi engan undra , grauturinn er ekki aðeins bráðhollur , vandfundið er betra eldsneyti fyrir daginn .
Endalaust má líka bæta góðgæti út á grautinn .
Orri Páll Ormarsson orri@mbl.is Á Íslandi fór hafragrautur að tíðkast seint á 19. öld , þegar innflutningur á höfrum til landsins jókst mikið , og var hann mjög algengur morgunmatur alla 20. öld og er enn þótt samkeppnin hafi harðnað , einkum við ýmsar tegundir af morgunkorni .
Hafragrautur er ákaflega hollur matur sem getur hjálpað fólki að léttast og bætt heilsu hjarta- og æðakerfis með því að lækka kólesteról .
Hafragrautur inniheldur mikið af trefjum , en trefjar eru ekki meltar eða frásogaðar heldur fara þær í gegnum meltingarkerfið og draga í sig vökva .
Þetta hefur þau áhrif að maður er saddur lengur og því hentar hafragrautur mjög vel sem morgunmatur .
Hafragrautur getur líka minnkað líkurnar á sykursýki og bætt hjarta- og æðakerfi þar sem hann er mjög hægmeltur og blóðsykurinn hækkar því hægt .
Gunnlaugur A. Júlíusson langhlaupari þarf eðli málsins samkvæmt á mikilli orku að halda dags daglega og fyrir vikið kemur ekki á óvart að hann skuli hafa alist upp á hafragraut frá blautu barnsbeini og alltaf þótt hann ljómandi góður .
" Hafragrautur er fín undirstaða inn í daginn enda er engin máltíð eins mikilvæg og morgunmaturinn .
Það er ógnvekjandi tilhugsun að sumir skuli hefja daginn á því að nærast á kaffi eða jafnvel engu , " segir Gunnlaugur .
Hann kveðst hafa tekið mataræði sitt rækilega í gegn fyrir átta eða níu árum þegar hann fór að leggja meira á skrokkinn gegnum langhlaup .
Í nokkur ár hljóp Gunnlaugur 5.000 kílómetra á ári , það er 15 kílómetra að meðaltali á dag , og meðan álagið var svo mikið kom ekkert nema hafragrautur til greina í morgunmat .
Skyr , kanill og rúsínur Eins og svo margir bætir Gunnlaugur hafragrautinn á ýmsan hátt .
Best þykir honum að hræra smáskyr saman við ( sem í gamla daga var kallað hræringur ) og fá þannig góða blöndu af próteinum og kolvetnum .
Þá bragðbætir hann grautinn gjarnan með rúsínum og kanil og jafnvel grófum flögum sé þeim til að dreifa .
" Þessari uppskrift fylgdi ég í sex eða sjö ár og varð aldrei leiður á henni .
Hafði þess utan mjög gott af þessu .
Ég man varla eftir að hafa meiðst á þessum tíma , þrátt fyrir mikið álag , og hafragrauturinn skiptir alveg örugglega máli í því sambandi .
" Þegar svona mikið er hlaupið er endurnýjunarþörf frumnanna í líkamanum að vonum mikil og því betur sem maður er nærður þeim mun betur gengur sú endurnýjun fyrir sig .
Í raun segir Gunnlaugur einu gilda hvort álagið sé andlegt eða líkamlegt ; góður hafragrautur að morgni komi alltaf í góðar þarfir .
Fyrir þá sem aldrei hafa gætt sér á honum er hafragrautur oftast gerður þannig að valsaðir hafrar ( hafragrjón ) eru settir út í vatn í hlutföllunum 1:2 ( 1 bolli hafrar á móti 2 bollum af vatni ) , hitað að suðu og grauturinn látinn sjóða við meðalhita í 1-2 mínútur en síðan saltaður og tekinn af hitanum .
Nokkrar uppskriftir að hafragraut Hafragrautur hlauparans 1 b hafrar 3 b vatn salt eftir smekk lítil skyrdós kanill , 1 tsk .
rúsínur , 1 hnefi Hafragrautur með mangó 1 dl grófir hafrar 1 skeið hreint prótein ( má sleppa ) 60 g mangó ( u.þ.b. 1/4 úr bolla ) 1 tsk kanill 1 tsk múskat ½ tsk negull vanilludropar 1½-2 dl vatn Allt soðið í potti .
Ofurgrautur 1 b haframjöl 1 b mjólk ( fjörmjólk , sojamjólk eða önnur mjólk ) 1 b vatn smásjávarsalt lítið eitt af fljótandi hunangi eða agave-sírópi Sparigrautur 1 b hafrar 2 b vatn Soðið og fært yfir í skál .
Hálfur banani , saxaður 10 pekanhnetukjarnar 1-1½ msk hlynsíróp Súkkulaðigrautur 50 g haframjöl 150 ml mjólk 5-6 dropar stevía 1 msk kakó 