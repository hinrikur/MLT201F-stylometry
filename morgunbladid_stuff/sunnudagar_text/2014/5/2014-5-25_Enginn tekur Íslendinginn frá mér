Hann er fæddur í Senegal en hefur búið hálfa ævina á Íslandi .
Pape Mamadou Faye hefur að langmestu leyti notið sín hér í fásinninu en þó hafa erfiðleikar knúið dyra , eins og þegar foreldrar andstæðinga hans á fótboltavellinum slettu aur yfir hann vegna litarháttarins .
Þá var viðskilnaðurinn við uppeldisfélagið , Fylki , sár .
Texti : Orri Páll Ormarsson orri@mbl.is Portrett : Kristinn Ingvarsson kring@mbl.is Pape Mamadou Faye er endurfæddur .
Alltént á knattspyrnuvellinum .
Eftir að hafa spilað meiddur í tvö sumur fór hann í mikla aðgerð á mjöðm síðasta haust og er nýkominn á ferðina aftur eftir átta mánaða endurhæfingu .
Með góðum árangri .
Hann hefur þegar gert tvö mörk fyrir Víking í Pepsi-deildinni .
Og er til alls líklegur í sumar .
" Það var annaðhvort að fara í þessa aðgerð eða hætta að spila fótbolta , " segir Pape þegar við höfum fundið okkur afdrep í höfuðstöðvum Morgunblaðsins í Hádegismóum .
Steinsnar frá æskustöðvum Pape í Árbænum .
Hann ólst upp hjá Fylki og eftir því var tekið á dögunum að hann fagnaði ekki marki sínu fyrir Víking gegn uppeldisfélaginu .
" Það gæti ég aldrei , " segir hann .
" Það væri eins og að fagna marki gegn fjölskyldu sinni .
" Aðgerðin skipti sköpum .
" Ég er allt annar maður og hef ekki haft þessa tilfinningu í tvö ár .
Það er reyndar bara mánuður síðan ég byrjaði að æfa og læknirinn minn og sjúkraþjálfari segja mér að stilla væntingum í hóf í sumar en ég er staðráðinn í að komast sem fyrst í toppform .
Þetta voru erfiðir átta mánuðir en nú er endurhæfingin að baki .
Ég hef lært mikið og þroskast í þessum meiðslum og finnst ég vera sterkari fyrir vikið .
" Pape fæddist árið 1991 í Pikine , úthverfi Dakar , höfuðborgar Senegal .
Pikine er fátækasta hverfið á höfðuborgarsvæðinu en Pape leið eigi að síður ekki skort .
" Við höfðum ekki úr miklu að moða en ég fékk föt og það var alltaf matur á borðinu .
Meira bað maður ekki um .
Mamma og pabbi voru dugleg að bjarga sér , " segir hann .
Pape er einkabarn móður sinnar en faðir hans á tvö önnur börn .
" Systir mín er 22 ára og bróðir minn sjö ára .
Þau búa núna með pabba í Manchester á Englandi .
Mamma og pabbi voru par þegar ég fæddist en síðan slitnaði upp úr sambandi þeirra .
Eigi að síður hafa þau alltaf verið góðir vinir .
Mamma var mjög ung þegar hún átti mig , átján ára .
Pabbi 21 árs .
" Í Pikine býr stórfjölskyldan gjarnan saman og Pape ólst upp á um tuttugu manna heimili , lengst af hjá ættingjum föður síns .
Deildi herbergi með þremur eða fjórum öðrum börnum .
" Ég á ljúfar minningar frá uppvexti mínum í Pikine .
Ég gekk í skóla og sparkaði bolta þess á milli úti á götu .
Það var ekki margt að kvarta yfir .
Ég var hamingjusamt barn .
" Þegar Pape var sjö ára flutti móðir hans til Íslands .
Kynntist Senegala sem hefur búið hér um árabil .
Hann segir það hafa verið erfitt en ól alltaf þá von í brjósti að komast hingað til hennar .
Sá draumur rættist í ársbyrjun 2003 , þegar Pape var ellefu ára .
Hann viðurkennir að það hafi verið mikil viðbrigði að koma til Reykjavíkur .
Loftslagið , menningin og tungumálið .
" Ég talaði bara frönsku , þannig að það var afar erfitt að gera mig skiljanlegan .
Til að byrja með urðu látbragð og bendingar að duga .
Krakkarnir reyndu að tala ensku við mig en ég skildi ekki bofs í henni heldur , þannig að það dugði skammt .
Eftir á að hyggja var það af hinu góða , þýddi að ég þurfti að læra íslenskuna .
Ég setti mér það markmið snemma og var fljótur að taka framförum , " segir hann .
Pape var ófeiminn við að spyrja og láta leiðrétta sig .
Þannig læra menn líka mest – og hraðast .
Í dag talar hann svo að segja lýtalausa íslensku og býr að ljómandi góðum orðaforða .
Do you play basketball ? Fyrstu mánuðina bjó Pape á Laugaveginum og gekk í Austurbæjarskóla .
" Mér var afar vel tekið af krökkunum í bekknum og eignaðist fljótt góða vini .
Þetta var mikill körfuboltabekkur og fyrsta spurningin sem ég fékk var : Do you play basketball ? Af einhverjum ástæðum fannst þeim það hljóta að vera .
" Hann hlær .
Pape þekkti hvorki haus né sporð á þeirri ágætu íþrótt en lét það ekki stöðva sig .
" Ég kunni ekki reglurnar og gerði tómar vitleysur til að byrja með .
Samt fannst mér gaman að spila körfubolta og úr varð að ég fór með strákunum á æfingu hjá Val .
Þar tók á móti mér Bergur Emilsson þjálfari .
Yndislegur maður sem reyndist mér mjög vel .
Körfuboltinn lá vel fyrir mér og framfarirnar voru örar .
Áður en á löngu leið var ég orðinn einn af mikilvægustu mönnunum í liðinu .
" Pape prófaði líka að fara á fótboltaæfingu hjá Val en upplifði tómlæti af hálfu þjálfarans og ákvað að fara ekki aftur .
Sumarið 2003 flutti Pape í Árbæinn með móður sinni og manni hennar .
" Ég fór strax á fótboltaæfingu hjá Fylki , fékk góðar viðtökur og ákvað að þetta yrði liðið mitt .
" Heima í Senegal var Pape markvörður og hafði engin áform um annað en að halda sig við þá stöðu hér uppi á skerinu .
Það breyttist á fyrstu æfingunni hjá Fylki .
" Þegar ég mætti á svæðið var fyrir markvörður sem var mun stærri og sterkari en ég , þannig að ég taldi vænlegast að reyna fyrir mér úti á vellinum .
Sé ekki eftir því í dag , " segir hann brosandi .
Pape er örvfættur og var því settur á vinstri kantinn .
Síðan fékk hann að spreyta sig sem framherji og hefur að mestu leikið þar síðan .
" Maðurinn sem breytti mér úr markverði í framherja heitir Kári Jónasson .
Hann hafði óbilandi trú á mér og var ekki bara þjálfari , heldur minn annar faðir á þessum tíma .
Ég á Kára mikið að þakka og við erum ennþá í góðu sambandi .
" Pape æfði áfram körfubolta samhliða fótboltanum og að því kom að hann þurfti að velja á milli .
" Sextán ára var ég kominn í landsliðsúrtak í báðum greinum og farinn að banka á dyrnar hjá meistaraflokki .
Það var of mikið og ég þurfti að gera upp hug minn .
Það var auðvelt val .
Ég hef alltaf vitað að fótbolti væri mitt sport .
" Pape var í sterkum árgangi hjá Fylki , með Guðlaugi Victor Pálssyni landsliðsmanni og fleirum , og vann til margra Íslands- og bikarmeistaratitla .
Skuggi hékk þó yfir gleðinni – skuggi fordóma .
" Þegar ég var þrettán eða fjórtán ára fór að bera á fordómum í minn garð .
Inni á vellinum kom fyrir að andstæðingar mínir fóru yfir strikið og í áhorfendastúkunni létu foreldrar og aðrir áhorfendur ekki sitt eftir liggja .
" Það var mjög sárt að upplifa þetta en í miðjum leik var lítið sem ég gat gert .
Kári þjálfari tók hins vegar upp hanskann fyrir mig á hliðarlínunni og lét áhorfendur gjarnan hafa það óþvegið .
Ég er honum þakklátur fyrir það .
" Spurður hvort kynþáttafordómar séu útbreitt vandamál á Íslandi svarar Pape játandi .
" Það er rasismi á Íslandi og löngu tímabært að við horfumst í augu við það vandamál .
Ég hef hins vegar aldrei látið mótlæti af þessu tagi brjóta mig niður , þvert á móti hef ég notað það sem hvatningu og til að standa mig ennþá betur .
Rasisminn hefur gert mig sterkari .
" Eftir hálft tólfta ár á Íslandi kveðst Pape kunna að höndla kynþáttaníð .
Kennir bara í brjósti um þá sem hafa það í frammi .
" Ég hef fengið að heyra allskonar vitleysu .
Eins og að ég sé ættleiddur , að ég sé miklu eldri en ég er og að mér hafi verið smyglað hingað í gámi .
Ég þarf ekkert að leiðrétta svona lagað lengur .
Það skiptir engu máli .
Ég er alinn upp á Íslandi og er íslenskur ríkisborgari .
Auðvitað verð ég alltaf Senegali , ég fæddist þar , en það er Íslendingur í mér .
Enginn getur tekið það frá mér .
" Mikið gert úr klúðrinu Pape lék sinn fyrsta leik með meistaraflokki Fylkis í efstu deild sumarið 2007 , aðeins sextán ára .
Það var svo tveimur árum síðar að hann vann sér fast sæti í liðinu , auk þess að leika með unglingalandsliði Íslands .
" Ég var farinn að vekja athygli og fá umfjöllun í fjölmiðlum .
Það getur verið bæði gott og slæmt .
Um sumarið fór ég mjög illa með dauðafæri gegn Fram og mikið var gert úr því klúðri og atvikið meðal annars sýnt aftur og aftur í sjónvarpinu .
Ég var bara átján ára og tók þessa umfjöllun mjög nærri mér .
Ókunnugt fólk var farið að stöðva mig á götu og minnast á þetta .
Ég lét ekki á neinu bera en Ólafur Þórðarson þjálfari vissi hvernig mér leið .
" Sumarið 2010 var Pape orðinn lykilmaður hjá Fylki .
Hann viðurkennir að það hafi stigið sér til höfuðs .
" Það gerðist allt mjög hratt og skyndilega leið mér eins og ég hefði lagt heiminn að fótum mér .
Ég var byrjaður að drekka áfengi og skemmti mér töluvert á þessum tíma .
Var satt best að segja hálfgerður spaði .
Eftir á að hyggja var ég bara á rangri braut í lífinu án þess að átta mig á því sjálfur .
" Fótboltasumrinu lauk óvænt hjá Pape í byrjun september þetta ár þegar Fylkir rifti samningi við hann .
Uppgefin skýring á þeim gjörningi var trúnaðarbrestur .
" Þetta var agabrot .
Mér urðu á mistök .
Gerði hlut sem ég átti ekki að gera .
Ég sá strax eftir því en ef til vill var ég ekki nógu auðmjúkur í minni iðrun á þessum tíma .
Ég myndi aldrei gera svona lagað í dag .
Eigi að síður fannst mér þá og finnst enn að Fylkir hefði getað leyst málið með öðrum hætti en að reka mig úr félaginu .
Auðvitað áttu þeir að refsa mér en hefðu getað gert það með því að setja mig í bann eða lána mig til annars félags .
Það var fullgróft að reka mig .
Ég var bara krakki , nítján ára , og Fylkir var mín önnur fjölskylda .
Móðir mín hefur alltaf verið stoð mín og stytta en á þessum tímapunkti í mínu lífi kom það sér illa að faðir minn skyldi vera í útlöndum .
Mig vantaði tilfinnanlega föðurímynd hér á Íslandi .
Einhvern til að setjast niður með mér og gefa mér holl ráð .
Það hefði stjórn Fylkis getað gert .
Menn ákváðu hins vegar að fara þessa leið og við því er ekkert að segja .
Það breytir ekki því að mér þykir ennþá mjög vænt um Fylki .
Ég mun alltaf geyma félagið í hjarta mér .
" Þess má geta að móðir hans var skilin á þessum tíma .
Pape segir brottreksturinn sérstaklega sáran í ljósi þess að veturinn 2008-09 hafði hann hugsað sér að fara til Frakklands í nám en hætti við að beiðni stjórnar Fylkis sem þá var farin að líta á hann sem burðarás í liðinu .
" Eftir það fannst mér ég kannski eiga eitthvað smávegis inni hjá þeim en það var greinilega misskilningur .
" Pape var að vonum vonsvikinn eftir brottreksturinn og átti erfitt uppdráttar andlega .
Læsti sig inni fyrstu dagana á eftir .
" Ég reyndi að vera sterkur en sannleikurinn er sá að ég brotnaði alveg niður .
Mikið var gert úr málinu í fjölmiðlum og um það talað úti á lífinu .
Til að deyfa sársaukann djammaði ég mikið .
Hélt að það myndi hjálpa .
Svo var ekki .
Þegar hér er komið sögu var ég sjálfur farinn að upplifa mig sem einhvern vandræðagemling .
Fólk var búið að sannfæra mig um það .
" Gamall vinur Pape úr Fylki , Kjartan Andri Baldvinsson , lék með Leikni og hringdi til að bjóða honum á æfingar í Breiðholtinu .
" Kjartan var einn af þeim fáu sem hringdu til að athuga hvernig ég hefði það .
Góður vinur og ég lét til leiðast og fór með honum á æfingu hjá Leikni .
Samt var ég búinn að taka ákvörðun .
Ég gat ekki meir og tilkynnti umboðsmanninum mínum að ég vildi komast frá Íslandi .
" Það varð til þess að Pape komst á reynslu hjá 2. deildar félaginu FC Turnhout í Belgíu .
" Það byrjaði vel og ég var orðinn vongóður um að verða boðinn samningur .
Þá var þjálfarinn rekinn , nýr tók við og þetta rann út í sandinn .
Ég fór líka til æfinga hjá Dagenham & Redbridge í Englandi en leist illa á aðstæður þar .
" Síðustu orð Steina Gísla Meðan Pape var í Belgíu hringdi í hann Sigursteinn Gíslason þjálfari Leiknis sem lýsti miklum áhuga á að fá hann til liðs við félagið sem lék í næstefstu deild .
Fyrst ekkert varð úr Belgíuævintýrinu ákvað Pape að gefa Leikni tækifæri .
Kannaðist við nokkra leikmenn í liðinu og leist vel á Sigurstein sem þjálfara .
Sumarið varð mikil rússibanareið .
" Í byrjun sumars tilkynnti Steini okkur að hann hefði greinst með krabbamein og þyrfti að taka sér frí frá störfum .
Hann kom ekki aftur , var sagt upp seinna um sumarið .
Veikindi Steina slógu okkur leikmennina út af laginu og við vorum í miklu basli allt tímabilið .
Björguðum okkur naumlega frá falli í lokaleiknum , þar sem ég náði að skora fjögur mörk gegn sjálfum deildarmeisturunum , Skagamönnum .
Það rættist því úr sumrinu .
" Pape ber mikið lof á Sigurstein .
" Steini er einn sterkasti maður sem ég hef kynnst .
Hann dæmdi mig ekki út frá því sem hann hafði lesið í fjölmiðlum heldur gaf mér tækifæri .
Hann var alltaf til staðar og hjálpaði mér mikið , líka eftir að hann hætti að þjálfa liðið .
Steini hringdi síðast í mig viku áður en hann dó og við áttum gott samtal .
Hann sagði við mig að ég hefði allt sem þyrfti til að ná langt , ég yrði bara að hafa hugarfarið í lagi .
Það voru ómetanleg orð , þau síðustu sem Steini Gísla sagði við mig .
Mér brá mjög þegar ég frétti af andláti hans , vissi ekki að hann væri svona langt leiddur .
Steini mætti veikindum sínum af miklu æðruleysi og lét þau ekki hafa nein áhrif á sig .
" Í samningi Pape við Leikni var klásúla þess efnis að kæmist liðið ekki upp í efstu deild mætti hann fara annað .
Þegar Grindavík gerði honum tilboð ákvað hann því að slá til og spreyta sig aftur meðal hinna bestu .
Þar beið hans annar sterkur karakter – Guðjón Þórðarson , sem þá var nýtekinn við liðinu .
" Gaui er mjög hreinskilinn maður og strax á okkar fyrsta fundi sagði hann við mig : " Pape , það eru margir búnir að vara mig við að semja við þig .
Nú skalt þú sýna þessu fólki að það hafi rangt fyrir sér ! " Ég mun aldrei gleyma þessu samtali , það hafði mjög hvetjandi áhrif á mig .
" Pape lét ekki segja sér það tvisvar , æfði eins og berserkur um veturinn og var kominn í " sumarform " í febrúar .
Raðaði svo inn mörkum á undirbúningstímabilinu .
Horfur voru feikilega góðar .
Þá dundi ógæfan yfir , Pape meiddist á mjöðm rétt fyrir mót .
" Það gerðist ekkert sérstakt , á einni æfingunni fór ég bara að finna fyrir verk í mjöðminni sem versnaði svo og versnaði .
Mér gekk illa að fá mig góðan og niðurstaðan var sú að ég þyrfti að fara í stóra aðgerð sem myndi þýða átta mánaða fjarveru .
Aðgerðinni var frestað fram á haust og ég látinn spila án þess að æfa .
Ég bjó að því að vera í frábæru formi en smám saman hvarf það .
Eftir leiki svaf ég varla fyrir verkjum .
Á heildina litið átti ég þó þokkalegt tímabil .
" Grindavík féll um haustið og Pape fann að ekki var mikill áhugi fyrir því að senda hann í aðgerð , eins og um hafði verið talað .
Hann ákvað því að róa á ný mið. Víkingur varð fyrir valinu en það fornfræga félag lék í næstefstu deild sumarið 2013 .
Þar hitti Pape fyrir sinn gamla þjálfara úr Fylki , Ólaf Þórðarson .
" Það var fínt að koma aftur til Óla .
Hann þekkir mig vel og veit hvað ég get .
Óli hefur sýnt mér mikla þolinmæði og reynst mér vel í alla staði .
" Úr því aðgerðinni var frestað gerði læknir Pape Víkingum grein fyrir því að hann myndi í mesta lagi ná tíu leikjum yfir sumarið .
Þeir urðu tuttugu " á þrjóskunni " , eins og Pape orðar það sjálfur og undir lokin átti hann drjúgan þátt í að koma liðinu upp í efstu deild .
Það var mikil hvatning að komast upp og strax eftir síðasta leik var Pape sendur í aðgerð , til að freista þess að hann yrði góður fyrir sumarið í ár .
Það tókst .
Spurður um væntingar og þrár til lengri tíma viðurkennir Pape að það hafi alltaf verið draumur að komast í atvinnumennsku .
" Ég er svo sem ekki mikið að hugsa um það í augnablikinu , núna er aðalatriðið að koma sér í gott form .
Ég spilaði hins vegar með og á móti mönnum eins og Alfreð Finnbogasyni , Kolbeini Sigþórssyni , Guðlaugi Victori Pálssyni og Jóhanni Berg Guðmundssyni í yngri flokkunum og var ekkert síðri enn þeir .
Það er mér hvatning til að ná þeim hæðum aftur .
" Markmiðið er líka að spila fyrir Ísland .
" Ég hef leikið með yngri landsliðunum og það yrði mikill heiður að leika fyrir a-landsliðið í framtíðinni .
Ég er líka gjaldgengur í landslið Senegal en það verður ekki .
Ég er búinn að velja Ísland .
" Bróðirinn með hanakamb Pape líður vel á Íslandi og enda þótt hann færi síðar meir í atvinnumennsku gerir hann fastlega ráð fyrir að koma hingað aftur að henni lokinni .
Móðir hans býr hér enn og það gera líka fjórir bræður hennar og fjölskyldur þeirra .
" Þetta fólk er mjög stolt af mér og árangri mínum í boltanum .
Það er mér mikil hvatning .
Sömu sögu má segja af frændfólki mínu í Senegal og föður mínum og systkinum í Bretlandi .
Bróðir minn vill vera alveg eins og ég .
Hann er meira að segja kominn með hanakamb .
" Hann hlær .
" Annars virðist ég almennt njóta hylli meðal barna .
Krakkarnir í yngri flokkunum eru alla vega mjög duglegir að koma og tala við mig , hvort sem það er hjá Víkingi , Fylki eða annars staðar .
Ég hef mjög gaman af því að vera fyrirmynd .
En því fylgir auðvitað mikil ábyrgð .
" Spurður um persónulega hagi brosir Pape í kampinn og upplýsir að hann sé á lausu .
" Ég var með stelpu í um átta mánuði en við erum nýhætt saman .
Það var erfitt .
Ég er tiltölulega rólegur í kvennamálunum enda fer ég lítið á djammið í seinni tíð .
Fótboltinn á hug minn allan um þessar mundir .
Gerist eitthvað í kvennamálunum þá bara gerist það .
" Eða eins og skáldið sagði : Que sera , sera ...
