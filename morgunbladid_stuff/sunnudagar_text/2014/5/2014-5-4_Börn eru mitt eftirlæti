Leitin að geislasteininum er ný barnabók eftir Iðunni Steinsdóttur , en hún er í hópi vinsælustu barnabókahöfunda þjóðarinnar og hefur hlotið margvíslegar viðurkenningar fyrir bækur sínar .
" Þessi bók er framhald á fyrstu bók minni , Knáir krakkar , sem kom út 1982 , " segir Iðunn .
" Þegar sú bók var orðin 30 ára gömul ákvað ég að endurskrifa hana því í henni var mikið bókmál sem krakkar í dag skilja ekki .
Ég ákvað líka að láta hana gerast eftir 2010 því að ýmislegt í lífi okkar hefur breyst á þessum tíma .
Nú eru til dæmis komnir farsímar með alla sína fjölbreyttu möguleika .
Bókin kom út endurskrifuð í hittifyrra og heitir nú Varið ykkur á Valahelli .
Í millitíðinni hafði það gerst að Kristín systir mín fann úti í bílskúr kassa sem í var útprent af handriti bókarinnar sem nú var að koma út .
Á sínum tíma hef ég sennilega látið hana hafa handritið til að lesa yfir því við lesum alltaf yfir hvor fyrir aðra .
Ég las þetta fundna handrit og ákvað að vinna það betur og nú er það komið út .
Í Leitinni að geislasteininum eru söguhetjurnar þrír tólf ára krakkar , þeir sömu og í Varið ykkur á Valahelli .
Krakkarnir lenda í miklum ævintýrum á fjallinu Stórutá sem er hæsta fjallið í sveitinni .
Á vegi þeirra verða skuggalegir ferðalangar og dularfullur drengur og svo fréttist að dýrmætur geislasteinn hafi horfið .
" Þú ert afkastamikill barnabókahöfundur .
Finnst þér alltaf jafn gaman að skrifa fyrir krakka ? " Mér finnst það mjög gaman , ég held að ég sé svo mikill krakki í mér .
Ég hef aldrei verið neitt fyrir að rækta blóm eða gróður og dýr heilla mig heldur ekki , en börn eru mitt eftirlæti .
Það er þakklátt hlutverk að skrifa fyrir börn og gaman þegar maður heyrir frá þeim sjálfum og foreldrum þeirra hvað þeim finnst um bækurnar .
Mér finnst mikils virði að krakkar hafi gaman af að lesa .
Þessi bók er ætluð börnum á aldrinum 6-11 ára .
Hún er skrifuð á fremur léttu máli sem ætti að henta öllum krökkum .
Ég vona að sem flest börn hafi gaman af henni .
" Hvernig barnabækur leitastu við að skrifa ? " Ég hef skrifað þó nokkuð af spennubókum eins og þessa .
Reyndar skrifaði ég tvær bækur sem ég kallaði heimsfrelsunarbækurnar mínar , Í gegnum þyrnigerðið , sem varð til þegar Múrinn var fallinn og Fjársjóðinn í Útsölum þegar Serbar og Króatar börðust .
Þær bækur skrifaði ég til að fá krakka til að íhuga að betra sé að vera vinir en berast á banaspjótum og vera reið og ill hvert út í annað .
Persónurnar í bókunum mínum og góðar hugmyndir koma oft frá börnum .
Fjallakrílin eru sótt í nemendur mína meðan ég kenndi og barnabörnin birtust í Ævar á grænni grein og Snuðru og Tuðru .
" Ertu að skrifa bók núna ? " Já , ég er að skrifa bók sem er ætluð fullorðnum .
Hún fjallar um langafa minn en hann varð úti á Haugsöræfum í lok nítjándu aldar .
Þá ungur maður , giftur og faðir lítilla barna .
Á meðan ég vinn að þeirri bók er ég ekki að hugsa um neitt annað því þetta er mikil vinna .
Ég stefni á að bókin komi út á næsta ári , en lofa þó engu .
" 