Flest laganna sem við spilum hafa lifað í þjóðarsálinni í langan tíma .
Fólk sækir í sönglagaarfinn .
Ég hef sérlega gaman af viðbrögðum unga fólksins þegar það heyrir lög sem ekki hafa verið spiluð að ráði í tugi ára .
Fólki finnst það kannast við lögin þótt það hafi líklega aldrei heyrt þau áður .
Sönglagaarfurinn er í erfðaefni Íslendinga , " segir Helgi Björnsson , söngvari , leikari og hestamaður , um tónlistina sem hann leikur með Reiðmönnum vindanna .
Sveitina skipa um þessar mundir Stefán Már Magnússon gítarleikari , Hrafn Thoroddsen hljómborðsleikari , Ingi Björn Ingason bassaleikari og Benedikt Brynleifsson , sem leikur á trommur .
Einar Valur Scheving og Jakob Magnússon , sem spilað hafa með sveitinni , eru vant við látnir í þetta sinn .
" Drengirnir úr Buff , þeir Hannes Friðbjarnarson , Pétur Örn Guðmundsson og Haraldur Sveinbjörnsson , eru síðan með okkur líka , " segir Helgi .
" Þeir bæði radda og spila .
Röddunin á plötunum okkar er frá þeim komin , þeir eru ótrúlega flottir í röddun .
" Helgi hefur verið í hestamennsku í mörg ár , en sem þekkt er fylgir hestamennsku rík söngvahefð .
" Ég hafði látið mér detta í hug að gera hestamannaplötu nokkuð fyrir útgáfu fyrstu plötunnar okkar en aldrei látið verða af því .
Árið 2008 ákvað ég síðan að láta slag standa og platan Ríðum sem fjandinn var tekin upp á einni viku , aðallega til gamans fyrir mig og félaga mína .
Við fórum með hana á Landsmót hestamanna þá strax um sumarið og þessi tónlist varð svo vinsæl að ekki varð aftur snúið .
Þannig urðu Reiðmenn vindanna til .
Það sem upphaflega átti að verða ein plata með hestamannalögum er orðið að þremur plötum og hljómsveit – hugmyndin fékk sitt eigið líf og maður fær að vera farþegi í því .
" Sveitin hefur átt velgengni að fagna allar götur síðan og gefið út tvær plötur til viðbótar , Þú komst í hlaðið ( 2011 ) og Ég vil fara upp í sveit ( 2012 ) .
" Fyrsta platan var mjög nátengd hestamennskunni og lögin þar höfðu mörg beina skírskotun í hesta .
Þetta þema víkkaðist hins vegar fljótt út og segja má að seinni plöturnar tvær séu fremur tengdar íslenska sumrinu en hestamennskunni eingöngu .
Þetta eru lög sem fólk syngur í útilegum , uppi á fjöllum , í sumarbústaðnum og á mannamótum undir berum himni .
" Tónleikar í Hörpu Síðustu stórtónleikar sveitarinnar í Reykjavík voru haldnir í Háskólabíói árið 2011 .
Leikurinn verður nú endurtekinn í Eldborg Hörpunnar hinn 16. júní næstkomandi .
" Þetta var mikið fjör hjá okkur síðast , " segir Helgi .
" Ég hef tvisvar haldið tónleika í Eldborg í kringum 17. júní .
Ég fæ þá ýmsa tónlistarmenn í lið með mér og við leikum íslenskar dægurlagaperlur .
Reiðmenn vindanna spila auðvitað íslenskar dægurperlur líka , þannig að mér datt í hug að halda tónleika með þeim í kringum sautjándann í þetta skiptið .
" Helgi og félagar hans í Reiðmönnum vindanna gáfu síðan í tilefni tónleikanna út lagið " Viltu dansa " .
Lagið er eftir Magnús Eiríksson og var eitt hans fyrstu laga .
Með Helga í nýrri útgáfu lagsins eru tónlistarkonurnar Bjartey Sveinsdóttir og Gígja Skjaldardóttir .
Þær eru meðlimir í hljómsveitinni Ylju og munu koma fram á tónleikunum í Hörpu .
Fleiri góðra gesta má reyndar vænta á tónleikunum , því Jóhann Sigurðarson ( Jói Sig ) , Hilmir Snær Guðnason og Örn Árnason verða þar einnig .
" Þeir voru með okkur í Háskólabíói líka og við skemmtum okkur vel .
Þeir tóku lagið , sögðu sögur og brandara og stemningin var eins og hún gerist best í hesthúsunum , " segir Helgi .
Spurður hvort sveitin muni ferðast um landið í sumar og spila , þá jafnvel á sveitaböllum , segir Helgi tónlistarbransann vera nokkuð breyttan hvað sveitaböll varði .
" Það er af sem áður var , þegar menn endasentust í hvert einasta félagsheimili landsins yfir sumartímann .
Sveitaböllum hefur fækkað gríðarlega .
Nú syngur maður mest á haustum og vetrum , t.d. á þorrablótum og árshátíðum .
Á sumrin eru það helst bæjarhátíðirnar sem bjóða upp á tækifæri fyrir tónlistarmenn .
Plöturnar okkar þrjár eru síðan auðvitað mikið spilaðar yfir sumartímann , þetta er sumar- og gleðitónlist .
" Þrjátíu ára söngafmæli Helgi lætur ekki staðar numið við stórtónleika í Hörpu með Reiðmönnunum , því haustið verður annasamt hjá honum .
" Í haust á ég þrjátíu ára söngafmæli , þ.e. þrjátíu ár verða liðin frá útgáfu fyrsta hljóðrituðu plötunnar minnar .
Þessum tímamótum hyggst ég fagna með útgáfu safnplötu þar sem farið verður yfir þennan þrjátíu ára feril .
Þar fyrir utan ætla ég að ferðast einn um landið með kassagítarinn og spila fyrir þjóðina .
" 