GoPro ruddi brautina í sportmyndavélum , nettum myndavélum til að festa á hjálminn , hjólið , skíðin , brettið eða hvað sem mönnum dettur í hug .
Fyrsta GoPro Hero vélin kom á markað fyrir tólf árum og var 35 mm filmuvél ( ! ) sérhönnuð fyrir íþróttamenn og spennufíkla almennt .
Fyrsta stafræna vélin kom á markað tveimur árum síðar og síðan koll af kolli , en nýjasta útgáfa vélarinnar er Hero3 + sem kom út í október sl. og minni og nettari en fyrri gerðir og umtalsvert tæknilegri ; tekur vídeó og ljósmyndir í meiri upplausn og rafhlaðan endist að auki þriðjungi betur .
Keppinautar GoPro eru legíó , nefni sem dæmi Polaroid XS7 , JVC GC-XA1EU , Rollei Actioncam S-50 , Toshiba Camileo X-Sports , Panasonic HX-AH100 og Braun Master , sem fjallað var um á þessum stað í byrjun ársins , og er helst frábrugðin GoPro-vélunum að því leyti að í stað einfaldleikans sem einkennir stjórnkerfi Hero-vélanna er nokkuð stór LCD-skjár ofan á Braun-vélinni og líka gaumljós og hnappar , meðal annars hnappur til að smella af mynd og annar til að stoppa vélina .
Sony hefur líka haslað sér völl á þessu sviði með HDR-AS15-vélinni sem er mjög forvitnileg á pappírnum í það minnsta , kannski kemst ég yfir eintak til að skoða seinna , en eins og sjá má er hún ekki eins kassalaga og GoPro- og Braun-vélarnar og reyndar hafa ýmsir framleiðendur reynt að fara sömu leið , þ.e. að hafa vélarnar ekki kassalaga og sumir , t.d. Garmin og JVC , sent frá sér vélar sem ekki þarf sérstakt hús utan um .
Það er líka hægt að fá ódýrari gerðir og gott ef ég sá ekki kassalaga vél í Rúmfatalagernum fyrir stuttu og þá á Rúmfatalagersverði .
