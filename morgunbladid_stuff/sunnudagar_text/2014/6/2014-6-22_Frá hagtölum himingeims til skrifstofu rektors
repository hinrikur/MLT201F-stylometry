Hvor gjaldmiðillinn er meira plat , íslenska krónan eða Interstellar Kredits ? " spyr dr. Eyjólfur Guðmundsson , aðalhagfræðingur og sviðsstjóri greiningar hjá CCP .
Fyrri gjaldmiðillinn er notaður í raunveruleikanum hér á Íslandi , en Interstellar Kredits [ ISK ] í viðskiptum innan tölvuleiksins EVE Online , stolt og prýði CCP .
Rúmlega 500.000 manns um allan heim eru áskrifendur að leiknum .
Svarið við spurningunni er ekki augljóst eins og Eyjólfur bendir á .
" Peningar eru pappír sem byggist á huglægri afstöðu okkar allra að þessi pappír sé einhvers virði .
Það skiptir ekki máli hvort það eru evrur , dollarar eða íslenska krónan – allt saman byggist þetta á huglægu mati einstaklinga .
Það er enginn sérstakur munur á ISK og íslensku krónunni hvað þetta varðar .
Hins vegar er það svo að fleiri þekkja ISK heldur en íslensku krónuna .
Fleiri milljónir hafa prófað leikinn og myndu mun frekar tengja ISK við Interstellar Kredits heldur en íslensku krónuna .
Það eru líka fleiri sem treysta ISK en íslensku krónunni .
Íslenska krónan er ekki gjaldgeng í alþjóðlegum viðskiptum og hefur aldrei verið .
" Hinn 1. júlí næstkomandi mun Eyjólfur segja skilið við CCP eftir sjö ára starf og taka við stöðu rektors Háskólans á Akureyri .
Minnir á líf á þjóðveldisöld Á fallegum sumardegi er útsýnið stórbrotið af svölum höfuðstöðva CCP við Grandagarð .
Horft er yfir miðborgina eins og brothætt líkan og stærðarinnar skip við bryggju virðast innan seilingar , líkt og maður geti tekið þau upp og flutt á annan stað í höfninni .
Heimurinn sem skapaður er innan veggja byggingarinnar er þó ekki síður heillandi þar sem þyrpingar geimskipa svífa sólkerfa á milli í ómælisvíðáttu himingeimsins .
CCP gaf EVE Online fyrst út árið 2003 .
Margar milljónir manna hafa prófað leikinn , föstum áskrifendum hans hefur stöðugt fjölgað og þeir eru nú , líkt og áður sagði , rúmlega hálf milljón .
Á degi hverjum eru að jafnaði um 40-50 þúsund manns samtímis í leiknumog leggja þar grundvöll að lífi sem á sér ýmsar hliðstæður í raunveruleikanum .
Segja má að Eyjólfur hafi undanfarin sjö ár gegnt hlutverki seðlabankastjóra í þessum ótrúlega sýndarveruleika enda hefur hann umsjón með og getur íhlutast í markað sem hefur áhrif á hegðun og líf margra hundraða þúsunda .
" EVE minnir að ákveðnu leyti á okkar samfélag á þjóðveldisöld , " segir Eyjólfur .
" Það eru lágmarkslög og -reglur en í raun er ekkert framkvæmdavald .
Það er samfélagsins að framfylgja reglunum .
Ef þú ræðst á mig öðlast ég rétt á því að svara í sömu mynt .
En ég get líka framselt þann rétt .
" Í starfi sínu hjá CCP hefur Eyjólfur séð til þess að markaður leiksins haldist skilvirkur og hagkvæmur .
Leikurinn gerist í framtíðinni – eftir 20.000 ár nánar tiltekið – þar sem þátttakendur byggja sín eigin geimskip og taka þátt í samfélagi EVE-heimsins .
Kerfislægur ójöfnuður fælir leikmenn frá Umfang leiksins er gríðarlegt , sem dæmi má nefna að mögulegt er að framleiða meira en 8.000 vörur innan hans .
Leikmenn byggja jafnframt sín eigin geimskip eftir nákvæmum teikningum frá CCP .
Stærsta skipið sem hægt er að eignast nefnist Titan II og það tók 2.000 leikmenn rúma átta mánuði að smíða fyrsta eintakið .
Þá fór stærsta orrusta í rúmlega tíu ára sögu EVE fram í febrúar síðastliðnum þar sem mörg þúsund spilarar öttu kappi .
Hvert skyldi upprunalegt tilefni orrustunnar hafa verið ? Jú , tiltekin samtök þátttakenda gleymdu að borga reikningana sína innan leiksins .
Verkefni Eyjólfs eru því augljóslega margbrotin og fjölbreytt .
" Með hálfa milljón spilara í þessum heimi eru mögulegar útkomur nánast óendanlegar .
Sem aðalhagfræðingur er ég til dæmis að sinna mælingum á verðvísitölum og reikna verga landsframleiðslu fyrir heiminn .
Við skoðum líka verðlag og fylgjumst með hvort eitthvað sé brotið .
Það er alltaf sá möguleiki að eitthvað nýtt sé komið inn í leikinn og gefi af sér meiri tekjur en upphaflega var áætlað .
Slíkt getur leitt af sér mikinn ójöfnuð og þá verða spilarar óánægðir .
Það er áhugavert að setja þetta í samhengi við hagfræði nútímans og hugmyndir manna um ójöfnuð .
Ef allir hafa sömu tækifæri er ekki óeðlilegt að tiltekinn ójöfnuður skapist .
Það er eðlilegt að fólk leggi sig mismikið fram við að ná árangri í lífinu .
Ef ójöfnuðurinn er hins vegar kerfislægur þá skapast mikil óánægja meðal þátttakenda og hættan er sú að þeir fari .
Er þetta ekki það sem til dæmis Occupy-hreyfingin gekk út á – að mótmæla kerfislægu óréttlæti í fjármálakerfinu ? Ég hef velt fyrir mér hvort hagfræðin getur ekki nýtt sér þann þankagang sem er við lýði við hönnun á heimum eins og EVE þar sem reynt er að halda í fólk út frá hugmyndum um " vænt réttlæti " ( e. " perceived justice " ) , það er að fólki líði eins og það tilheyri kerfi sem er réttlátt .
" Eyjólfur bendir jafnframt á að mikilvægt sé að halda verðlagi innan leiksins tiltölulega stöðugu og skapa ekki of breiða gjá milli nýrri spilara og eldri .
" Við reynum að halda peningamagni í umferð í hlutfalli við virðisaukningu framleiðslunnar – þetta er týpísk Chicago School-aðferðarfræði .
" ISK-gjaldmiðillinn og íslenska krónan eiga það jafnframt sameiginlegt að lúta gjaldeyrishöftum .
Eyjólfur segir að af illri nauðsyn sé ekki hægt að færa fjármuni innan leiksins til heimsins utan hans .
" Í okkar tilfelli viljum við að EVE-heimurinn sé öðruvísi en heimurinn sem við lifum í .
Hugsunin er að þetta sé skemmtun en ekki vinna .
Ef þú gætir skapað verðmæti þarna inni og tekið þau út og selt þau , þyrftum við að vera með sömu reglur og í raunveruleikanum .
Skatta , gjöld og svo framvegis .
Fólk er útilokað frá leiknum ef upp kemst að það reynir að græða peninga á starfsemi sinni innan leiksins .
" Þátttakendur skapa sín markmið Aðdráttarafl leiksins byggist ekki síst á því að leikmenn skapa sjálfir sín markmið og tilgang innan hans .
Hefðbundnum tölvuleikjum lýkur yfirleitt þegar leikmenn hafa sigrast á tilteknum hindrunum en EVE Online klárast hins vegar aldrei í ljósi þess að leikmönnum er frjálst að spila hann eftir eigin höfði .
Eyjólfur segist jafnframt ekki líta á EVE sem tölvuleik heldur samfélag .
" Er þetta sýndarveruleiki ? Nei , þetta er heimur þar sem raunverulegt fólk tekur ákvarðanir um hvernig það notar takmarkaðan tíma og takmarkaðar auðlindir til að hámarka ánægju sína .
Þetta er í raun nákvæmlega sama og það sem hagfræðin segir að fólk geri í raunveruleikanum .
Í mínum hagfræðilega skilningi á samfélagi þá er þetta ekkert óraunverulegra en hvert annað samfélag .
Eins og í lífinu sjálfu velja þátttakendurnir sín markmið .
Þeir geta viljað verða ríkasti spilarinn eða virtasti diplómatinn eða hvaðeina .
Sumir vilja spila einir , aðrir ganga til liðs við stór samtök .
Samskiptamátinn er hins vegar í gegnum tölvur .
Þú gætir sagt að EVE online væri samskiptaforrit , eins og Skype eða Facebook .
" Háskólarnir mikilvægir Eyjólfur lauk BS-gráðu í hagfræði frá Háskóla Íslands og síðar doktorsprófi í hagfræði frá Rhode Island University í Bandaríkjunum .
Eftir nám fluttist hann til Akureyrar og hóf sinn akademíska feril hjá HA þar sem hann starfaði meðal annars sem deildarstjóri viðskipta- og raunvísindadeildar .
Árið 2007 gekk hann svo til liðs við CCP þar sem hann hefur unnið síðan .
Aðspurður hvernig honum líði með að yfirgefa CCP viðurkennir Eyjólfur að tilfinningarnar séu blendnar .
" Að fá að vaxa með þessari hugmynd , EVE Online , hefur verið draumi líkast fyrir mig .
Ég vissi fyrirfram að leikurinn væri hannaður út frá grundvallarhugtökum í hagfræði en óraði ekki fyrir því hversu djúpur og margþættur hann væri .
En allt á sinn enda og ég sá alltaf fyrir mér að fara aftur í háskólana .
Mér þykja þeir afar spennandi vettvangur og lít svo á að þeir séu afskaplega mikilvæg grunnstoð í mótun síns samfélags .
Mér leið alltaf afar vel á Akureyri og ég hlakka til að snúa aftur þangað og nýta það sem ég hef lært hér hjá CCP í störfum mínum þar .
Ég er mjög hrifinn af frumkvöðla- og sprotafyrirtækjahugsuninni og trúi því að vöxtur Íslands í framtíðinni verði á þeim vettvangi ef við getum verið með umhverfi þar sem nýjar hugmyndir fá að vaxa og dafna .
Við höfum dæmi um fyrirtæki sem hafa komið fram með hugmyndir og vaxið út af tengingu sinni við netið .
Datamarket , Dohop , Plain Vanilla og fleiri sem minna hefur verið tekið eftir eiga öll sameiginlegt að vera á þessum 2-3 milljarða manna markaði sem internetið er .
Það er ekkert sem stoppar okkur Íslendinga í að halda áfram á þessari braut nema okkar eigið hugarfar .
Íslendingur með rétta menntun og – númer eitt , tvö og þrjú – rétt hugarfar hefur alveg sömu möguleika og allir aðrir í heiminum til að búa til þjónsutu og afþreyingu sem seld er í gegnum netið .
Og dæmin sanna það .
Þetta finnst mér ekki fá nægilegan stuðning frá stjórnvöldum í dag þó að nýjustu fréttir frá uppbyggingu tækniþróunarsjóðs séu skref í rétt átt .
Íslensk stjórnvöld þurfa að taka ákvörðun um hvernig við ætlum að ná fram vexti .
Ætlum við að vera samfélag sem byggir styrkleika sína á þeim auðlindum sem við eigum ? Það er engin spurning að þær eru grunnstoð okkar samfélags og fleyttu okkur í gegnum núverandi fjármálakrísu .
En hvaðan á vöxturinn að koma ? Hvernig ætlum við að standa undir sambærilegum lífskjörum og í öðrum löndum ? Við vitum að í sjávarútvegi er hagkvæmni , hagræðing og betri nýting aflans eina leiðin til að auka verðmæti sjávaraflans .
Við munum ekki auka verðmæti hans um tugi prósenta á örfáum árum .
Það er gullöld í ferðamennsku og mörg svæði eru komin að þanþoli sínu .
Sama gildir um stóriðjuna .
Þessar auðlindir eru takmarkaðar og munu aðeins standa undir tilteknum lífsskilyrðum og mannfjölda til framtíðar .
Það er hlutverk háskólanna í dag að benda stjórnvöldum á og stuðla að uppbyggingu nýrra sprota , nýrrar hugsunar sem tengist alþjóðlegum viðskiptum , opnum tengslum við umheiminn þar sem netið okkar lífæð .
" Eyjólfur segir jafnframt að fjölbreytni skapi styrk í samfélaginu og þetta hafi hann séð vel í gegnum störf sín hjá CCP .
" Háskólarnir þurfa að mennta einstaklinga til þess að geta tekið þátt í netsamfélagi framtíðarinnar þannig að hugarfar þeirra snúist um að skapa verðmæti og nýta þau tækifæri sem eru fyrir framan okkur .
Menntunin er ekki bara passívur máti til að taka við upplýsingum heldur á fólk að koma út og nýta þekkingu sína og menntun til að búa til eitthvað nýtt .
Þarna sé ég gríðarlega sterka tengingu við það sem ég hef verið að gera hjá CCP .
Fáir gera sér grein fyrir hversu fjölbreytta menntun starfsfólk CCP er með .
Hér vinna auðvitað forritarar , en líka stærðfræðingar , eðlisfræðingar , heimspekingar , listamenn , hagfræðingar og svona mætti lengi telja .
" Bjart framundan í opnu samfélagi Eyjólfur segir að hann og fjölskyldan hafi kunnað mjög vel við sig á Akureyri og hann hlakki til þess að flytja þangað að nýju .
" Ég hef hrifist af því að Háskólinn á Akureyri hefur þróað nýjar námsleiðir og getur jafnframt lagað sig fljótt að breyttum aðstæðum .
Háskólar eru oft tregir til breytinga , með þykka deildar- og fagmúra .
Mér líst vel á tækifærið til að móta háskólasamfélagið í samræmi við þá sýn sem ég hef þróað með mér eftir veruna hér fyrir norðan og svo hjá CCP .
Það verður spennandi að sjá hvernig mér gengur að sannfæra háskólasamfélagið um að hér séu nýir og bjartari tímar í vændum í opnu og tæknivæddu samfélagi .
Það verður þó aðeins að veruleika ef íslensk stjórnvöld og samfélagið í heild sinni heldur sig við þá braut að taka þátt í samstarfi þjóða .
Við höldum stundum að það sé sjálfgefið að við getum ferðast hvert sem við viljum , að við höfum nettengingar á heimilum okkar , en allt þetta byggist á nánu samstarfi þjóða á milli .
Þetta gleymist stundum .
" 