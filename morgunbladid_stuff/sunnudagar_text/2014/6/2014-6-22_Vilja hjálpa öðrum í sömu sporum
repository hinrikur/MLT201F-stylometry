Lítið er gert fyrir börn með tal- og málþroskaraskanir hér á landi .
Kerfið er seinvirkt og framboð talmeinafræðinga annar ekki eftirspurn .
Foreldrar stráks með málhömlun tóku málin í sínar hendur og hanna nú bækur fyrir börn og foreldra í sömu sporum .
Þau vilja hjálpa fleirum og stefna því á erlendan markað á næstu mánuðum .
Gunnþórunn Jónsdóttir gunnthorunn@mbl.com Hanna Kristín Skaftadóttir og Hjalti Kr. Melsted gengu í gegnum erfitt tímabil með son sinn , Mikael Björn , en hann glímir við málhömlun .
Hanna Kristín segir að lítið sé gert fyrir börn sem glíma við málhömlun og aðstandendur þeirra .
Þau ákváðu að hanna bækur fyrir börn með tal- og málþroskaraskanir sem hjálpa þeim og foreldrum þeirra að eiga tjáskipti á annan máta en með orðum .
" Málhömlun er talsvert algengari en fólk gerir sér grein fyrir .
Samt þarf að berjast fyrir nánast allri þjónustu og aðstoð hvað málhömlun varðar en auðvitað á það ekki að þurfa að vera þannig , " segir Hanna Kristín .
" Það tók mjög á að fara með strákinn okkar á mannamót , heimsókn eða annað því hann grét talsvert .
Hann gat ekki tjáð sig um hvað hann vildi og vantaði og það fór ansi oft í skapið á honum , skiljanlega .
" Um tveggja ára aldur var Mikael greindur með tiltölulega lága málþroskavísitölu miðað við jafnaldra .
Því var ákveðið að koma honum fyrr að í talþjálfun .
" Við fórum síðan á námskeið , Tákn með tali , hjá Sigrúnu Grendal og þá byrjuðum við fyrst að nota táknin .
Þetta hafði róandi áhrif á Mikael Björn og eftir smátíma fór hann að geta tjáð sig , og við náðum að sama skapi betra sambandi við hann .
Þetta gerist mjög hægt en þetta kemur .
Markmið MiMi bókanna , sem við gefum út , er að vera hjálpartæki , fyrir foreldra og börn , og að táknin detti út að lokum , og við taki talað mál .
" Bjuggu til eigið lesefni Hanna Kristín og Hjalti fóru að leita að lesefni sem gæti stutt þau í að kenna syni sínum tákn með tali .
Í ljós kom að ekkert lesefni af slíku tagi væri í boði , í það minnsta engar barnabækur .
Þau leituðu í Bandaríkjunum er þau voru í fríi í Orlando og kíktu í allar helstu bókabúðir þar en allt kom fyrir ekki .
Eftir nokkrar pælingar og vangaveltur ákváðu þau að taka málin í sínar hendur .
" Við spurðum okkur hvort við gætum ekki einfaldlega búið til bækurnar sjálf en vorum ekki klár á því hvernig væri best að nálgast þetta .
Ef þú ætlaðir þér að læra táknin , hvaða tákn þarf að byrja á að læra og eru mikilvægust ? Við teiknuðum táknin , sem Mikael Björn hafði þá þegar lært , á um 60 blöð og lögðum þau öll á veröndina fyrir utan húsið í Orlando .
Öll fjölskyldan tók þátt í því að finna út hvernig væri best að púsla þessu saman .
Þetta endaði á því að matartíminn varð að fyrstu bókinni þar sem næring er helsta grunnþörfin .
Næst voru það fötin og þar á eftir háttatíminn og síðan dýrin .
" Bækurnar verða að öllum líkindum átta til tíu talsins .
Í vikunni kemur út , rafrænt , fimmta og sjötta bókin sem eru með tákn um litina og leikskólastundir .
Bækur sjö og átta um læknisheimsókn og ömmu og afa fylgja þar fast á eftir .
Engar lausnir ennþá Árið 2012 gaf Alþingi út skýrslu um stöðu barna með tal- og mál- hamlanir þar sem kom fram svart á hvítu hversu slæm staða málaflokksins er á Íslandi .
" Það var aðeins fjallað um þetta í fjölmiðlum á þeim tíma þegar skýrslan kom út en umræðan náði engu flugi .
Engar lausnir voru fundnar fyrir þessi börn og þeirra fjölskyldur .
" Hanna Kristín segir að nú sé nefnd á vegum menntamálaráðuneytis að vinna að málaflokknum og niðurstaða úr þeirri vinnu sé væntanleg .
" Árið 2006 var ákveðið að greining á tal- og málþroskaröskun barna yrði færð úr umsjá Greiningarstöðvar ríkisins og síðan þá hefur engin ein stofnun séð um að sinna þessum börnum sérstaklega .
Málaflokkurinn þarf að fá einhvern samastað því eins og staðan er núna er lítið um skipulögð úrræði .
Við höfum leitað víða eftir aðstoð .
Á leikskólum er ekki sjálfgefið að börnin fái nokkra sértæka aðstoð .
Þegar sonur okkar er í lestrar- eða söngstund á leikskólanum sínum , hallar þá ekki á hann ef engin tákn eru notuð ? " Ef maður horfir til Barnasáttmála Sameinuðu Þjóðanna þá má vel skoða hvort að málhömluðum börnum sé mismunað .
Horfi ég þá sérstaklega til hluta sáttmálans þar sem farið er inn á markmið menntunar , það sem barninu er fyrir bestu og að sjálfsögðu ábyrgð foreldra .
Starfsmenn Umboðsmanns barna voru sammála mér í því að það væri verið að mismuna þessum hóp barna .
" Að bíða og sjá er úrelt Hanna Kristín telur að hið staðlaða svar við því ef börn séu sein til að tala sé að bíða og sjá , og það sé einfaldlega úrelt .
" Flestir þroskaþjálfar og talmeinafræðingar sem ég hef rætt við sem fylgja núgildandi stefnum segja að það að bíða og sjá sé af gamla skólanum , " segir hún .
" Breskar og danskar rannsóknir hafa óyggjandi sýnt fram á að sé ekkert gert til að koma til móts við málhömlun barna hafi það neikvæð heildræn samfélagsleg áhrif .
Það sé ekki gott að bíða og vonast til þess að málið komi innan tíðar .
Það að bíða og sjá er ekki í boði heldur er það það versta sem þú gerir barninu .
Hvers vegna að bíða ? Hverju töpum við á því að sleppa því að bíða og drífa í því að aðstoða barnið ? " Hanna Kristín segir það erfitt að komast að hjá talmeinafræðingum og geti tekið allt undir ár að komast að , sem sé ekki viðunandi .
Eins tekur þetta mikinn tíma frá vinnu og segir hún það afskaplega erfitt umstang fyrir foreldra , sérstaklega einstæða .
Sjálf sagði Hanna Kristín upp sinni vinnu til þess að skrifa bækurnar en hún starfaði á endurskoðunarskrifstofu .
Tekur hún fram að ekki hafi allir kost á því að komast svo liðlega frá vinnu , hvort heldur til að sinna styttri eða lengri erindum .
" Það hafa afskaplega margar ungar , einstæðar mæður haft samband við mig og sagt mér frá sinni reynslu .
Það er sárt að heyra stöðu þeirra því það er ljóst að ekki öll börn fá þá aðstoð sem þau svo sannarlega þurfa á að halda .
Bæði vegna þess að þjónustunni er ekki úthlutað að fyrra bragði og einnig er fólk misöflugt við að sækja í þjónustuna því ekki er ljóst hvað er í boði .
Það má ekki gleyma börnunum eða gefa afslátt af þjónustu við þau , þau eru framtíðin okkar og það er núna , ekki seinna , sem við getum aðstoðað þau .
" Stefna á erlendan markað Hanna Kristín og Hjalti stefna á það að fara með bækurnar á erlendan markað og hafa bækurnar verið þýddar á ensku og frönsku .
" Við viljum ná inn á markaði í Frakklandi og Bandaríkjunum og gætum þá náð til Belgíu og Kanada í leiðinni , " segir Hanna Kristín sem sjálf talar frönsku og er að læra rússnesku .
" Við förum til Amsterdam , Delft , Parísar , Nice og Barcelona í júlí að kynna bækurnar .
" Ég veit að við eigum eftir að geta hjálpað hundruðum ef ekki þúsundum barna og að vita til þess að aðrir þurfi mögulega ekki að ganga í gegnum það sama og við gefur okkur ansi mikið .
" Hlusta á og fylgja hjartanu Hanna Kristín segir að sonur þeirra muni glíma við málhömlun áfram í einhvern tíma .
Hins vegar hafi tákn með tali hjálpað honum mikið .
" Þetta er ekki sama barnið og fyrir tveimur árum síðan .
Á þeim tíma sem bækurnar komu út upplifðum við blendnar tilfinningar .
Gleði yfir að geta hjálpað öðrum börnum en það örlaði á sorg yfir að hafa ekki getað hjálpað okkar barni meira á sínum tíma .
Við getum mögulega fyrirbyggt fyrir aðra foreldra en við getum ekki breytt því sem við gengum í gegnum sjálf , " segir Hanna Kristín og bætir við að foreldrar þurfi oft að taka málin í sínar hendur en ekki treysta á að hið opinbera muni ganga í málið og finna lausnir fyrir barn þeirra .
" Það er hægt að kalla fram tjáningu á öðru formi en bara með orðum .
Við finnum það líka hjá okkur sjálfum hvað hentar barninu okkar hverju sinni , hvernig karakter það er .
Öll þessi reynsla hefur kennt okkur báðum að lífið fer oft með mann í óvæntar áttir og maður þarf að vopna sig jákvæðni , kjarki og auðmýkt til að takast á við það .
Maður á að treysta hjartanu .
Hlusta á innsæið og fylgja því , " segir Hanna Kristín að lokum .
