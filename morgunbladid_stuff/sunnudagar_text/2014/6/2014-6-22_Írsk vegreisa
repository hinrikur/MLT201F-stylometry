Oft er talað um frændur vora Íra en hversu dugleg erum við að rækta þann frændgarð og kynnast landi þeirra og menningu ? Boðið er upp á pakkaferðir til Dublin frá Íslandi en þessi eyja hefur svo margt annað upp á að bjóða en eina fallega smáborg með skemmtilegum krám og góðum verslunarmöguleikum .
Hvers vegna ekki að kíkja aðeins út fyrir Dublin og leggjast jafnvel í góða vegreisu um Eyjuna grænu ? Ingibjörg Rósa Björnsdóttir ingibjorgrosa@gmail.com Galway ( Gaillimh ) Lítil borg á vesturströnd Írlands , í rúmlega tveggja klukkustunda akstursfjarlægð frá Dublin .
Í Galway er jafnan líf og fjör enda borgin kölluð vagga menningarlífs á Írlandi og eru þar iðulega menningarviðburðir , listahátíðir og ýmsar skemmtanir í boði .
Þarna er einnig gott tækifæri til að njóta írskrar þjóðlagatónlistar og heyra írska tungumálið talað og sungið .
Dingle ( An Daingean ) Hafnarbær á Suðvestur-Írlandi , utarlega á Dingle-skaganum í Kerry-sýslu og tekur um 4 og hálfa klukkustund að aka þangað frá Dublin .
Dingle-skaginn hefur verið útnefndur einn fallegasti staður jarðar af National Geographic en oddi skagans er vestasti punktur Írlands , ef ekki Evrópu .
Landslagið á skaganum er stórbrotið og bærinn sjálfur er fallegur , hefðbundinn landsbyggðarbær sem þrífst á landbúnaði , fiskveiðum og ferðaþjónustu .
Arkitektúrinn og bæjarbragurinn allur gerist vart írskari .
Ballycastle ( Baile an Chaistil ) Einn uppáhaldsstaður Norður-Íra , nyrst á eyjunni í Antrim-sýslu .
Með góðum vilja er hægt að aka þangað á þremur klukkustundum frá Dublin .
Þessi hluti strandlengjunnar á Norður-Írlandi er hreint út sagt stórkostlegur og ökuferð frá Ballycastle suður til Larne svíkur engan .
Skammt frá er vinsælasti ferðamannastaður N-Írlands , Giant ' s Causeway , undurfalleg og risastór stuðlabergsklöpp sem er á heimsminjaskrá UNESCO .
Aulde Lammas Fair er haldið í Ballycastle síðustu vikuna í ágúst ár hvert , en það er risastór sveitamarkaður sem fólk sækir hvaðanæva til að taka þátt í gleðinni og gera góð kaup í þjóðlegum mat og búfé .
Belfast ( Béal Feirste ) Ekki má gleyma höfuðstað Norður-Írlands sem hefur hægt en örugglega byggt upp gott samfélag og ferðaþjónustu eftir að friður komst þar á milli kaþólskra og mótmælenda .
Um þrjár klukkustundir tekur að aka þangað frá Dublin .
Belfast á sér langa og áhugaverða sögu , oft skelfilega og sorglega , og því margt að skoða og lesa sér til um þar .
Sögulegar byggingar eru á hverju horni og er Queen ' s University of Belfast glæsilegur og leiðandi rannsóknaháskóli en líflegt námsmannasamfélag setur sinn svip á borgina .
Það er ekki hægt að heimsækja Belfast án þess að kíkja á frægustu krá borgarinnar , The Crown Bar , sem er í glæsilegri byggingu frá Viktoríutímabilinu , að mestu flísalagðri að innan sem utan ! Cork ( Corcaigh ) Mikil listaborg á suðurströnd eyjunnar , í um 2,5 klukkustunda akstursfjarlægð frá Dublin .
Þar eru lista-og tónlistarskólar svo mikil gróska er í listalífinu og margt ungt fólk að bralla eitthvað skemmtilegt en borgarbúar og gestir fá að njóta góðs af því .
Að auki eru haldnar þar nokkuð stórar leiklistar- og kvikmyndahátíðir sem og stærsta djasshátíð Írlands í október hvert ár .
Arkitektúrinn í Cork er fallegur og mörgum gömlum byggingum vel við haldið þar en umhverfis borgina eru líka margir fallegir staðir sem vert er að skoða .
Ökuferð um dreifbýlið á Írlandi tryggir þér nánast alltaf fallegt útsýni og áhugaverða staði .
Njóttu ferðarinnar og stoppaðu í litlum bæjum og þorpum til að skoða þig um og skoða mannlífið .
Ein ferð í þorpsbúðina getur verið ævintýri ef maður hefur rétta hugarfarið ! Athugaðu að staðarnöfn eru oft skrifuð allt öðruvísi en þau eru borin fram svo ef spyrja þarf til vegar er betra að hafa allt skriflegt ! Fyrir utan Guinness-bjórinn er annar þjóðarréttur Íra kjötsúpa , ekki ólík hinni íslensku , svo rétt er að smakka hana til að fá samanburð .
Prófaðu líka sódabrauðið þeirra góða , með þykku lagi af írsku smjöri eða jafnvel reyktum laxi eða silungi .
Írar eru líka flinkir ostagerðarmenn svo endilega kauptu ost úr héraðinu hvar sem þú getur .
Að aka um Eyjuna grænu Ef flakka á um Írland er mælt með því að leigja fólksbíl frekar en að treysta á almenningssamgöngur , nema að þú hafir þeim mun meiri tíma og þolinmæði .
Á Írlandi er vinstri umferð en ekki mikla það fyrir þér .
Að sitja hægra megin í bílnum og skipta um gír með vinstri hendi venst ótrúlega fljótt .
Mörgum þykir þó sennilega öruggast að leigja sjálfskiptan bíl og hafa þá einu atriðinu færra að hugsa um .
Umferðarreglurnar eru lítið frábrugðnar þeim íslensku ; munurinn felst aðallega í " umgengnisreglum " og þurfa íslenskir ökumenn t.d. að vera vakandi fyrir því að í dagsbirtu notar enginn bílljós .
Írskir þjóðvegir eru flestir líkir hinum íslensku , aðeins með eina akrein í hvora átt og skapast oft þrengsli þar auk þess sem gamlir og góðir sveitavegir þarfnast gjarnan viðhalds .
Umferðarhraði getur því verið ansi hægur á köflum .
Hámarkshraði á aðalvegum er 100 km / klst og 80 km / klst á öðrum þjóðvegum lýðveldismegin en 112 km / klst á aðalvegum á Norður-Írlandi og 96 km / klst á öðrum þjóðvegum .
Í þéttbýli er hámarkshraði 50 km / klst .
Athugaðu að ekkert umstang fylgir því að aka yfir landamærin milli lýðveldisins Írlands og N-Írlands og ekki þarf að greiða vegatolla þar á milli .
