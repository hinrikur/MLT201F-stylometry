Hinn ástsæli Brúðubíll setur í botn á fyrsta gíri um helgina .
Það er nokkuð ljóst að þegar sést til Brúðubílsins er sumarið komið .
Á laugardeginum verður hann staddur við Fróðengi í Grafarvoginum kl. 10 , og í Tónabæ í Safamýrinni kl. 14 .
Á sunnudeginum mætir hann galvaskur á Klambratún við Flókagötu kl. 10 og færir sig að sundlaug Vesturbæjar kl. 14 .
Helga Steffensen hefur stjórnað leikhúsi Brúðubílsins í hvorki meira né minna en 34 ár og var sæmd riddarakrossi hinnar íslensku fálkaorðu árið 2007 fyrir framlag sitt til leiklistar og menningar í þágu barna .
Margir sem áttu góðar stundir með Brúðubílnum eru farnir að mæta með sín börn til að berja fjörugu brúðurnar augum .
Lilli api , sem við þekkjum flest , verður á svæðinu , hressari en nokkurntíma fyrr , auk allra hinna .
Veðurspáin virðist vera prýðileg svo það er um að gera að ná í skottið á Lilla apa og félögum .
