The Plus Fours Routefinder var eitt fyrsta GPS tækið sem kom á markað en það kom í búðarhillur árið 1920 .
Tækið var í líki úrs og átti notandinn að bera það á úlnliðnum og fletta kortunum handvirkt .
Kortin komu í skrunum og voru prentuð á ull .
Stafirnir voru örlitlir en glerið í úrinu stækkaði þá upp og því var hægt að hafa miklar upplýsingar á skjánum .
Hvert ætti að beygja , hvað væri langt í næstu bensínstöð og svo framvegis .
Tækið var gert í Englandi en ekki er vitað hver fann það upp eða hver átti hugmyndina .
Það náði aldrei neinum vinsældum , trúlega vegna þess að það voru ekki sérstaklega margir bílar eða mótorhjól til á þessum tíma og þar með ekki margir kaupendur .
The Plus Fours Routefinder er til sýnis í Business and IP Center á British Library í London en GPS úrið þar er í einkaeigu safnara .
Simon Jansen , frá Nýja-Sjálandi , sá frumgerðina á safninu árið 2012 og ákvað að gera sína eigin útgáfu af tækinu og notaði hann leiðbeiningar frá Google Maps kortunum til að leiðbeina sér frá stað A til B. Sagði Jansen að kortið og uppfinningin hefði svínvirkað .
Hann villtist allavega ekki .
