Viðbættur sykur er orðinn of stór þáttur í mataræði margra .
Í Bretlandi er viðbættur sykur 15 prósent af daglegum hitaeiningum barna á aldrinum 11 til 18 ára að mati Matvælaeftirlits Bretlands , National Diet and Nutrition Survey .
Í manneldismarkmiðum frá Manneldisráði Íslands er hvatt til þess að sykurneyslu sé stillt í hóf og ekki komi meira en 10 prósent orkunnar úr fínunnum sykri .
Miðað við sykurneyslu Íslendinga má áætla að hér á landi sé neyslan nokkuð umfram ráðlagða neyslu en Íslendingar hafa lengið haldið Norðurlandameti í sykurneyslu því hér er neysla sykurs tæp 48 kg á mann á ári .
Norðmenn innbyrða ekki nema rúm 30 kg af sykri á mann á ári .
Sykurneysla Íslendinga er því augljóslega of mikil en til að draga úr neyslunni þarf að gera sér grein fyrir því hvar sykurinn er að finna .
Sykur út á sykrað morgunkorn Sykurinn leyninst víða og oft gera neytendur sér ekki grein fyrir því hversu mikill sykur er í algengum vörum sem flestir neyta .
Þannig geta 17 prósent af venjulegu kexi verið viðbættur sykur , þó svo kexið sé ekki þakið súkkulaði eða sykurkremi .
Í mörgu morgunkorni getur líka verið mikill sykur eða allt upp í helmingur af þyngd morgunkornsins .
Sumir bæta svo enn meiri sykri út í morgunkornsskálina og morgunmaturinn er þá orðinn lítið annað en sælgæti í skál með mjólk út á .
Í Bretlandi hefur verið tekið saman hvar neytendur fá mestan sykur í daglegri neyslu sinni og ætti engum að koma á óvart að bæði sælgæti og sykraðir drykkir tróna á toppnum en samanlagt fá Bretar 52 prósent af öllum viðbættum sykri úr þessum tveimur flokkum .
Í einu 100 g súkkulaðistykki geta verið allt að 60 g af sykri og í sykruðum ávaxtasafa allt að 10 g í hverjum 100 g .
Næst á eftir kemur sætabrauð en þangað sækja Bretar 20 prósent af daglegri sykurneyslu sinni .
Í einni vínabrauðslengju getur allt að helmingurinn verið sykur .
Áfengi og mjólkurvörur reka svo lestina en 11 prósent daglegs sykurs fá flestir Bretar úr áfengi og 6 prósent úr jógúrt og öðrum mjólkurvörum .
Catherine Collins , næringarfræðingur hjá breska Matvælaeftirlitinu , segir mikilvægt að fólk geri sér grein fyrir því hversu mikill sykur er í algengum neysluvörum og ráðleggur fólki að fá sér frekar banana en sælgæti til að sefa sykurþörfina .
