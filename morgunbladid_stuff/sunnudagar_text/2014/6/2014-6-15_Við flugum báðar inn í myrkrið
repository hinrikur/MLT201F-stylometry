Lopapeysuklædd lögreglukona , Sarah Lund , hefur í nokkur ár átt hug og hjörtu íslenskra sjónvarpsáhorfenda í þáttunum Forbrydelsen .
Konan á bak við Lund er stórleikkonan danska Sofie Gråbøl , en í vetur og sumar hefur hún dvalið á Austfjörðum við tökur á nýrri breskri glæpaþáttaröð ; Fortitude .
Sarah Lund er elskuð hérlendis sem og um alla Evrópu og skiptir engu hvort það eru hollenskar flugfreyjur , breskir tollverðir eða íslenskir vörubílstjórar ; " Ert þú ekki Sarah Lund ? ! " er spurning sem Sofie fær reglulega þar sem hún kemur .
Enda snýr hálfur Keflavíkurflugvöllur sér við þegar Gråbøl mætir þetta síðdegi með ferðatöskurnar sínar í innskráningu .
Fram undan er flug til Kaupmannahafnar , síðasta tökudegi er lokið á Íslandi .
Áður en hún heldur í fríhöfnina að leita sér að einhverri bráðsniðugri græju sem leysir hefðbundna hvítlaukspressu af – Sofie telur að þetta kallist hvítlaukstvist – fáum við okkur kaffi og tökum púlsinn á lífi leikkonunnar .
Það er pínu furðulegt að við Gråbøl séum að hittast hér – á flugvelli á Íslandi .
Hver og einn aðdáandi Forbrydelsen man hvernig síðasta þáttaröð endaði .
Lund var á flótta eftir að hafa drepið mann og það síðasta sem við sáum af henni var þegar hún steig upp í einkaflugvél og bað flugmanninn að fljúga með sig til Reykjavíkur .
Áhorfendur fylgdust með henni fljúga inn í myrkrið milli vonar og ótta hvort hún myndi einhvern tímann birtast þeim aftur og hefur blaðamaður , ekki frekar en aðrir áhorfendur , ekki séð hana síðan þá .
En hér er hún nú ; á flugvelli á Íslandi – eins og þessu langa flugi hafi bara lokið rétt í þessu .
" Já , er þetta ekki skrýtið ? ! Og raunar er þetta merkilegri saga en þig grunar , " segir Sofie og það reynist satt .
Blæbrigðin skýrari " Ég lék í Forbrydelsen í næstum sjö ár og síðasta þættinum lauk eins og þú veist með afar , afar myrkum endi .
Þar fylgdust áhorfendur með mér fljúga inn í myrkrið – á leiðinni til Íslands – og líf persónu minnar var í molum .
Það sem ég vissi ekki var að mitt eigið líf var einnig á leið inn í myrka og erfiða tíma , því að fljótlega eftir að tökum á þessum síðasta þætti lauk greindist ég með brjóstakrabbamein .
" Við tók heilt ár þar sem Sofie gekk í gegnum uppskurð og erfiða lyfjameðferð .
" Allt árið 2013 var ég afar veik og þetta var mjög þungsótt barátta .
Ég náði hins vegar bata og á fyrsta vinnudegi mínum , eftir þetta dimma og erfiða ár , rann það upp fyrir mér að ég var á leiðinni til Íslands .
Ísland var því síðasti viðkomustaður fyrir veikindin á óeiginlegan hátt og fyrsti viðkomustaður eftir veikindin í raunveruleikanum .
Þetta er eitthvað svo táknrænt .
Ég flaug inn í myrkrið , bæði á hvíta tjaldinu og í mínu persónulega lífi , þegar ég kvaddi Söru Lund .
Og nú var ég að lenda eftir veikindin ; einnig á Íslandi , en í ljósinu , " segir Sofie .
Það er eðlilegt að fá gæsahúð .
" Þegar hringurinn lokaðist þarna ; þar sem ég lenti á Íslandi , orðin heil heilsu og tilbúin að takast á við ný verkefni , var það mjög tilfinningaþrungin stund fyrir mig .
Mér leið nefnilega eins og ég væri um leið að lenda heilu og höldnu í lífinu .
" Sofie segir að sér líði vel í dag en það var í október á síðasta ári sem hún kom fram og upplýsti samlanda sína um baráttu sína við krabbamein með því að taka þátt í vitundarvakningu þar í landi um krabbamein .
Þá sendi hún frá sér stutta tilkynningu en sagði að hún myndi þá í bili ekki tjá sig frekar um veikindin .
Hún segir sig á vissan hátt breytta manneskju eftir þessa lífsreynslu .
" Lífið fær á sig fleiri liti .
Ekki aðeins bjarta og litskrúðuga tóna heldur sé ég einnig að þarna eru dimmir og drungalegir tónar .
Ég sé þessi blæbrigði betur .
" Börnin í efsta sæti Af því að við vorum að ræða endi þriðju seríu og hvernig Sarah Lund flaug til Íslands segir Sofie rétt að bæta því við að reglulega komi fólk upp að henni og spyrji ; " Er Sarah Lund þá á Íslandi núna ? ! " eins og um raunverulega manneskju sé að ræða .
Það er ótrúlegt hve mikið áhorfendur virtust tengja við persónuna og hve nærri hún stendur þeim greinilega .
Pælingin með Íslandi var að þaðan gæti Sarah Lund flúið áfram hvert sem er í heiminum .
" Ég finn að hér á landi er stór hópur fólks sem er velviljað Söruh og þáttunum , og reyndar dönsku sjónvarpsefni yfirleitt , og það yljar og gleður mig .
" Sofie sjálf er tveggja barna einstæð móðir og býr í Kaupmannahöfn .
Sonur hennar , Bror , er 12 ára og dóttir hennar , Gudrun , er níu ára .
Hún hefur varla átt lausa stund frá því að hún byrjaði að leika 17 ára gömul í leikhúsi , kvikmyndum og sjónvarpsþáttum .
" Ég ákvað þegar ég eignaðist börnin að leggja kvikmyndir og leikhúsvinnu að mestu til hliðar um stund og einbeita mér að sjónvarpsleik .
Ég lék meðal annars í Nikolaj og Julie og vann svo áfram með sama handritshöfundi í Forbrydelsen .
Það er mun fjölskylduvænni vinnutími í þeim geira , þar sem ég get unnið 3-4 daga í viku , og ég hef því haft tækifæri til að vera mikið með krökkunum og njóta þess .
Ég hef þó leyft mér að vinna í leikhúsi um það bil annað hvert ár því mér finnst það nauðsynlegt og gefandi , en að vinna meira í leikhúsinu er of slítandi með fjölskyldulífinu , sérstaklega þegar maður er einstæð móðir .
Maður kemur heim á miðnætti og vaknar svo klukkan sex til að smyrja nesti .
Nú eru þau Gudrun og Bror að verða stærri og ég er því að taka að mér fleiri verkefni tengd leikhúsinu .
Núna er ég til dæmis að byrja æfingar í London , en í ágúst leik ég í samstarfsverkefni Þjóðleikhúss Skotlands og Þjóðleikhússins í London í verki þar sem ég leik drottningu .
" Nánar tiltekið Margréti , dóttur Kristjáns I. Danakonungs , en þegar hún giftist James III. , konungi Skotlands , varð hún drottning Skota .
" Ég hef minni áhyggjur af börnunum núna og svo eiga þau líka föður .
Þau spjara sig .
En auðvitað er þetta pínu skrýtið .
Við byrjum að æfa í London núna strax eftir helgi .
Þú sérð handritið sem ég er með hér í töskunni , " segir Sofie og dregur upp þykkt handrit með löngum einræðum .
Hún hlær þegar hún segist yfirleitt ekki læra línurnar sínar fyrir fram en nú hreinlega sé ekki annað í boði .
Upplifir stundum enn að vera á skjön Sofie er barn tveggja arkitekta og ólst upp í hippalegu kommúnusamfélagi í Frederiksberg en sótti þó um tíma grunnskóla í allt annars konar umhverfi en hún þekkti ; í eins konar Garðabæ Kaupmannahafnar , þar sem allir áttu hús , hund og bíl .
Í viðtali við Alt for damerne hefur hún lýst því hvernig hún upplifði það eins og að vera hent út á vígvöllinn án vopna .
Henni var strítt á öllu ; fyrir að vera í öðruvísi fötum , hvernig nestið hennar var útbúið og svo framvegis .
Þetta hafi verið tilfinning eins og að vera að drukkna – án þess að nokkrum dytti í hug að kasta til hennar björgunarhring .
Hún fékk fljótlega að skipta um skóla en þessi reynsla hefur alla tíð setið í henni og hún getur upplifað það að hún sé einhvern veginn á skjön við ákveðnar aðstæður enn í dag .
Fyrir vikið hefur hún þó einnig til að bera skilning á því að fólk getur verið margbreytilegt .
Með farsælan feril að baki vekur það jafnan athygli að Sofie er ómenntuð leikkona og ekki aðeins það heldur er hún ekki menntaskólagengin heldur lauk aðeins skyldunámi .
" Ég var ekki nema 10 ár í skóla og ef ekki hefði verið fyrir algera tilviljun hefði mér held ég ekki dottið í hug að verða leikkona .
Ég hafði ekki hugmynd um hvað ég vildi gera við líf mitt þegar ég rakst á auglýsingu þar sem óskað var eftir fólki í prufur fyrir kvikmynd sem Henning Carlsen heitinn leikstýrði .
" Sofie fékk þar fremur stórt hlutverk í kvikmyndinni Oviri , sem fjallar um ævi myndlistarmannsins Paul Gauguin , en Donald Sutherland fór með hluterk Gauguin sjálfs .
Eftir þetta fór boltinn að rúlla .
Sama ár lék hún í Barndommens gade eftir Tove Ditlevsen og 17 ára gömul fékk hún hlutverk í Pelle sigurvegari .
Eitt hlutverk leiddi af öðru og hún segir að það hefði aldrei hvarflað að henni að ferillinn yrði svo langur .
Á síðasta ári hlaut Forbrydelsen BAFTA-verðlaunin og Bretar vilja nú ólmir fá Sofie til að leika í bresku efni enda líta Bretar nú á hana sem heimilisvin sem þeir vilja sjá meira af .
" Þrátt fyrir að þetta sé tilviljun – að ég lagði leikinn fyrir mig – verð ég að segja að það var strax eitthvað sem lá djúpt í mér sem tengdi strax við leiklistina og kannski get ég ekki kallað þetta tilviljun , kannski eru þetta örlög .
Stundum velti ég því fyrir mér hvað hefði orðið úr mér ef ég hefði ekki farið þessa leið .
Kannski hefði ég orðið kennari .
Ég get reyndar ekki ímyndað mér nokkuð annað , að ég hefði fundið eitthvað annað sem hefði verið svona fullnægjandi .
" Urðum náin Austur á landi hefur Sofie dvalið í þremur tökulotum ásamt virtum leikurum á borð við Sir Michael Gambon , sem flestir þekkja að minnsta kosti sem Dumbledore úr Harry Potter , og Stanley Tucci sem tilnefndur var til Óskarsverðlauna fyrir leik sinn í The Lovely Bones og enn fleiri þekkja úr Hunger Games .
Breska sjónvarpsstöðin Sky framleiðir spennuþáttaröðina en framleiðslufyrirtækið Pegasus , sem sá einnig um tökurnar á Game of Thrones , hefur haldið utan um verkefnið hér á landi .
Leikaraliðið er óvenjufjölmennt fyrir þætti sem þessa , en um 30 erlendir leikarar fara með hlutverk í þáttunum og ekki má ekki heldur gleyma um 220 aukaleikurum .
Auk þess unnu um 70 Íslendingar og 50 útlendingar við framleiðsluna .
Í þáttunum leikur Sofie lögreglustjóra í litlum bæ á heimskautasvæði og fóru tökur fram á ýmsum stöðum í Fjarðarbyggð ; meðal annars á Reyðarfirði og Egilsstöðum .
Sofie segist vona að farið verði út í framleiðslu á annarri seríu , en það væri spennandi fyrir Austfirðinga , sem yrðu þá væntanlega að sjá um að fjöllin færu hvergi fyrir leikmynd í nokkur ár í viðbót .
" Þetta hefur verið heilmikil lífsreynsla og nú kveð ég eftir þessa þriðju og síðustu tökulotu .
Allir fljúga til síns heima í dag eða á morgun .
Mig hefur lengi dreymt um að koma til Íslands og reyndar held ég að Danir eigi sér margir þann draum en láti hann kannski bara ekki rætast .
Náttúruupplifunin hefur verið ótrúlegri en ég ímyndaði mér .
Egilsstaðir og þessir staðir fyrir austan eru svo afskekktir og þegar maður dvelur svona lengi á sama stað á nokkrum mismunandi vinnslustigum fer maður að þekkja fólkið sem vinnur á veitingastöðunum og það verður eitthvað sérstakt úr því ; við vorum farin að þekkja nöfn hvert annars og öll orðin málkunnug .
Við sem unnum að þáttunum urðum auk þess náin og það myndaðist góð dýnamík í hópnum – við urðum eins og lítil fjölskylda , eða stór öllu heldur – því við vorum svo mörg ! " Úff , ekki aftur ! Komandi úr landi þar sem fjöll byrgja ekki sýn – fékk hún aldrei innilokunartilfinningu í litlum fjörðum ? " Jú , stundum fannst mér ég vera föst en á góðan hátt .
Ég viðurkenni að þegar ég var með börnunum mínum heima í Kaupmannahöfn og var að pakka niður til að fara hingað í þriðja skiptið hugsaði ég með mér ; " Úff – er ég virkilega að fara þangað aftur ! " En um leið og ég lenti í Keflavík fann ég hvað mér leið vel að vera komin aftur .
Það eru líka forréttindi að fá að sjá landið á þremur mismunandi árstíðum , um vetur , vor og sumar .
" Dagskrá Sofie hefur verið afar ströng , en frídögum sínum eyddi hún ekki eins og flestir hinir leikararnir – í að ferðast og fara í sund .
Hún segir flesta sem unnu að Fortitude hafa fengið æði fyrir sundlaugunum .
" Mér leið best að fara í langa göngutúra og tæma hugann og ég fór ekki í eitt skipti í sund .
Ég gat líka borðað endalaust og fékk hvarvetna ótrúlega góðan mat ; hreindýra- og lambakjöt .
" Þið eruð öðruvísi Blaðamaður sver að hafa aldrei komist svo langt að spyrja Sofie hvernig henni líkaði Ísland .
Leikkonan er einfaldlega upprifin og þess gerist ekki þörf að bera spurninguna upp .
Hún segist finna sterka tengingu við Íslendinga og að Danir og Íslendingar tilheyri sömu fjölskyldu .
" Engu að síður tók ég eftir því að þið eruð frábrugðin okkur að því leyti að þið leyfið ykkur að vera öðruvísi .
Danmörk er flatt land og okkur hættir til að vilja steypa alla í sama mót .
Ef einhver reynir að standa út úr refsum við honum umsvifalaust og reynum að koma til baka ; aftur inn í hópinn .
Ég upplifði það að þið hafið frelsi til að vera alla vega sem einstaklingar – er þetta ekki rétt hjá mér ? " Sofie bætir við að þegar hún hafi gengið niður Laugaveginn , sem hún gerði tvisvar og verslaði , hafi henni liðið eins og hún gæti verið í tónlistarmyndbandi .
Og ef Björk hefði mætt á svæðið hefði enginn tekið eftir því því allir væru hvort sem er svo sérstakir .
Björk hefði týnst í hópnum .
" Það er frábært hvað þið eruð sjálfstæð .
Kannski hafið þið þennan eiginleika til að bera því þið eruð komin af þrælum – eins og einhver sagði mér .
Þið eruð vön því að þurfa að berjast fyrir tilverurétti ykkar .
" Persónulega segist Sofie hafa upplifað mikið frelsi að dvelja austur á landi .
" Á heimaslóðum er maður auðvitað alltaf minntur á það hver maður er og hvað maður hefur gert .
Ég upplifði létti að vera hér í nýju umhverfi og ég þurfti á þessum tímapunkti í lífi mínu , eftir veikindin , að komast burt og þetta var því eins og himnasending .
Stundum fannst mér eins og árið væri 0 – ný byrjun .
" Les ekki glæpasögur Er lögregluforinginn sem Sofie leikur ólík Söruh Lund ? " Ó , já .
Mjög .
Í Fortitude er ég í stöðu lögregluforingja sem á auðvelt með samskipti .
Hún er manneskja í valdastöðu , er í raun manneskja sem er í forsvari fyrir kerfið á meðan Sarah Lund var alltaf í eilífri baráttu við reglur og yfirvaldið .
" Hvað með sjálfa þig – ertu aðdáandi glæpasagna og glæpamyndaflokka ? " Satt best að segja nei .
Og ég held að ég hafi aldrei lesið glæpasögu .
Ég las mikið þegar ég var yngri en svo kom langt tímabil þegar sem ég las ekkert utan vinnunnar .
Þegar ég veiktist hafði ég að vísu meiri tíma í lestur og las svolítið þá en ekki þessa tegund bókmennta .
En það er afar gaman að leika í þessari tegund sjónvarpsþátta .
" Getur Sofie útskýrt af hverju danskt sjónvarpsefni nýtur svo mikilla vinsælda ? " Fyrst og fremst held ég að danska ríkisútvarpið hafi komist upp á lag með að framleiða efni sem er á öllum sviðum metnaðarfullt og vandað .
Þá gerir það miklar kröfur til handritanna og fjárfestir í handritshöfundunum , og ég held að það borgi sig að leggja meiri peninga í það .
Þetta er ekki beint uppskrift að vinsældum en danska ríkisútvarpið er að gera mjög góða hluti .
Er uppskrift að galdrinum á bak við Söru Lund ? " Já , ég held það , en við kunnum þá uppskrift samt ekki þegar við byrjuðum .
Galdurinn bak við hana er að hennar persónuleiki er ekki út á við – hún heldur aftur stórum hluta þess sem býr innra með henni og það er það sem gerir hana svo spennandi .
Hún er svo dul og það er erfitt að fá hana til að opna sig og ná til hennar .
Þetta er eins og þegar maður verður ástfanginn af einhverjum sem maður getur ekki fengið – þá fær maður viðkomandi á heilann og reynir stöðugt að ná til hennar .
Þetta er eins með Söruh Lund .
" Sofie Gråbøl Sofie Gråbøl er fædd 30. júlí árið 1968 .
Hún ólst upp í Frederiksberg í Danmörku .
Foreldrar hennar voru arkitektar .
Bróðir hennar , Niels Gråbøl , er þekktur kvikmyndaleikstjóri í Danmörku .
Verkefni sem Sofie Gråbøl hefur sinnt spanna víðan völl ; Shakespeare-hlutverk í leikhúsinu , stórmyndir á borð við Pelle sigurvegari og aðalhlutverk í vinsælustu sjónvarpsþáttum Dana .
Leikkonan er ómenntuð í leiklistinni og er ekki með menntaskólapróf .
Um tíma las Sofie sér þó til í guðfræði .
Sofie var ekki skírð sem barn en þegar hún var komin á fullorðinsár lét hún skíra sig .
Sofie er tveggja barna einstæð móðir og býr í Kaupmannahöfn .
