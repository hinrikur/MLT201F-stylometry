Áslaug Hulda Jónsdóttir , framkvæmdastjóri Hjallastefnunnar og forseti bæjarstjórnar í Garðabæ , á synina tvo , Bjarna Dag og Baldur Hrafn , með eiginmanni sínum Áka Sveinssyni .
Hún segir fjölskylduna njóta þess að elda saman enda eiga þau öll sameiginlegt að vera miklir matgæðingar .
Þátturinn sem allir geta horft á ? Við elskum öll fræðsluþætti og þá eru dýralífs- og náttúruþættir BBC í miklu uppáhaldi , ekki skemmir ef David Attenborough bregður fyrir .
Síðan horfum við vandræðalega oft á matreiðsluþætti .
Maturinn sem er í uppáhaldi hjá öllum ? Allir elska humar og hryggur er í miklu uppáhaldi .
Eftir langan vinnudag , þegar ekkert er til í ísskápnum og enginn nennir út í búð , eru allir alltaf geim í góða pítsu .
Skemmtilegast að gera saman ? Að ferðast , innanlands og utan .
Nú er sumarið komið og þá ferðumst við heima , förum í hjólatúra og í sund .
Síðan hafa synirnir ekki minni áhuga á mat og matargerð en við foreldrarnir þannig að við erum oft öll að stússa eitthvað saman í eldhúsinu og finnst líka voðalega gaman að fara í matarboð eða út að borða .
Borðið þið morgunmat saman ? Nei , því miður gerist það afskaplega sjaldan .
En fáum okkur oft brunch saman um helgar .
Hvað gerið þið saman heima ykkur til dægrastyttingar ? Við eldum saman og sitjum oft lengi yfir kvöldverðinum og spjöllum um allt milli himins og jarðar .
Algjörar gæðastundir .
Ég er mjög oft dregin út í körfubolta og ég læt mig hafa það , meira af gleðinni sem strákarnir mínir fá út úr því en áhuga mínum eða getu í körfubolta .
Síðan er líka oft voða gott að henda sér í sófann fyrir framan sjónvarpið , horfa á eitthvað skemmtilegt og kúra saman .
Hvað er á dagskrá í sumar hjá fjölskyldunni ? Við ætlum að njóta , hlæja og hafa gaman .
Fara í sund , körfubolta og hjóla .
Við skellum okkur í brúðkaup vestur á firði , förum í einhver ferðalög , bæði í bústað og í tjald .
Hitta góða vini og fjölskyldu – bröllum pottþétt eitthvað óvænt með þeim .
Og svo veiða , það er ekki hægt að sleppa því að veiða á sumrin ! 