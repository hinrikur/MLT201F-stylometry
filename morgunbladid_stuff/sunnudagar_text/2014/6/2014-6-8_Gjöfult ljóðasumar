Von er á tveimur ljóðabókum frá Forlaginu í júní en það eru bækurnar Kisan Leónardó og önnur ljóð eftir Véstein Lúðvíksson og Hverafuglar eftir Einar Georg .
Vésteinn Lúðvíksson hefur á umliðnum áratug verið ötull að senda frá sér ljóðabækur sem vakið hafa athygli , en fyrrum var hann þekktastur fyrir skáldsögur sínar , smásögur og leikrit .
Ljóð Einars Georgs þekkja flestir Íslendingar þótt þeir geri sér ef til vill ekki grein fyrir því .
Einar Georg er faðir tónlistarmannanna Ásgeirs Trausta og Þorsteins í Hjálmum og hafa þeir bræður báðir samið lög við texta Einars sem hljómað hafa í eyrum landsmanna .
Ásgeir Trausti myndskreytir einnig Hverafugla .
Varla er annað hægt en að tala um sannkallað ljóðasumar hjá Forlaginu en á undanförnum mánuðum hafa komið út nýjar ljóðabækur eftir Þórarin Eldjárn ( Tautar og raular ) og Anton Helga Jónsson ( Tvífari gerir sig heimakominn ) .
Auk þeirra kom út heildarsafn ljóða Gerðar Kristnýjar og úrval ljóða Steins Steinars var endurútgefið .
