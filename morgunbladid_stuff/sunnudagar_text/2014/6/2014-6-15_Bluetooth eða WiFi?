Bluetooth hefur ýmsa kosti , til að mynda þegar tengja á síma við heyrnartól eða hljóðkerfi bíls , en það hefur líka sína ókosti .
Sænska símafyrirtækið Ericsson fann tæknina upp fyrir tveimur áratugum og nefndi eftir Haraldi Blátönn Danakonungi .
Hún hefur verið tengd símatækni alla tíð , en ýmsir hafa þó notað hana í öðrum tilgangi , til að mynda fyrir lyklaborð og mýs , æfingamæla og þráðlaus heyrnartól og eins fyrir hátalara sem streymt geta tónlist úr farsímum eða viðlíka tækjum .
Meðal helstu kosta er að tæknin er útbreidd og ódýr , en ókostir helstir öryggisgallar , takmarkað drægi , fimm til þrjátíu metrar eftir aðstæðum , og gagnamagnsgeta , sem er kannski helsti vandinn núorðið .
Þráðlaus tækni hefur líka sína kosti og galla ; hún er dýrari en Bluetooth og ekki eins útbreidd hvað varðar streymi milli tækja , þótt þráðlaust net sé á flestum heimilum núorðið og víða um borg og bý .
Á móti kemur að drægni er meiri , allt að sjötíu metrar með 802.11n , auðvelt er að auka hana með loftnetum og gagnamagnið er miklu , miklu meira ; í Bluetooth er það 2,1 M bitar á sek. en í þráðlausu neti getur það verið allt að 888 M bitar á sek. og fer hækkandi með hverjum staðli .
Þeir sem notað hafa Bluetooth-tæki þekkja það hve það er brothætt , dugar vel í fyrirbæri eins og lyklaborð og mýs og heyrnartól við farsíma , síður hvað varðar heyrnartól fyrir músík og lausa hátalara og enn síður þegar streyma á músík milli herbergja .
Þráðlausa netið er umtalsvert betra , en það getur líka verið brothætt og getur farið eftir byggingarefnum í viðkomandi húsi og öðrum tækjum sem tengjast netinu .
