Jörð mun skjálfa í Þýskalandi um helgina , alltént í bænum Nürburg og borginni Nürnberg en þar standa nú yfir systurrokkhátíðirnar Rock am Ring og Rock im Park .
Heildaraðsókn liggur ekki ennþá fyrir að þessu sinni en fyrir tveimur árum keyptu samtals 162 þúsund manns og 500 betur sig inn á hátíðirnar tvær sem gera þær að einni stærstu tónleikahátíð í heimi .
Venjan er að allar hljómsveitir leiki á báðum sviðum en hvor hátíð stendur í fjóra daga .
Rock am Ring hófst síðastliðinn fimmtudag og lýkur að kvöldi sunnudags en Rock im Park byrjaði í gær , föstudag , og lýkur á mánudaginn .
Aðalnúmerin eru ekki af verri endanum að þessu sinni : Iron Maiden , Linkin Park , Kings of Leon og Metallica .
Byrjaði , dalaði og reis upp aftur Rock am Ring-hátíðin var fyrst haldin árið 1985 á kappakstursbrautinni Nürburgring í bænum Nürburg í Rheinland-Pfalz .
Endurbótum við brautina var nýlokið og sáu menn því ástæðu til að gera sér glaðan dag .
Blésu til rokkveislu með U2 , Joe Cocker , Foreigner og REO Speedwagon í broddi fylkingar .
Löðrandi eitís-stemning .
Nürborgarar og nærsveitamenn létu sig heldur ekki vanta .
Samtals keyptu 75 þúsund manns sig inn á svæðið og bæjaryfirvöld þurftu ekki frekari vitna við – endurtaka yrði hátíðina að ári .
Simple Minds og David Bowie trekktu prýðilega að næstu tvö árin en Marius Müller-Westernhagen gerði af einhverjum ástæðum ekki eins gott mót sumarið 1988 .
Aðeins 30 þúsund manns ómökuðu sig til að sjá hann .
Þá var Rock am Ring hætt .
Enginn veit hvað átt hefur fyrr en misst hefur og þremur árum síðar var hátíðin endurvakin með INXS , Toto og Sting í broddi fylkingar .
Það gekk vel og allar götur síðan hefur aðsókn oftast verið yfir 65 þúsund og síðustu átta árin yfir 80 þúsund .
Iðulega uppselt í forsölu .
Hannaður af Albert Speer Systurhátíðin , Rock im Park , var fyrst haldin í Vínarborg árið 1993 og eftir stutta viðkomu í München hefur heimavöllur hennar verið Zeppelinvangurinn í Nürnberg í Bæjaralandi .
Hann var á sínum tíma hannaður af Albert gamla Speer foringjanum og öðrum oddvitum Þriðja ríkisins til dýrðar .
Það er önnur saga .
Nafnið er vitaskuld dregið af lendingu Zeppelin-loftfars á staðnum á því herrans ári 1909 .
Nokkru færri sóttu þá hátíð fyrstu árin en 2007 var 60 þúsund gesta múrinn rofinn og fyrir tveimur árum lögðu 76 þúsund manns leið sína á Rock im Park .
Eins og nöfn aðalnúmeranna í ár gefa til kynna á rokk í þyngri kantinum upp á pallborðið á Rock am Ring og Rock im Park .
Af öðrum hljómsveitum sem troða upp í ár má nefna Avenged Sevenfold , Babyshambles , Fall Out Boy , Mastodon , Nine Inch Nail , Opeth , Queens of the Stone Age , The Offspring , Anthrax og Slayer .
Hvað í ósköpunum er maður að gera í Reykjavík um hvítasunnuhelgina ? 