Mér fannst áhugavert að setja upp eina sýningu á öllu þessu landsvæði .
Það tekur fólk heilan dag að fara milli allra staðanna , " segir Borghildur Óskarsdóttir myndlistarkona þar sem við stöndum á vinnustofu hennar , yfir korti sem sýnir hluta af uppsveitum Suðurlands .
Austan við Eystri-Rangá er rauður blettur á kortinu þar sem nú er eyðibýlið Reynifell .
Vestar , í Landsveitinni , eru sex rauðir punktar og tvískipt sýningin sem Borghildur hefur unnið að um hríð hverfist um þessa staði .
Sýningin fjallar um fimm kynslóðir ömmu listakonunnar en fólkið bjó á þessum býlum á árunum 1760 til 1941 .
" Þetta flokkast líklega undir sögutengda myndlist , " segir Borghildur .
Fyrri hluti sýningar hennar , " Þráður á landi " , verður opnaður í Artóteki Borgarbókasafns við Tryggvagötu á fimmtudaginn kemur , klukkan 17 .
Seinni hlutinn verður opnaður í seinni hluta júnímánaðar , þegar búið verður að koma fyrir textaverkum við alla þessa bæi fyrir austan .
Auk Reynifells eru bæirnir sem um ræðir Mörk , Gamli-Klofi og Stóri-Klofi , Gamla-Skarðssel , Skarðssel við Þjórsá og Skarfanes .
Fólkið sem Borghildur segir frá í textaverkum og sýnir sumt á gömlum ljósmyndum í Borgarbókarsafninu , er löngu horfið , en á þessum stöðum má sjá ummerki um búsetu þess , hlaðna garða , veggi og grónar tóftir .
Borghildur hefur rannsakað sögu fólksins og unnið úr sögunum myndlistarverk .
" Þeir múrar sem áður voru utan um list- og fræðigreinar , svo sem myndlist og sagnfræði , eru hrundir , " segir hún .
" Þá myndast nýir og spennandi snertifletir .
" Á liðnum árum hefur Borghildur unnið á ýmiss konar hátt í myndlistinni og margir þekkja verk hennar í leir .
Á síðustu sýningum hefur hún unnið með sögu forfeðra sinna á áhugaverðan hátt .
Það byrjaði árið 2002 , en þá sýndi hún verk um móður sína , Sigurbjörgu Emilsdóttur , sem lést ári áður .
Það verk byggðist mikið á gömlum ljósmyndum .
Borghildur byrjaði síðan að vinna með sögu föðurfjölskyldunnar á áhrifaríkum sýningum , meðal annars í Listasafni ASÍ árið 2007 , og í Listasafni Árnesinga ári seinna .
" Margir hlutir gerast hægt , " segir Borghildur þegar spurt er um þennan fjölskylduþráð sem vísað er til í heiti sýningarinnar .
" Fyrir um 30 árum fékk pabbi , Óskar B. Bjarnason , mig til að koma á tölvutækt form punktum sem hann hafði tekið saman um ættina okkar .
Ég hafði þá lítinn áhuga á efninu en gaman af að gera þetta fyrir pabba .
Þá fór ég að kynnast þessu fólki .
Á þessum bæjum bjó ætt föðurömmu minnar , Ragnhildar Höskuldsdóttur , " segir hún og bendir á rauðu punktana á kortinu .
" Sýningar mínar í ASÍ og í Listasafni Árnesinga fjölluðu aðallega um átakanlega bernsku pabba og systkina hans .
Amma kom til Reykjavíkur úr Landsveitinni 1908 , var vetrarkona á Bræðraborgarstíg 21 , en fór á sumrin í Skarfanes til Finnboga bróður síns .
Hún kynntist afa í Reykjavík árið 1910 en hann var úr Flóanum .
Þau hófu búskap á Álftanesi en þurftu að flytja af einum bæ til annars .
Börnin fæddust hvert af öðru og 1916 urðu þau að bregða búi og flytja til Hafnarfjarðar .
Þetta var á tímum fyrri heimsstyrjaldarinnar og erfiðleikar með aðflutning til landsins .
Það var atvinnuleysi en verð á matvælum fór hækkandi .
Afi og amma fluttu milli staða í Hafnarfirði þar til þau voru send hreppaflutningi austur í Flóa vorið 1918 .
Pabbi var þá sex ára , elstur af fimm systkinum .
Hann og bróðir hans Ragnar mundu vel eftir ferðinni austur , í hestakerrunni , og áningarstöðunum .
Þegar austur í Flóa var komið var börnunum dreift á bæina en hjónin fóru í vinnumennsku .
" Á sýningunum núna er horft til fólks ömmunnar , Ragnhildar , en hún lenti sjálf í því sem barn að vera komið í fóstur þegar foreldrar hennar flúðu bæ sinn Stóra-Klofa vorið 1882 , þegar harðindakast með ofsalegum sandstormum gekk yfir Landsveitina .
Segir sögu almúgafólks " Ég fór oft með pabba austur í Flóa á æskuslóðir hans en svo kom að því að hann vildi fá mig með sér í Landsveitina .
Þegar ég kom á staðina , þar sem fólkið hans og forfeður höfðu búið , þá fékk ég virkilegan áhuga á fólkinu og vildi vita meira .
Staðirnir og vitneskjan um fólkið styður hvað annað , " segir hún .
Þau feðgin fréttu að Þór Jakobsson veðurfræðingur væri að taka saman upplýsingar um ætt sína og kallaði Reynifellsætt , en hann miðaði við hjón sem fluttu að Reynifelli á Rangárvöllum árið 1760 .
Í þriðja ættlið var hluti Reynifellsættar kominn í Landsveitina , bræðurnir Jón í Mörk , Árni á Galtalæk og Teitur í Skarði .
Borghildur rekur áfram sinn þráð , frá Jóni í Mörk sem var langalangafi hennar .
Hún hefur í verkinu meðal annars stuðst við minningar sem ömmubróðir hennar Finnbogi , síðasti bóndinn í Skarfanesi , skráði um 1940 .
" Þetta er allt frábær efniviður fyrir myndlistarmann .
Sýningin í Borgarbókasafninu er að vissu leyti kynning á hinni , sem verður , vonandi varanleg , fyrir austan .
Mér finnst oft eins og ég sé að reyna að grafa upp eitthvað sem er að hverfa .
En svo eru þessir staðir fyrir austan dásamlega fallegir ! Ég hef farið margar ferðir á söguslóðir sem eru venjulega tengdar frægum sögupersónum eða einhverjum höfðingjum en mér fannst gaman að leggja mitt af mörkum við að gera sögu almúgafólks sýnilega .
" Datt Borghildi í hug , þegar faðir hennar fékk hana til að vélrita ættarskrá sína , að það yrði að þessu viðamikla verkefni ? " Nei ! " segir hún ákveðið .
" Alls ekki .
En við eigum þessar rætur og það er gaman að grafa þær upp .
Það er ríkidæmi að eiga sér rætur .
" 