Gunnar Kristjánsson prestur á Reynivöllum segir íslensku þjóðkirkjuna hafa á undanförnum áratugum stefnt til aukinnar íhaldssemi í guðfræði og stjórnskipan .
Hann er ekki sáttur við þá þróun .
Hann ræðir einnig um moskumálið svonefnda , mikilvægi umburðarlyndis , eðli trúarinnar og gildi þess að þekkja sögur Biblíunnar .
Kolbrún Bergþórsdóttir kolbrun@mbl.is Gunnar Kristjánsson , sóknarprestur á Reynivöllum í Kjós og prófastur í Kjalarnessprófastsdæmi lætur af störfum í janúar á næsta ári vegna aldurs .
" Þetta verða mikil umskipti því að við hjónin höfum búið hér í Kjósinni í tæp 36 ár , " segir Gunnar .
" Ég kom heim frá doktorsnámi í Þýskalandi haustið 1978 og eina prestakallið sem stóð til boða var í Kjósinni og þangað lá leiðin .
Við hugsuðum okkur að vera hér í eitt til tvö ár en ílentumst í þessari fallegu sveit .
" Hvað tekur við hjá þér þegar þú lætur af störfum ? " Ég hef stundað fræðistörf og skrifað og ætla að halda því áfram .
Nýlega sendi ég frá mér bók um Martein Lúther og nú sé ég fram á að sá gamli draumur geti ræst að skrifa bók um séra Matthías Jochumsson .
Ég tók mér rannsóknarleyfi í nokkra mánuði fyrir fáeinum árum og stundaði rannsóknir við Harvard-háskóla í Boston þar sem ég kynnti mér bandarískt baksvið séra Matthíasar í guðfræði , bókmenntum og heimspeki sem allt hafði mótandi áhrif á hann .
Stofnendur og aðstandendur Harvard-háskóla voru guðfræðingar í Boston sem séra Matthías leit mjög til , háskólinn er nefndur eftir séra John Harvard .
Þetta yrði ekki ævisaga Matthíasar , enda hefur Þórunn Valdimarsdóttir skrifað slíka bók , heldur bók um menningarlega og trúarlega mótun þjóðskáldsins , hugsjónir og hugmyndir .
" Styrkur í trúnni Víkjum að þér og trúnni .
Varstu trúaður strax sem barn ? " Já , ég var það .
Ég held að ég hafi verið nokkuð dæmigert barn á íslensku sjómannsheimili á tímum þegar börnum var kennt að fara með bænir .
Mamma var trúuð kona þótt hún talaði ekki mikið um trú sína frekar en pabbi eins og okkar Íslendinga er háttur .
Trú Íslendinga er einstaklingsbundin og náttúrutengd en ekki sérlega tengd kirkjunni sem stofnun , þar búum við að trúarmenningu sem hefur mótast af langri húslestrahefð og klassískum trúarbókmenntum sem þjóðin mat mikils .
" Af hverju ákvaðstu að verða prestur ? " Ég ætlaði mér ekki endilega að verða prestur .
Guðfræðin varð fyrir valinu því mér fannst hún vera spennandi og breið fræðigrein .
Innan hennar rúmast svo margt , þar er Ritningin , bókmenntafræði , túlkunarfræði , trúarheimspeki , fornaldarsaga , almenn menningarsaga , sálgæslufræði , prédikunarfræði og fleira .
Eftir nám í guðfræði hér heima fór ég í framhaldsnám í trúarheimspeki til Boston og þegar ég kom heim varð ég að taka ákvörðun um starf og þá lá beinast við að verða prestur .
Þá lá leiðin austur á Hérað .
" Er prestsstarfið erfitt ? " Það er erfitt og krefjandi starf að vera prestur en að sama skapi afar gefandi .
Kirkjan hefur ekki alltaf meðbyr og presturinn hefur oft vindinn í fangið .
Kirkjurnar eru sjaldnast þéttsetnar .
Presturinn heldur samt siglingunni áfram , hann hefur boðskap að flytja .
" Þegar fólk lendir í mótlæti eða upplifir mikla sorg , hvort finnst þér þá algengara að það afneiti Guði eða finni styrk í trúnni ? " Reynsla mín í starfi hefur sýnt mér að maðurinn finni styrk í trúnni þegar hann er einn og yfirgefinn í miklu mótlæti og djúpri sorg .
Fáir hafa skrifað betur um þetta en Halldór Laxness í Heimsljósi þegar hinn ósýnilegi vinur kemur til Ólafs Kárasonar .
Í sorginni upplifir fólk iðulega að því sé gefinn styrkur sem það veit ekki hvaðan kemur , en túlkar kannski seinna , meðvitað eða ómeðvitað , sem guðlega návist .
" Að vera læs á menninguna Þú sendir nýlega frá þér bók um Martein Lúther og siðbótina .
Segðu mér aðeins frá henni .
" Ég hef skrifað talsvert , einkum ritgerðir og greinar , en þessi bók um Martein Lúther er langviðamesta verk mitt .
Bókin á sér rætur alveg til ársins 1978 þegar mér var boðið á söguslóðir Lúthers sem flestar voru austan járntjalds .
" Hvað heillar þig við Lúther ? " Lúther er einn af mótendum sögunnar .
Enginn sem skoðar sögu Vesturlanda getur litið framhjá honum því mótunaráhrif hans á menningu og samfélag eru gríðarleg .
Hann var óbreyttur munkur og kennari þegar hann hóf upp raust sína .
Fáum árum síðar var hann dæmdur útlægur og réttdræpur á ríkisþingi keisaradæmisins .
Þá hafði rómversk-kaþólska kirkjan nýlega dæmt hann til eilífrar fordæmingar , sem enn er í gildi .
En ekkert sló Lúther út af laginu , hugrekki hans var ótrúlegt .
Áhrif hans voru afar víðtæk .
Þýðing hans á Nýja testamentinu úr grísku er meistaraverk og enn í dag er lesið upp úr því í þýskum kirkjum .
Hann sameinaði Þjóðverja um eitt ritmál og stíll hans vekur enn aðdáun .
Hann var afar róttækur guðfræðingur og laðar að sér rótttæka guðfræðinga á öllum tímum .
Hann ögraði kerfinu og barðist gegn miðstýringu kirkjunnar .
Hann byggði upp kirkju sem grundvallast á lýðræðislegri hugsun þar sem menn áttu ekki að trúa samkvæmt fyrirmælum kirkjustofnunarinnar heldur móta sér eigin skoðun , trúa samkvæmt eigin sannfæringu og lifa lífi sínu samkvæmt eigin trú og samvisku .
Sóknarkirkjan varð miðpunktur kirkjulífsins og söfnuðirnir áttu sjálfir að móta skipulag sitt .
Þessu , meðal annars , geri ég skil í bókinni , þar kemur ýmislegt á óvart .
" Þú hefur mikinn áhuga á bókmenntum og listum .
Lista- og bókmenntasaga Vesturlanda er mjög mótuð af sögum Biblíunnar sem íslensk börn og unglingar læra ekki í sama mæli og áður .
Finnst þér þetta áhyggjuefni ? " Mér finnst það mikið umhugsunarefni .
Ég kenndi um tíma nokkur námskeið í bókmenntafræði við Háskóla Íslands , meðal annars um trúarleg þemu í bókmenntum að fornu og nýju .
Biblíusögurnar hafa sterkt tákngildi og eru sterkur undirstraumur í vestrænni menningu , ekki aðeins í bókmenntum , myndlist og tónlist heldur hafa þær verið lesnar á heimilum og í skólum alla tíð .
Hér er meðal annars um að ræða almennt læsi á menningu okkar – og múslima sem búa að stórum hluta að þessum sama arfi .
Biblían er bók bókanna í vestrænni menningu og þar kemur engin bók í hennar stað .
Það getur ekki verið til annars en góðs að börn og unglingar þekki þessar áhrifamiklu sögur , ég fæ ekki séð að gildi þeirra hafi minnkað að neinu leyti .
" Megum ekki glata umburðarlyndinu Fyrir borgarstjórnarkosningar urðu miklar og oft harðar umræður um íslam og staðsetningu mosku sem á að rísa í Reykjavík .
Hvernig horfir þú sem prestur á það mál ? " Við búum við trúfrelsi og verðum að kunna að iðka umburðarlyndi gagnvart öðrum , óháð því hvaða trú við höfum sjálf .
Sagan sýnir að öll skapandi menning verður til fyrir blöndun .
Í umræðu um trú og menningu af þessu tagi felst ákveðin ögrun sem er að mínum dómi holl ögrun fyrir alla aðila , bæði kristna menn og ekki síður múslima : munu þeir opna moskuna fyrir almennri menningarstarfsemi eins og algengt er með kirkjur ? Við Íslendingar erum afar fjarlægir hinum íslamska heimi , í fjölmiðlum heyrum við ljótar sögur sem tengjast íslam , sögur um ofbeldi , arðrán , stríð og grimmd og um kúgun kvenna .
Auðvitað segir fólk : Þetta viljum við ekki .
Slíkar sögur segja einnig eitt og annað um vestræna menningu og ágengni hennar við auðlindir í löndum múslima og stuðning vestrænna stjórnmálamanna við einræðisherrana .
Þetta eru erfiðir umbrotatímar í hinum íslamska heimi .
Málið snýst ekki bara um trú og staðsetningu mosku heldur er við að glíma ákveðna óvissu sem liggur í loftinu .
Öll umræða um trú snertir djúpa strengi í samfélaginu .
En umræðan verður að fara fram og þar megum við aldrei glata upplýstu umburðarlyndi og heldur ekki hugrekki til að takast á við ögrandi og mikilvæg viðfangsefni .
" Íhaldssöm kirkja Maður myndi ætla að flestir prestar hefðu metnað og löngun til að verða biskup , það hlýtur að eiga við um þig ? " Ég var hvattur til þess af mörgum , af fólki vítt og breitt að úr þjóðfélaginu , að bjóða mig fram sem biskup í síðasta biskupskjöri en aftók það með öllu .
Ég lét til leiðast að bjóða mig fram við biskupskjör 1997 en ég og stuðningsmenn mínir höfðum ekki erindi sem erfiði .
Á undanförnum áratugum hefur íslenska þjóðkirkjan stefnt til aukinnar íhaldssemi í guðfræði og stjórnskipan .
Ástæðan fyrir því að ég bauð mig fram á sínum tíma var löngun til að fylgja eftir þjóðkirkjulögunum sem tóku gildi í ársbyrjun 1998 og ég hafði barist fyrir á kirkjuþingi en í þeim fólst meðal annars að biskupsembættið yrði ekki " framkvæmdastjóraembætti " eins og að stefndi og það er orðið núna og hefur komið niður á hinu eiginlega hlutverki biskups að vera andlegur leiðtogi .
Um leið hefur biskupsstofa orðið að miðstýringarbákni sem er íslenskri kirkjuhefð framandi .
Ég er ekki sáttur við þessa þróun .
" Hvernig viltu sjá íslensku kirkjuna ? " Ég vil sjá íslensku kirkjuna eins og hún var lengst af .
Hún hafði eindregin þjóðkirkjueinkenni , var samofin menningu og þjóðlífi með alveg sérstökum hætti , opin , frjálslynd með víðar dyr og lágan þröskuld .
Þann kirkjuskilning hefði þurft að þróa í fjölmenningarsamfélagi líðandi stundar .
" H e furðu aldrei efast í trúnni ? " Ég hef oft efast í trúnni , trú og efi eru samofin .
Efinn er ein birtingarmynd trúarinnar .
Hann forðar manninum frá því að taka allt trúanlegt sem snertir það sem skiptir hann mestu máli .
Það er hættulegt þegar menn gera trúna að fullvissu og láta eins og hún sé svarið við öllu – því það er hún ekki .
Trúin er í eðli sínu þrá , ekki fullvissa .
Maðurinn er dreginn áfram af þrá til hins góða , fagra og sanna – og af spurningum um tilgang eigin lífs sem hann fær aldrei endanleg svör við .
Þessi glíma fer ekki aðeins fram á vettvangi trúarbragðanna heldur einnig í bókmenntum , listum og í heimspeki .
Hin trúarlega glíma hefur alltaf fylgt manninum og mun alltaf gera .
Ástæðan er sú að trúin fæst við tilvistarspurningar mannsins þar sem spurt er um tilgang lífsins , merkingu þess og grundvallargildi ; til hvers við lifum , hvernig á að fóta sig í heiminum og hvernig á að lifa í samfélagi .
Trúin er því aldrei langt undan í lífi okkar – en hún getur orðið feimnismál vegna þess hvað hún kemur nærri okkur ; hún er meira en skoðun , hún snýst einnig um afstöðu .
" 