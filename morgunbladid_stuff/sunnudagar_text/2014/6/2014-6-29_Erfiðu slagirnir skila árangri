Sóley Tómasdóttir , forseti borgarstjórnar í nýjum meirihluta , telur vinstristjórn í Reykjavík mynda mikilvægt mótvægi við hægribylgju í öðrum sveitarfélögum .
Hún er ýmsu vön , segir að í áranna rás hafi safnast á hana þykkur skrápur en óttast jafnframt að konur veigri sér við að taka þátt í kvenréttindastarfi af ótta við að verða úthrópaðar eins og hún .
Halldór A. Ásgeirsson haa@mbl.is Mathúsið Bergsson við Templarasund virðist njóta mikilla vinsælda meðal reykvískra ráðamanna .
Blaðamaður hefur mælt sér mót við Sóleyju Tómasdóttur , borgarfulltrúa Vinstri-grænna , en fyrsti maðurinn sem stígur inn úr rigningunni á eftir honum er Halldór Auðar Svansson , nýr borgarfulltrúi Pírata , klæddur í leðurjakka .
Skömmu síðar ljúkast dyrnar upp að nýju og Karl Sigurðsson , fyrrverandi borgarfulltrúi Besta flokksins , æðir inn ásamt unnustu sinni , Tobbu Marinósdóttur rithöfundi .
Við innsta borðið í salnum segir Sóley að meirihlutasamstarfið leggist vel í sig og hún sé sannfærð um að það muni ganga vel .
" Ég leyfi mér að vona að ástandið í borginni sé nú aftur stöðugt .
Það hafa verið óvenjulegir tímar í Reykjavík frá árinu 2006 .
Í nýja meirihlutanum eru allir nema hægrið og mér finnst það mjög spennandi , ekki síst í ljósi þess að við erum nú með mjög hægrisinnaða ríkisstjórn .
Það virðist vera hægribylgja í mörgum sveitarfélögum og mér finnst gott að við séum að mynda ákveðið mótvægi við hana hér í Reykjavík enda mikilvægt að fjölbreytni sé fyrir hendi í sveitarfélögum á Íslandi .
Við erum fjórir ólíkir flokkar sem komum saman hver úr sinni átt og myndum þennan meirihluta .
Við tókum okkur tíu daga í viðræðurnar þar sem grunnstefið var ótrúlega mikill samhljómur .
Auðvitað tókumst við á , það þarf að finna lendingu í ýmsum erfiðum málum en það er búið að leggja góðan grunn að samstarfi .
Allir flokkarnir hafa eitthvað gott til málanna að leggja og ef við nýtum það besta frá öllum verður útkoman góð fyrir Reykjavík , " segir Sóley .
Sóley hafði áður gefið út að síðasta kjörtímabil yrði hennar síðasta í borgarpólitíkinni en hætti svo við að hætta og gegnir nú hlutverki forseta borgarstjórnar í nýjum meirihluta Samfylkingar , Bjartrar framtíðar , Vinstri-grænna og Pírata .
Hún tekur fram að ýmislegt hafi breyst í millitíðinni síðan hún gaf út yfirlýsinguna .
" Fólk hefur stundum sagt mér að ég sé hvatvís .
Ég á það til að taka ákvarðanir og fullyrða um framtíð mína út frá því hvernig mér líður þá stundina .
Það var sannarlega þannig árið 2010 að ég hét sjálfri mér að gera þetta ekki aftur .
Kosningabaráttan hafði verið hræðileg fyrir mig persónulega , mikil átök voru innan flokksins og almennt ekki góð stemning .
Ég gat ekki hugsað mér að gera þetta aftur .
En eftir því sem leið á kjörtímabilið fann ég að ég hafði öðlast dýrmæta reynslu og þekkingu sem væri synd að nýta ekki í þágu borgarinnar .
Svo er auðvitað erfitt að sleppa takinu .
Mér finnst starfið skemmtilegt og það hefur fennt yfir hræðilegustu kaflana í kosningabaráttunni 2010 .
Ég er fegin því núna að hafa ákveðið að halda áfram , ég finn að ég hef ennþá mikið að gefa í þetta starf .
" Hinn 16. júní var Sóley kosin forseti borgarstjórnar til eins árs .
Starf hennarer ekki síst áhugavert í ljósi þess að hún sagði af sér sem fyrsti varaforseti borgarstjórnar árið 2010 , ásamt Hönnu Birnu Kristjánsdóttur forseta , vegna vinnubragða þáverandi meirihluta .
Þá voru í meirihluta margir af samstarfsmönnum hennar í núverandi meirihluta .
Sóley segir að staðan núna sé gerólík .
" Árið 2010 tókum við Hanna Birna að okkur hlutverk þrátt fyrir að vera í minnihluta .
Þetta var tilraun til að dreifa hlutverkum sem af ótrúlega mörgum ástæðum gekk ekki .
Það var ekki nægilegt samráð til þess að við gætum sinnt þessum hlutverkum vel og það gafst ekki vel að við værum að stýra fundum þar sem við vorum hjartanlega ósammála meirihlutanum .
En núna erum við í nýjum meirihluta .
Við Halldór gengum ekki til liðs við gamla meirihlutann , heldur mynduðum nýjan með áherslum allra fjögurra flokkanna .
Að vera forseti í því verkefni er mér mikill heiður .
" Málamiðlanir stundum góðar Gjaldfrjálsir leikskólar voru stærsta kosningamál Vinstri-grænna og fyrir kosningar sagði Sóley að gjaldfrjáls þjónusta við börn myndi kosta um þrjá milljarða á ári .
Í kosningabaráttunni slógu fulltrúar Samfylkingar og Bjartrar framtíðar þessa hugmynd út af borðinu á þeim forsendum að þær væru óraunhæfar .
Í samstarfssáttmála nýja meirihlutans segir að árið 2015 verði fjármagn til skóla- og frístundasviðs aukið um 100 milljónir og árið 2016 verði 200 milljónir til viðbótar settar til lækkunar á námsgjöldum í leikskólum .
Þá segir jafnframt að " stefnt verði að því að taka frekari skref til að bæta kjör barnafjölskyldna á síðari hluta kjörtímabilsins " og þær ákvarðanir muni taka mið af stöðu borgarsjóðs .
" Mikilvægustu tíðindin eru þau að við erum að stíga skref í áttina að gjaldfrjálsum leikskóla , " segir Sóley .
" Auðvitað gerist þetta mun hægar en við vildum en það er bara þannig að maður verður gera málamiðlanir í fjögurra flokka meirihluta .
Fólk hefur auðvitað skoðanir á því hvort við vorum of mjúk eða hörð eða náðum öllu því í gegn sem við mögulega gátum , en ég er sannfærð um að við hefðum ekki getað lent samstarfssáttmála með betri hætti .
Ef fólk vill meira , þá verða bara fleiri að kjósa Vinstri græn í næstu kosningum .
Gjaldtaka á leikskólum er arfleifð gamalla tíma , þegar fólk var að kaupa gæslu fyrir börn sín .
Það eru mörg ár síðan leikskólinn var viðurkenndur sem fyrsta skólastigið , án þess að við höfum formgert það í kerfinu .
Það ríkir nær alger samstaða um að menntun eigi að vera gjaldfrjáls og engum dettur í hug að taka upp skólagjöld á öðrum skólastigum , hvorki á grunn- , framhalds- eða háskólastigi .
Það er þannig alger tímaskekkja að innheimta hundruð þúsunda á ári fyrir leikskólana .
Jafnt aðgengi að menntun er forsenda jafnræðis í lýðræðissamfélagi og þess vegna verðum við að afnema efnahagslegar hindranir .
" Aðspurð hvernig staðið verði að því loforði að reisa 3.000 leiguíbúðir í Reykjavík á kjörtímabilinu , líkt og fram kemur í samstarfssáttmálanum , segir Sóley að borgin muni ekki nema í litlum mæli byggja .
" Fólk talar eins og við borgarfulltrúar ætlum bara að fara út með hamar og nagla og byggja þessar íbúðir .
Þetta snýst um að vera með gott skipulag þar sem við gerum ráð fyrir öðru en eignahúsnæði.Við þurfum að gera Félagsstofnun stúdenta , Búseta og öðrum leigu- og búseturéttarfélögum kleift að fara í uppbyggingu og tryggja þannig meiri sanngirni á markaðnum .
" Frumkraftar viðbrögð við ógn Árum saman hefur Sóley mátt sitja undir því að vera kölluð öfgamannaeskja þegar kemur að hugmyndum hennar um kvenfrelsi og verið úthrópuð á athugasemdakerfum netsins .
Aðspurð hvernig kvenfrelsisbaráttan geti vakið svo heiftúðug viðbrögð segist Sóley telja að einhvers konar frumkraftar brjótist fram í fólki þegar sótt er að forréttindum þess .
" Ég var á Nordiskt Forum í vor á fyrirlestri um hatursorðræðu gegn femínisma og þar var kona að lýsa ástandinu í Svíþjóð .
Hún sagði frá athugasemdakerfum , lýsingarorðum og aðferðum andfemínista .
Hún hefði hreinlega getað verið að lýsa íslensku samfélagi .
Andstaðan við femínisma er ekki skipulögð , það eru ekki haldnir landsfundnir and-femínista eða samráðsfundir en samt er ástandið nákvæmlega eins í þessum tveimur löndum og sjálfsagt víðar .
Óttinn við breytingar virðist vera svo mikill að frumstæðir kraftar brjóta sér leið upp á yfirborðið .
Krafan um jafnrétti virðist einhverra hluta vegna vera svona ógnvekjandi – þetta er hvort tveggja ótti við hið óþekkta og ótti við að missa völdin hjá fólki sem neitar að horfast í augu við forréttindi sín .
" Sóley hefur mátt þola sinn skammt af óhróðri í gegnum tíðina og meðan á viðtalinu stóð þurfti hún meðal annars að aðgæta hvort facebooksíða , sem einhver hafði stofnað með vísan í nafn sonar hennar og beitt til þess að dreifa ósmekklegum og and-femínískum skilaboðum , hefði verið tekin niður .
" Ég er orðin frekar ónæm á þessum tíu árum sem eru liðin síðan ég varð svona umdeild .
Það safnast ansi þykkur skrápur á konur en það er hins vegar ekki gott að þurfa að bera með sér skráp .
Meðferðin á femínískum konum er ekki bara slæm fyrir þær persónulega , heldur eru hún áhrifarík þöggunaraðferð á hugmyndafræðina í heild sinni .
Mér finnst ekkert skrýtið að konur veigri sér við því að taka þátt í baráttunni af ótta við harkalega andstöðu og úthrópun .
Klám rætt reglulega í borgarstjórn Hún segir hins vegar " erfiðu slagina " hafa skilað árangri og sér finnist gott að hugsa til þess að baráttan geri gagn .
" Ég man til dæmis eftir því að árið 2007 stóð til að halda klámráðstefnu í Reykjavík og við vorum nokkrar sem beittum okkur gegn henni .
Þá var ég varaborgarfulltrúi og Svandís Svavarsdóttir borgarfulltrúi VG .
Okkur fannst mikilvægt að málið yrði rætt á fundi borgarstjórnar , en það reyndist Svandísi ekki auðvelt að koma því á dagskrá .
Ástæðan var sú að einhverjum borgarfulltrúum þótti óviðeigandi að orðið klám kæmi fyrir á dagskrá borgarstjórnarfundar .
Það var nú samt gert , borgarstjórn ályktaði þverpólitískt gegn ráðstefnunni og hún var slegin af .
Í dag er klám rætt reglulega í borgarstjórn og kynjajafnrétti er orðið viðurkenndara viðfangsefni stjórnmála en áður .
" Sú gagnrýni hefur heyrst að borgarfulltrúar Reykjavíkur séu einsleitur hópur fólks sem búi flestallt á sama stað í miðborginni eða vestur í bæ og sýni málefnum annarra hverfa takmarkaðan áhuga .
Sóley segist aldrei hafa komið í hverfi án þess að einhver minnist á að viðkomandi hverfi hafi orðið útundan .
" Á fundum í Vesturbænum er sagt að við gerum ekkert fyrir hverfið því við búum öll þar .
Í öðrum hverfum er sagt að við gerum ekkert nema fyrir Vesturbæinga .
Öll hverfin hafa sína kosti og einkenni sem við höfum reynt að vinna með .
Fyrirhuguð vinna að hverfisskipulagi er einmitt hugsuð til þess að efla öll hverfi í borginni og við munum vinna náið með íbúum hverfanna .
Við viljum leggja grunn að góðum hverfum alls staðar .
" Áður en Sóley heldur að nýju út í ausandi rigninguna og til Ráðhússins segist hún ætla að læra af fyrri reynslu og gefa ekki út yfirlýsingar um frekari þátttöku í stjórnmálum .
" Ég hef aldrei haft mikinn áhuga á að fara á þing .
Kannski mun það breytast .
Ég er mjög óþolinmóð og þarf að sjá árangurinn fljótt .
Ég held að fjarlægð þingsins frá fólkinu sé of mikil til að ég geti notið mín þar .
Borgin er kjörinn vettvangur fyrir óþolinmótt fólk .
" 