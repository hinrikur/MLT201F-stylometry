Þeir sem eiga foreldri sem lokið hefur háskólaprófi eru mun líklegri til að hafa lokið háskólaprófi sjálfir .
Þetta er vísbending um ójöfnuð innan menntakerfisins þar sem menntun foreldra segir fyrir um velgengni barna þeirra í kerfinu .
Þetta er niðurstaða Jóhönnu Rósu Arnardóttur sem varði nýverið doktorsritgerð sína í félagsfræði frá Háskóla Íslands .
" Hinsvegar , þá er staða ungmenna sem á annað borð tekst að finna sig innan kerfisins og ljúka þar tilskildum gráðum , jöfn þegar kemur að því að fá góð störf að loknu námi , " segir Jóhanna .
" Tengslin á milli þess að eiga betur menntaða foreldra og fá hærra metin störf hverfa því ef viðkomandi hefur lokið háskólanámi .
Rannsóknin sýnir þannig líka fram á ákveðinn jöfnuð .
Þetta er ákaflega mikilvæg niðurstaða .
" Jóhanna Rósa bætir við að tekið sé tillit til kyns , aldurs , búsetu og uppruna í allri greiningu en hún vann meðal annars úr upplýsingum sem hún fékk frá vinnumarkaðskönnun Hagstofu Íslands .
Jöfnuður sem og ójöfnuður " Rannsóknin snýr að flæði fólks frá skóla yfir á vinnumarkað og hún tekur á aldurshópnum sextán til þrjátíu og fjögurra ára .
Ég er að skoða hvaða störf einstaklingar fá að fjórum menntunarleiðum loknum , þau sem hafa ekki lokið framhaldsskóla , þau sem hafa lokið almennu fræðilegu námi á framhaldsskólastigi , þau sem hafa lokið starfsnámi og þau sem hafa lokið háskólanámi .
Rannsóknin sýnir fram á að þau sem hafa lokið háskólaprófi eru líklegri til að fá það sem ég kalla hærra sett störf , stjórnunarstörf , sérfræðistörf og verða sérmenntað starfsfólk , " segir Jóhanna Rósa .
Hún segir þó tækifærin vissulega vera til staðar fyrir ungmenni hér á landi .
" Rannsóknin sýnir að þó þú hafir mögulega alist upp við erfiðar aðstæður , og þrátt fyrir að það sé kannski til staðar ákveðin stéttaskipting sem viðkomandi þarf að vinna sig út úr , þá á hann möguleika á því .
Það getur verið erfitt en möguleikinn er til staðar .
Þetta er mjög mikilvægt , " segir Jóhanna en hún kveður ástæðuna vera gott aðgengi að menntun .
" Ég held að það sem skiptir aðallega máli í þessu samhengi sé að aðgengi að skólakerfinu er gott , við búum að mjög opnu skólakerfi sem þarf að viðhalda .
Sveigjanleiki innan menntakerfisins er líka mjög mikilvægur .
Það skal þó tekið fram að ég held að við megum alveg gera betur , alltaf má gott bæta .
Það er algjört lykilatriði að staða barna ráðist ekki af fjárhagsstöðu foreldra , " segir hún .
Töpum á því að spara Jóhanna telur það mikinn misskilning að stjórnvöld spari miklar fjárhæðir á því að borga minna í menntakerfið .
" Ég leiði að því líkur að við spörum ekkert með því að sinna ekki menntun þjóðarinnar því kostnaðurinn færist mjög líklega bara eitthvert annað innan kerfisins .
Ég hef meðal annars birt grein á vegum velferðarseturs Norrænu ráðherranefndarinnar þessu til stuðnings , það sneri þá að þeim hópi sem hvorki er í skóla né vinnu , þeim sem ég kalla óvirkir einstaklingar , en ég skoðaði þennan hóp sérstaklega .
Þessir einstaklingar eru hvorki að taka þátt í menntakerfinu né vinnumarkaðnum , tveimur af stærstu kerfum samfélagsins .
Niðurstaðan er almennt sú að slíku ástandi getur fylgt ýmis vandi , til dæmis heilsufarsvandi .
Mínar rannsóknir benda til þess að tengsl séu á milli lítillar menntunar og að vera í þessum sporum .
Fólk hugsar ef til vill með sér að það sé enginn peningur til staðar til að eltast við þessi ungmenni og sú getur orðið raunin .
Þá aukast mjög líkurnar á því að viðkomandi einstaklingar þurfi aðstoð innan félagskerfisins auk þess sem þau geta átt við heilsufarsvandamál að stríða þegar fram líða stundir .
Því getur það í raun verið dýrara fyrir samfélagið að sleppa því að eyða pening í menntakerfið .
Það er því mjög mikilvægt að hlúa að menntakerfinu , " segir hún .
Ísland kemur ekki vel út " Það vill svo frábærlega til að við vinnumarkaðskönnunina var bætt könnun um inngöngu ungmenna inn á vinnumarkað að loknu námi , fyrir evrópsku hagstofuna .
Þá sýnir það sig að við komum ekki vel út í samanburði við nágrannaþjóðirnar hvað þetta varðar .
Ungmenni hér á landi , sem koma inn á vinnumarkað , eru síður í þeirri stöðu að vera með fullt starf og fastráðningu í upphafi starfsferilsins .
Í þeim samanburði lítum við ekki vel út , " segir Jóhanna .
Hún bætir þó við að þegar litið er til þess hvort ungmennin hafi vinnu eða ekki , þá er staða þeirra hér á landi svipuð og í Svíþjóð .
" Innganga inn á vinnumarkað að loknu námi gengur hinsvegar best í Noregi , Þýskalandi og Danmörku .
Þýskaland og Danmörk eru þekkt fyrir öflugt starfsmenntakerfi en Noregur er mjög ríkt land .
Þessi rannsókn sýnir að þeim ungmennum sem ljúka starfsnámi í framhaldsskóla gengur betur í upphafi að fá fullt starf og fastráðningu en hvort um jákvæð langtímaáhrif er að ræða er ekki jafn ljóst .
Þau sem ljúka bóknámi í framhaldsskóla hafa aðgang að háskólanámi , þau fá hærra sett störf og efnahagshrunið hafði ekki jafn slæm áhrif á stöðu þeirra á vinnumarkaði og hjá þeim sem lokið höfðu starfsnámi , " segir hún .
" Ég er ansi hrædd um , og rannsóknir styðja þá afstöðu , að óvirk ungmenni hafi einfaldlega lent í erfiðum störfum , hlutastörfum , tímabundnum störfum og þess háttar , frá upphafi .
Það eru auk þess svo ofboðslega margar rannsóknir sem sýna fram á að það er mjög erfitt ástand að vera óvirkur , það sækist enginn eftir því , " segir Jóhanna að lokum .
