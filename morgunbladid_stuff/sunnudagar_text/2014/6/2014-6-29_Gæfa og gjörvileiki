Þeir sem eru eldri en tvævetur muna væntanlega þá byltingu sem varð í tölvuleikjaheiminum þegar fyrsta PlayStation-tölvan kom á markað .
Ný gerð hennar , PS4 , er ekki sama undrið , en hefur þó skotið Sony í fremstu röð leikjatölvuframleiðenda að nýju , hvort sem litið er til tæknilegrar útfærslu eða vinsælda .
Það bar við fyrir stuttu að Sony sigldi fram úr Nintendo , helsta keppinaut sínum í sölu á leikjatölvum , náði að selja fleiri leikjatölvur en nokkur framleiðandi annar , en því hefur Sony ekki náð í tæpan áratug .
Lykillinn að þessari velgengni er PlayStation 4 , PS4 , sem kom á markað seint á síðasta ári en ekki hingað til lands fyrr en í lok janúar , enda sköpuðu gríðarlega vinsældir vélarinnar leikjatölvuþurrð í Evrópu .
PS4 er fjórum sinnum öflugri en síðasta gerð PlayStation , PS3 .
Hún er með tvo fjögurra kjarna 64 bita AMD-örgjörva og síðan sérstakan garfíkörgjörva sem skilað getur allt að 1,84 TFLOPS ( 1.400.000.000.000 kommutöluaðgerðum ) á sekúndu , sem slagar upp í besta GeForce-skjákortið GeForce GTX 660 .
Vinnsluminni fyrir grafík er 8 GB sem er 16 sinnum meira en í PS3 Í vélinni er Blu-ray-drif sem les mun hraðar en diskadrifið í PS3 , en vélin er líka mun fljótari að vinna úr gögnunum , auk þess sem bakgrunnsvinnsla er líka öflugri , eins og til að mynda þegar leikir eru sóttir yfir netið , en það truflar ekki aðra vinnslu .
Harður diskur í vélinni er 500 GB og maður getur sjálfur sett í hana stærri disk ef vill .
Hún er með innbyggt þráðlaust net og líka Ethernet-tengi fyrir netsnúru , og Bluetooth-stuðning .
Það eru á henni tvö USB-tengi og líka tengi fyrir sérstaka myndavél .
Það fylgja heyrnartól sem maður stingur í samband við fjarstýringuna .
Sjónvarpsútgangur er HDMI og svo er líka optical S / PDIF-hljóðtengi .
Ný gerð af fjarstýringu fylgir , DualShock 4 , sem tengist tölvunni með Bluetooth .
Á henni er snertiflötur sem hægt er að nota til að stýra og líka hægt að smella á .
Fjarstýringin nýja fer ekki síður í hendi en DualShock 3 , en titringur er mun betri og svo eru innbyggðir hreyfi- og hallaskynjarar .
Það er í henni stereóútgangur ( heyrnartólin sem fylgja eru mono ) , micro-USB-tengi og tengir fyrir viðbætur .
Í fjarstýringunni er hleðslurafhlaða sem hlaðin er ýmist í sérstakri kví eða með snúru í micro-USB-tengið .
Framan á fjarstýringunni er ljósrönd sem lýsir í mismunandi litum ef fleiri en einn eru að spila og vinnur með myndavélinni .
Leiki er hægt að kaupa á diskum eins og forðum , en líka í gegnum netið í PlayStation-verslun Sony .
Þar er til að mynda hægt að kaupa væntanlega leiki fyrirfram og þá birtast þeir á tölvunni þegar þeir koma út – oft áður en þeir koma í verslanir .
Hægt er að stilla vélina svo að hún sæki leiki sjálfkrafa , svo framarlega sem tölvan er í gangi , og sumir leikir eru þeim kostum búnir að hægt er að byrja að spila leikinn á meðan hann er sóttur .
Snar þáttur í vinsældum vélarinnar er það hve Sony lagði mikla áherslu á samfélagsþáttinn .
Þannig er til að mynda hægt að deila skjáskotum úr leikjum eða myndskeiðum ; hægt er að renna í gegnum síðustu fimmtán mínútur af leiknum sem maður er að spila og velja skjáskot eða myndband til að deila ýmist með öðrum PSN-notendum eða á samfélagsmiðlum eins og Facebook eða Twitter .
Þetta hefur verið mikið notað og þannig var búið að deila tuttugu milljón mínútum af myndskeiðum í byrjun desember , en PS4 kom á markað um miðjan nóvember í Bandaríkjunum og í lok nóvember í Evrópu .
Annað sem leikendur hafa kunnað að meta er að hægt er að fylgjast með því sem leikfélagi er að gera þótt hann sé víðs fjarri og leiðbeina honum en líka má senda út leiki sem maður er sjálfur að spila í gegnum sjónvarpsþjónustur eins og Ustream eða Twitch .
Sumir hafa kvartað yfir því að ekki sé hægt að spila eldri leiki á tölvunni , til að mynda er ekki hægt að spila PS3-leiki á henni , en ekki þykir mér það mikill ókostur ; þeir sem eiga mikið af PS3-leikjum eiga þá væntanlega líka vél til að spila þá .
PS4 kostar um 80.000 kr. Meðal fjölda fylgihluta sem hægt er að tengja við PS4 er myndavél sem heitir einfaldlega Playstation Camera .
Framan af lagði Sony ekki sérstaka áherslu á að kynna hana eða markaðssetja og það kom fyrirtækinu í opna skjöldu hve vinsæl hún var sem sést kannski einna best á því að hún selst upp hvað eftir annað .
Árni Matthíasson 