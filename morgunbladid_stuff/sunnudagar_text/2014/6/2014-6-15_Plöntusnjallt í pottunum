Flower Power , frá franska fyrirtækinu Parrot , er skynjari sem stungið er í blómapotta eða mold nálægt plöntu og gæti það verið svar þeirra sem vilja vera með græna fingur en hafa ekki kunnáttuna til að halda plöntum á lífi .
Skynjarinn er 30 sentimetrar að lengd og stingst hann ofan í blómapott eða moldina .
Flower Power fylgist með plöntunum í pottunum eða moldinni og lætur eigandann vita með smáforriti hvernig plöntunni líður .
Skynjarinn kemur svo með tillögur um hvers viðkomandi planta þarfnast , hvort sem það er meiri eða minni birta , hvort moldin þurfi meira eða minna vatn og svo framvegis .
Allt til að halda plöntunni á lífi .
Gögnin eru send í snjallsíma notandans og hann getur gripið til nauðsynlegra ráðstafana sé þess þörf .
Smáforritið var þróað með frönskum , hollenskum og bandarískum grasafræðingum og hægt er að velja um yfir 6.000 plöntur til að fylgjast með , allt frá risastórum trjám sem finnast í útlöndum til kryddjurtanna heima í stofu .
Hægt er að nota skynjarann á margar plöntur í einu þannig að ekki er nauðsyn að kaupa marga .
Skynjarinn notar blátönn ( e. bluetooth ) til að koma skilaboðum til notandans og því er aðeins hægt að nota tækið í 5-25 metra fjarlægð .
Það kostar 60 dollara eða rúmlega sjö þúsund krónur og fæst það meðal annars á Amazon.com en smáforritið má sækja fyrir hvaða snjallsíma sem er og kostar það ekki neitt .
