Unnendur þýddra glæpasagna geta varla verið ánægðir með það litla úrval sem þeim stendur til boða þetta sumarið .
Þeir hljóta að hafa átt von á öflugri vor-og sumarglæpum .
Að hluta má örugglega kenna því um að bókaforlagið Uppheimar , sem var í öflugri útgáfu á skandinavískum glæpasögum , starfar ekki lengur og er það mikill missir .
Önnur forlög gefa vissulega út glæpasögur en virðast samt ekki hafa róið ákveðið á þau mið í vor- og sumarútgáfu þessa árs .
Glæpasögur ársins fram að þessu eru Marco-áhrifin eftir Jussi Adler-Olsen og Sannleikurinn um mál Harry Quebert eftir Joel Dicker , sem báðar teljast vera skyldulesning fyrir glæpasagnaunnendur .
Marco-áhrifin er skemmtilegt tilbrigði við Oliver Twist eftir Charles Dickens og það er beinlínis sjarmerandi hversu vænt Adler-Olsen þykir um unga söguhetju sína , sem þarf að sýna verulega hugkvæmni til að halda lífi .
Harry Quebert er býsna snjöll glæpasaga með ótal vendingum .
Verðlaunabók sem gagnrýnendur hafa hlaðið lofi , með einhverjum undantekningum þó .
Gagnrýnandi Sunday Times tætti til dæmis bókina í sig og var þar ansi ósanngjarn .
En bókin hefur spjarað sig vel í Bretlandi og verið þar á metsölulista .
Bókaútgáfur ættu að taka sig á fyrir næsta vor og efla þá útgáfu á glæpasögum .
Þeir eru einfaldlega mjög margir sem finnst afar gott að slaka á og lesa góðan krimma , sérstaklega á vorin og á sumrin .
Þeir sem eru duglegir við þann lestur vilja geta valið um fjölmargar glæpasögur , ekki bara nokkrar .
Flestum þessara lesenda finnst örugglega best að lesa á íslensku , en skipta auðveldlega yfir í önnur tungumál ef efni á íslensku er ekki í boði .
Og bókabúðir Eymundsson eru fullar af glæpasögum á ensku þannig að það er nú ekki eins og unnendur glæpasagna hafi ekki svigrúm til að bjarga sér .
Ekki er verið að vanþakka bækur eins og Verj a nda Jakobs , Piparkökuhúsið og Ö ngstræti svo nokkrar nýlegar þýddar glæpasögur séu nefndar .
Það er einungis verið að biðja auðmjúklega um enn fleiri og fjölbreytilegri glæpi .
