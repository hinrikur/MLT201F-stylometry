Ást mín á alvöru " outlettum " í útlöndum er takmarkalaus .
Þá er ég ekki að tala um outlet sem selja staflana af fjöldaframleiddum gallabuxum eða eru með íþróttaföt uppi um alla veggi heldur outlet sem selja alvöru góss .
Þegar ég segi " alvöru góss " þá er ég að meina vörur frá flottustu tískuhúsum heims úr eðalefnum og með fáguðu sniði .
Þannig er nefnilega mál með vexti að alvöru tískuhús gera alltaf ráð fyrir að selja mun meira en þau gera í raun og veru og því verður alltaf smá afgangur og honum þarf að koma í verð .
Verðið á öllu fínerínu er því oft bara brot af upphaflega verðinu , sem réttlætir auðvitað öll þessi kjarakaup .
Tók enginn kúrsa í Hagfræði 101 eða eitthvað ? Minn nördalegi áhugi á outlettum hefur dregið mig á marga skemmtilega staði í gegnum tíðina og oft hef ég lent í ævintýrum á þessum ferðum mínum sem hafa nú aldeilis kryddað tilveruna .
Áður en ég fór í fyrsta skipti til Ítalíu hitti ég góða vinkonu mína sem hafði búið í landinu í þó nokkurn tíma .
Hennar fyrsta verk var að kynna mig fyrir The Mall , sem er við gamla þjóðveginn sem liggur í gegnum Toskana á Ítalíu .
( Heimilisfangið er : Via Europa 8 , 50060 Leccio , Reggello , fyrir þá sem verða að komast þangað strax á morgun ) .
Í þessu outletti hef ég keypt alls konar fínerí í gegnum tíðina frá Prada , Gucci og Marni .
En þar er að finna góss frá öllum helstu tískuhúsum þessa hluta Evrópu , eins og YSL , Pucci , Roberto Cavalli og Fendi .
Það sem ég hef keypt í þessum ferðum mínum hefur verið notað upp til agna og gott betur .
Eina eftirsjáin er eftir því sem ekki var keypt ...
en það er allt önnur saga .
Þegar ég gekk með frumburð minn árið 2006 fór ég með vinkonu minni í húsmæðraorlof til Ítalíu ( eins og allar virðulegar litlar frúr gera ) .
Á einhverju augnabliki ferðarinnar áttaði ég mig á því að ökuskírteinið hafði orðið eftir heima , sem setti allt í uppnám hjá ungliðahreyfingunni .
Um stund leit út fyrir að litlu frúrnar kæmust ekki í The Mall vegna bílleysis .
Þær dóu þó ekki ráðalausar , heldur hringdu heim í þáverandi eiginmann undirritaðrar , sem áttaði sig á vandamálinu á núlleinni og sendi ökuskirteinið með hraðpósti ...
eins og allir alvöru gæjar myndu gera .
Í ákveðinni kreðsu sem ég tilheyri er töluvert rætt um " alvöru góss " .
Þegar ég sagði vinkonu minni að ég væri á leið í litla Parísarferð tók hún andköf og sagði : " Þið verðið að fara í La Vallée Village .
Þetta er bara 40 mínútur fyrir utan París .
" Á núlleinni var ég búin að finna út hvaða góss væri fáanlegt á La Vallée Village og hvernig væri best að komast þangað .
Þegar La Vallée Village-dagurinn rann upp blés ég hárið , klæddi mig í kjól og setti á mig varalit .
Guggur í teygðum kvennahlaupsbolum og með lendatöskur fá nefnilega ekki afgreiðslu í þessum verslunum sem selja svo fína kjóla að þeir eru læstir við slárnar .
Það borgar sig því að skarta sínu fínasta og treysta svo bara á að það sé ennþá heimild á kortinu þegar kemur að því að borga ...
martamaria@mbl.is 