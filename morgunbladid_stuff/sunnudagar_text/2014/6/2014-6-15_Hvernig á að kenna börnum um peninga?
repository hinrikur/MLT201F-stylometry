Eitt besta veganestið sem foreldrar geta gefið börnum sínum út í lífið er að hafa innrætt þeim að fara varlega með peninga , varast skuldir , leggja reglulega fyrir og kunna að haga neyslunni í samræmi við tekjur .
En að tala við börn um peninga getur verið snúið , ekki síst þegar haft er í huga að það peningaumhverfi sem börnin munu lifa og hrærast í er allt annað en það sem foreldrarnir ólust upp við .
Í stað bankabóka , ávísana og reiðufjár eru komin greiðslukort og snjallsímaforrit sem fjármálakennslan þarf að taka mið af .
Byrja að læra þriggja ára Í umfjöllun Forbes um börn og fjármál kemur fram að betra sé að byrja snemma og rannsóknir hafi sýnt að peningavenjur barna geti verið orðnar fastmótaðar strax við sjö ára aldur .
Byrja má við 3-5 ára aldurinn að kenna börnum að stundum þarf að spara og bíða þangað til við höfum efni á hlutunum .
Á þessum aldri er hægt að kenna börnunum að nota sparibauka og setja sér fjárhagsleg markmið eins og að spara fyrir tilteknu leikfangi .
Þess verður samt að gæta að leikfangið sé ekki of dýrt því það getur valdið gremju og vonbrigðum ef það tekur marga mánuði að ná takmarkinu .
Við 6-10 ára aldurinn er kominn tími til að kenna barninu að forgangsraða útgjöldunum , velja og hafna .
Það má t.d. nota verslunarleiðangur til að fræða þau um af hverju þú velur eina vörutegund umfram aðra til að spara peninga , og ræða um hvort megi sleppa tilteknum vörum eða kaupa þær á betra verði annars staðar .
Sparnaður , vextir og skuldir Þegar börnin eru 11-13 ára er hægt að byrja að ræða um vexti og hvernig hægt er að láta reglulegan sparnað stækka af sjálfu sér .
Hér má byrja að setja lengri og meira krefjandi langtíma-fjárhagsmarkmið fyrir dýrari hlutum .
Þegar 18. aldursárið fer að nálgast fer síðan að liggja á því að innræta unglingnum að nota greiðslukort varlega og nota þau alls ekki nema hægt sé að greiða notkunina að fullu í lok mánaðarins .
Peningar ekki feimnismál Heimilisfjármálavefurinn CarlHoward.com undirstrikar mikilvægi þess að börn og foreldrar tali á opinskáan hátt um peninga , og útgjöld og tekjur eigi ekki að vera feimnismál .
Carl Howard mælir einnig með því að börnin vinni fyrir vasapeningunum sínum frekar en að fá þá fyrirhafnarlaust .
Með því læri þau þá alvöru lífsins að peningar falli ekki af himnum ofan , heldur kalli á streð og að við sköpum eitthvert verðmæti fyrir aðra til að fá greitt .
Er einnig mælt með því að kenna börnunum snemma að gera bókhald , t.d. skrifa hjá sér í litla stílabók hvert peningarnir fara og hvernig útgjöldin stemma við neyslumarkmiðin .
Þar sem nútímabörn og unglingar eiga oft snjallsíma má jafnvel nota til þess snjallsímaforritin sem bankarnir bjóða upp á í dag , þar sem útgjöld eru sjálfkrafa flokkuð og sundurliðuð .
