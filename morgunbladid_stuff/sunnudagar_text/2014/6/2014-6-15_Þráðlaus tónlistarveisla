Eftir því sem tónlistarsafn heimilisins verður óefnislegt , ef svo má lýsa stafrænni tónlist , opnast möguleikar til að streyma músík þráðlaust um allt hús .
Ýmsir hafa haslað sér völl á því sviði þótt fáir komast með tærnar þar sem Sonos hefur hælana , en fyrirtækið hefur sérhæft sig í þráðlausri hljómtækni .
Þó að deila megi um hljómgæði er það óneitanlega afskaplega þægilegt að snara tónlist yfir á stafrænt snið og geta þá spilað hana í óteljandi tækjum og tólum , allt frá borðtölvum til farsíma .
Það er líka þægilegt að hafa tónlistarsafn heimilisins stafrænt , það fer ekki mikið fyrir spilastokki sem rúmar tugi þúsunda laga og það þótt tónlistin sé vistuð í miklum gæðum .
Spilastokknum má svo stinga í samband við græju og þá er allt safnið á einum stað , nú eða streyma þráðlaust í gegnum þráðlaust net heimilisins .
Bandaríska fyrirtækið Sonos hefur sérhæft sig í þráðlausum hljóðkerfum en í stað þess að nota Bluetooth-tækni styðst Sonos við WiFi , sem tryggir meiri gæði .
Málið er þó ekki svo einfalt því Sonos notar eigin gagnasnið til að auðvelda tengingar milli tækja og því þarf sérstakt tæki , brú , til að nýta þráðlaust net .
Fyrir vikið freistast eflaust margir til að Sonos-væða heimilið ; þegar einu sinni er búið að koma upp tæki er sáraeinfalt að bæta fleirum við og ekki þarf að kaupa aðra brú .
Þannig er hægt að fá sér tvö tæki og nota þau sem stereó , vinstri rás í annað og hægri í hitt , nú eða hafa þau fleiri ef vilji er til .
Sonos framleiðir ýmis tæki til að streyma músík um heimilið , en Play-línan er sú sem nú er til skoðunar ( og hefur heiti sitt af samstarfi Sonos og Google Play ) , Play : 1 , Play : 3 og þá helst Play : 5 , sem ég fékk lánað til reynslu .
Hægt er að tengja öll Play-tækin við netið án þess að hafa " brú " en það er þá með netsnúru og fyrir vikið missir maður einn helsta kostinn við kerfið ; það að hægt sé að snara því á milli herbergja á einfaldan hátt , nema náttúrlega að maður sé með Ethernet-tengi í hverju herbergi .
Sonos-brúin keyrir það sem fyrirtækið kallar SonosNet , sem er sérstakt net með villumeðhöndlun ( mesh-net ) , ekki hluti af þráðlausu neti heimilisins , en tengist því þó .
Þessi svonefnda brú er til þess að tryggja hljómgæði að sögn Sonos-bænda en líka að tónlistarflutningur sé óhindraður og stöðugur .
Ég get staðfest að í húsi á þremur hæðum urðu ekki neinar truflanir á því að fara með tækið á milli herbergja , hægt var að skipta um músík og hækka og lækka á milli hæða án truflana eða hiks – þetta bara virkar .
Það er líka einfalt að nota síma eða spjaldtölvu sem fjarstýringu , hægt er að velja músík af tækinu eða úr tónlistarsafni , eftir uppsetningu á heimilinu , og síðan að velja hvort spila eigi heilar plötur eða stakt lag eða búa til spilunarlista á einfaldan hátt .
Play : 5 styður líka alls kyns netþjónustu , til að mynda netútvarp eins og TuneIn Radio , og er þá hægt að velja stöðvar hvar sem er í heiminum .
Líka er hægt að velja streymiþjónustu eins og Deezer , Rdio og Spotify og vefsíður helgaðar tónlist eins og Bandcamp , tónleikasafnið Concert Vault og Daytrotter .
Það er líka hægt að tengjast beinum útsendingum frá bandaríska hafnaboltanum svo dæmi séu tekin .
Uppsetning er einföld ; ef maður er bara með Play : 5 hátalarann þarf að stinga honum í samband við straum og síðan með netsnúru við beini .
Næst er svo að sækja sér Sonos-app í símann eða spjaldtölvu og sáraeinfalt er að tengja það við hátalarann og byrja að streyma músík .
Mjög vel var frá þessu gengið og óvenju auðvelt að tengja kerfið og koma því í gang , tók ekki nema nokkrar mínútur og kallaði ekki á neina tæknikunnáttu , maður þarf bara að kunna smá ensku .
Með forritinu er svo hægt að stýra öllum Sonos-tækjum heimilisins hverju fyrir sig og þannig er til að mynda hægt að lækka í tækinu í eldhúsinu og hækka í stofunni , nú eða skipta um músík , hafa reggí í svefnherberginu en þungarokk í borðstofunni eftir smekk .
Sonos Play : 5 kostar 104.990 kr. í Sjónvarpsmiðstöðinni en " brúin " , Sonos ZoneBridge 100 , sem er til að tengja Play : 5 þráðlausu neti ( og önnur Play-tæki reyndar ) kostar 11.990 á sama stað .
Þó að hægt sé að komast af án þess síðarnefnda eykur það notagildi græjunnar svo mikið að ekkert vit er í öðru en að kaupa það með .
Árni Matthíasson 