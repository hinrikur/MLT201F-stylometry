Pikknikktónleikaröð Norræna hússins hófst laugardaginn 21. júní síðastliðinn .
Tónleikaröðin hóf göngu sína fyrsta sinni sumarið 2012 en í sumar verða tónleikar haldnir alla laugardaga á tímabilinu 21. júní til 23. ágúst , milli kl. 14 og 15 .
" Þegar veður er gott fara tónleikarnir fram utandyra en annars erum við í gróðurhúsinu okkar , sem stendur við Norræna húsið , " segir Ilmur Dögg Gísladóttir , kynningar- og verkefnastjóri Norræna hússins .
Listamennirnir sem fram koma í sumar eru Þórunn Antonía , Bryndís Ásmundsdóttir , Ragnheiður Gröndal , Svavar Knútur og Kristjana Stefánsdóttir .
" Það var með ráðum gert að hafa hóp flytjenda lítinn í ár og allir flytjendurnir nema Þórunn Antonía og Bryndís koma fram oftar en einu sinni , " segir Ilmur .
" Þetta er m.a. gert með það í huga að áheyrendur fái fleiri en eitt tækifæri til að koma og hlusta á þá listamenn sem þeir hafa áhuga á .
Tónleikaröðinni lýkur síðan á menningarnótt með sameiginlegum tónleikum Kristjönu , Svavars og Ragnheiðar .
" Það myndast ótrúlega hugguleg og náin stemning og tenging við tónlistarmennina á þessum tónleikum og inni í gróðurhúsinu er hlýtt og notalegt , " segir Ilmur og leggur áherslu á að tónleikaröðin sé öll mjög fjölskylduvæn .
" Veitingasala verður á vegum AALTO Bistro , þannig að fólk getur einnig fengið sér bita með tónlistinni og notið umhverfisins í gróðurhúsinu .
Jafnvel má fylgjast með fuglalífinu um leið .
" Næstir á dagskrá í tónleikaröðinni eru tónleikar Ragnheiðar Gröndal , laugardaginn 28. júní , en með henni verður Guðmundur Pétursson gítarleikari .
" Stemningin verður lauflétt hjá okkur , " segir Ragnheiður .
" Lagavalið ætlum við að láta ráðast svolítið af stemningunni en líklega tökum við einhverja blöndu af lögum , bæði nýjum og gömlum .
Bland í poka er alltaf skemmtilegt .
" Lagt er upp með heimilislega stemningu .
" Mig langar að upplifun tónleikagesta verði svipuð og ef þeir kæmu og hlustuðu á okkur spila heima í stofu , " segir Ragnheiður .
Þess má geta að leiðsögn verður um friðlandið í kringum Norræna húsið laugardaginn 28. júní kl. 16 .
" Fuglafræðingur frá Fuglavernd mun hafa umsjón með klukkustundarlangri göngu umhverfis friðlandið en það er í örum vexti og fuglategundirnar eru fjölmargar .
Má þar nefna tjald , æðarfugl , skúfönd , duggönd , urtönd , skógarþröst , þúfutittling , starra , hettumáv og auðvitað grágæsina .
Reykvíkingar eru heppnir að eiga þessa sveit í miðri borginni .
Krían er meira að segja komin til okkar aftur og hér er mikið líf , " segir Ilmur að lokum .
