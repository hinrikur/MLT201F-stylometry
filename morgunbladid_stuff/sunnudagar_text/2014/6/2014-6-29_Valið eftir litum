Fallegar gjafabækur þurfa ekki að vera dýrar .
Það hefur sannast í útgáfu Forlagsins á gjafabókum sem Alexandra Buhl hefur hannað af mikilli smekkvísi .
Árið 2012 komu út nokkrar bækur í þessum flokki , þar á meðal Ástarljóð Davíðs Stefánssonar og Gæfuspor – Gildin í lífinu eftir Gunnar Hersvein , og margir hafa örugglega vonast eftir því að þær yrðu fleiri .
Það hefur nú gerst því þrjár bækur hafa bæst við : Íslensk úrvalsljóð og Íslenskar úrvalsstökur , þar sem Guðmundur Andri Thorsson sér um valið , og Íslenskir málshættir og snjallyrði , sem Nanna Rögnvaldardóttur valdi .
Það er notalegt að fletta þessum bókum og val Guðmundar Andra og Nönnu er traust .
Bækur í þessum fallega flokki sjást nú á metsölulista eins og þær eiga skilið .
Fjölmargir kaupa þær til gjafa en þar sem erfitt er að velja úr þessum fallegu og innihaldsríku bókum ber jafnvel á því að fólk velji bók eftir þeim lit sem hún ber og ef það kaupir tvær eða fleiri mátar það saman ólíka liti áður en það ákveður sig .
Þetta er í það minnsta það sem sú sem þetta skrifar hefur séð í bókabúðum og er ekki slæm aðferð .
Verð skiptir kaupendur máli og bækur á Íslandi eru oft dýrar , en það á ekki við um þessar bækur því verðinu er haldið mjög í hófi sem er gleðilegt .
Þær kosta rúmar tvö þúsund krónur í verslunum , sem er varla mikið fyrir bækur sem þeir sem þær eignast eru líklegir til að eiga alla ævi .
Það hlýtur að teljast líklegt að framhald verði á skemmtilegri útgáfu og hugmyndir að efnisvali eru óþrjótandi .
Bók með ljóðum íslenskra skáldkvenna er hugmynd sem kemur strax upp í hugann .
Lestur Íslenskra úrvalsljóða minnir svo á hversu góð ljóðskáld Páll Ólafsson , Steingrímur Thorsteinsson og Þorsteinn Erlingsson voru .
Skáld sem mætti auðveldlega lyfta meir undir en gert hefur verið .
Það er gaman að hafa þessa litríku ritröð í bókaskápnum og þar er bókunum raðað eftir því hvaða litir eiga best saman .
Útkoman er stórglæsileg .
Vonandi stækkar þessi ritröð og dafnar með hverju ári .
