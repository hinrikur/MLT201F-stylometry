Hér baða mávarnir sig í gosbrunnum .
Ég sá einn í gær þjóta vængjalausan undir gám .
Svo eru rottur hér og þær þjóta líka .
Undir gáma og inn í rör , sumar eru stærri en pínulítil börn .
Um daginn læddist að mér gamall kall seint um kvöld , rétti út hendina og ég æpti en þá var í lófanum hans lítil hvít mús með rauð augu og hann sagði , , maður heldur alltaf að maður sé með eitthvað í höndunum " .
Svo gaf hann mér músina og labbaði burt brosandi .
Ég hafði hugsað mér að smíða handa henni höll með bogadregnum speglasölum og semja um hana sögu .
Hún heitir Snara le cha perdu .
Vinur minn byrjaði að smíða fyrstu drögin að slíkri höll úr viftuloki og verkfærakassa .
Þessi borg geymir stærstu rotturnar og hvítustu mýsnar , skítug stræti , hreint vatn , þurr fjöll og fallegan sjó , ódýrar ferskar döðlur og maður finnur fyrir hringiðunni .
Ekki eins oddhvöss hringiða og rokið í Reykjavík , heldur er þessi iða dekkri og mýkri , ekki eins rafmögnuð en í spennandi lofthæð .
Það er eins og maður dansi á línu milli lukkupeninga , og það er fullt af þeim hér , fullt af hálfverðlausu koparlituðu klinki á götunni sem getur mögulega gert gæfumun .
Ásta Fanney Sigurðardóttir 