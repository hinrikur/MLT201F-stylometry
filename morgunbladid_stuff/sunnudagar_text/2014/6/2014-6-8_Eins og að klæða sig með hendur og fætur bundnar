Flugstöð 2 á Heathrow , einum fjölfarnasta flugvelli í heimi , verður áfram kennd við drottninguna en Elísabet II. Englandsdrottning vígði fyrri flugstöðina árið 1955 .
Fram að því höfðu gömul hertjöld verið notuð til að hýsa farþega í millilandaflugi .
Fyrsta flugvélin , vél United Airlines frá Chicago , lenti á miðvikudaginn og gekk afgreiðsla farþega vel fyrir sig .
Tekið var á móti þeim með pomp og prakt og komu tíðindin flatt upp á þá flesta .
Í þeim hópi var Jimmy nokkur Wales , stofnandi alfræðiritsins Wikipedia á netinu .
Hann hefur greinilega gleymt að kíkja inn á síðuna sína um morguninn .
Nokkurrar eftirvæntingar gætti á miðvikudag en þegar Flugstöð 5 á Heathrow var opnuð fyrir sex árum fór allt í hönk til að byrja með .
Starfsfólki gekk afleitlega að fóta sig í nýju byggingunni og fyrsta daginn lentu töskur fimmtán þúsund farþega á röngum áfangastað .
Eitthvað hefur verið blótað þá – á ýmsum tungumálum .
Þá féllu hundruð flugferða niður fyrsta kastið .
Álag aukið í áföngum Ólíkt sumum kunna Bretar að læra af reynslunni og fyrsta daginn sem Flugstöð 2 var opin voru aðeins 34 flugvélar afgreiddar þar .
Fyrir vikið gekk allt eins og í sögu .
Álagið á nýju bygginguna verður svo aukið í áföngum uns farþegar úr 330 flugvélum fara þar í gegn á degi hverjum á vegum 26 flugfélaga .
Þróunarstjóri Heathrow , John Holland-Kaye , var að vonum í skýjunum .
" Flugstöð 2 er hápunkturinn á gríðarlegri fjárfestingu sem hefur gjörbreytt Heathrow fyrir farþega .
Við mælum ekki árangurinn út frá því hvernig til tókst fyrsta daginn ; við munum örugglega geta lagað sitt af hverju .
Lokatakmark okkar er að farþegar líti á Flugstöð 2 sem eina bestu flugstöð í heimi um ókomin ár , " sagði hann en kostnaður við Flugstöð 2 er hálfur þriðji milljarður sterlingspunda .
Nútímaleg og rúmgóð Ólíkt Flugstöð 5 , sem er í útjaðri Heathrow , var svigrúm við framkvæmdir við Flugstöð 2 afar takmarkað enda er hún inni í heildarmannvirkinu miðju .
Gárungarnir líktu verkefninu við að skipta um föt með fætur og hendur bundnar .
Þetta virðist hafa heppnast vel , alltént eru fyrstu viðbrögð almennt jákvæð .
Byggingin þykir í senn nútímaleg , þægileg og rúmgóð .
Betur mun þó reyna á síðastnefnda þáttinn þegar umferðin eykst á komandi vikum .
Markmiðið er að farþegar komist hraðar gegnum tollskoðun og vegabréfaeftirlit en tíðkast hefur .
Hver kannast ekki við raðirnar á Heathrow , einkum á álagspunktum .
Þannig aukast þægindi farþega og þeir verða auðvitað um leið líklegri til að eyða peningum í 33 verslunum og sautján veitingahúsum í nýju byggingunni .
Flugstöð er hlið að hverju landi og húsbændur á Heathrow lögðu mikla áherslu á að hafa Flugstöð 2 veglega og íburðarmikla .
Það myndi gefa fögur fyrirheit um það sem biði gestanna sem sækja Bretland heim .
orri@mbl.is 