Hallfríður Ólafsdóttir , flautuleikari og höfundur bókanna um músina Maxímús Músíkús , var sæmd riddarakrossi hinnar íslensku fálkaorðu við hátíðlega athöfn á Bessastöðum þann 17. júní síðastliðinn .
Hún er þriðja konan í beinan kvenlegg til þess að bera orðuna .
Móðir hennar , Stefanía María Pétursdóttir , hlaut hana 1993 , fyrir félagsstörf en hún var lengi formaður Kvenfélagasambands Íslands .
Móðuramma Hallfríðar , Þóra Jónsdóttir , hlaut orðuna fyrir störf í þágu félagsmála árið 1978 .
" Mamma kenndi börnum á Siglufirði margt og við fáum enn þakklæti fyrir hennar framlag , " segir Stefanía .
Hallfríður hlær þegar hún er spurð að því hvort hún hafi stefnt að því leynt og ljóst að fá riddarakrossinn .
" Nei , nei , nei .
En þeim mun skemmtilegra var að fá þessa ómetanlegu viðurkenningu fyrir mig og fræðsluverkefnið .
Þetta var mjög eftirminnilegur 17. júní .
" 