Hér hefur verið miklu meira að gera í vor en nokkru sinni áður , enda hefur veðrið verið afskaplega gott .
Hér eru allir sammála um að gróður sé mánuði á undan áætlun enda hefur veðrið verið allt öðruvísi en við eigum að venjast : miklar stillur og hlýtt , og bara rignt á nóttunni , " segir Hugi Einarsson sem sér um tjaldstæðið á Höfn í Hornafirði .
Árleg Humarhátíð hófst á Höfn fyrir helgi og lýkur í dag , sunnudag .
Fólk streymdi í bæinn í vikunni enda veðurspá góð .
Mikið er um erlenda ferðamenn um þessar mundir á Hornafirði , eins og víðar um land .
Þeir koma reyndar hvernig sem viðrar allt sumarið , eins og gefur að skilja , landinn eltir frekar góða veðrið .
" Síðustu vikuna hefur verið dálítið af Íslendingum hér , en fram að því voru þeir eins og svartir svanir .
Þá voru hér nánast eingöngu útlendingar eins og venjulega á þessum árstíma en Íslendingar eru síðan venjulega miklu fleiri frá því seint í júní og fram í miðjan ágúst .
" Þetta er 14. sumarið í röð sem Hugi sér um tjaldstæðið .
Venjulega hefur hann opnað aðstöðuna þar 15. maí en vegna þess hve tíð var góð var hann mánuði fyrr á ferðinni nú , 15. apríl , við mikinn fögnuð þeirra sem voru á faraldsfæti .
Tjaldstæðið var opið út september í fyrra .
" Þá hættum við að rukka en snyrtingar voru reyndar opnar út október sem var vel þegið hjá þeim sem komu .
" Auk tjaldstæðisins býður Hugi upp á gistingu í smáhýsum og hafði þau opin út október í fyrra .
Óvenjumargir úr Vesturheimi , bæði Kanadamenn og bandarískir ferðalangar , hafa staldrað við á Höfn það sem af er sumri .
" Ég hef svo sem ekki sett það í samhengi við neitt sérstakt , en venjulega kemur hingað mest af Frökkum og Þjóðverjum .
" Þegar talið berst að góðærisárunum , sem svo voru kölluð , segir Hugi það hafa verið leiðinlegan tíma .
" Manni blöskraði aðallega farartækin sem fólk var á , " segir hann .
" Mín tilfinning er sú , og fleiri hafa reyndar haft orð á því , að fólk fari frekar í ódýrari gistingu nú en áður , sérstaklega þegar veðrið er gott .
Fyrstu árin eftir hrun , sérstaklega strax sumarið 2009 , varð algjör sprenging hér .
Síðasta sumar var líka mjög gott og mér sýnist stefna í mjög gott sumar í ár ef svona heldur áfram .
" 