Safnið Katonah Museum of Art í bænum Bedford , rétt utan New York í Bandaríkjunum , setur árlega upp tíu til tólf listsýningar .
Svo skemmtilega stendur á um þessar mundir , að af fjórum sýningum sem uppi eru tengjast þrjár þeirra Íslandi .
Má þar fyrst nefna sýningu á verkum kvikmyndagerðarmannsins Erics Heimbold , en hún ber yfirskriftina ICELAND : The Fire Within .
Kvikmyndaverkin sýna náttúru landsins , eldfjöll , jökla , fossa og norðurljós , en einnig bregður fyrir andlitum Íslendinga .
Sýningin ICELAND : Artists Respond to Place einblínir á samband íslenskra samtíðarlistamanna við óviðjafnanlega náttúru landsins , landfræðilega staðsetningu þess og þær öfgakenndu dægursveiflur sem af staðsetningunni hljótast .
Listaverk á sýningunni eiga Birgir Andrésson , Eggert Pétursson , Egill Sæbjörnsson , Einar Falur Ingólfsson , Georg Guðni Hauksson , Guðjón Ketilsson , Guðrún Einarsdóttir , Katrín Sigurðardóttir , Ólafur Elíasson , Ragna Róbertsdóttir , Rúrí og Þórdís Alda Sigurðardóttir .
Þriðja sýningin geymir málverk eftir Gunnellu og kallast Icelandic Tales Illustrated by Gunnella en myndlistarkonan er þjóðinni þegar vel kunnug fyrir einkennandi og heillandi stíl sinn .
Allar sýningarnar standa frá 29. júní til 28. september .
