Sumartónleikar Skálholts eru haldnir í fertugasta sinn í ár og verða fyrstu tónleikarnir haldnir sunnudaginn 29. júní .
Vegna tímamótanna verður dagskrá sumarsins með hátíðlegra móti og hefst með vikulangri norrænni barokkveislu .
Þessi gamalgróna hátíð í Skálholti hefur fóstrað marga af færustu tónlistarmönnum þjóðarinnar en framtíð hátíðarinnar er nú óviss .
Guðrún Ingibjörg Þorgeirsdóttir gith@mbl.is Dagskrá Sumartónleika í Skálholti hefur frá upphafi verið metnaðarfull en vegna fjörutíu ára afmælis hátíðarinnar er hún einstaklega glæsileg í ár , " segir Þorgerður Edda Hall , framkvæmdastjóri tónlistarhátíðarinnar Sumartónleika í Skálholti .
Hátíðin , sem fram fer í Skálholtskirkju , hefur verið haldin árlega síðan árið 1975 og stendur í fimm til sex vikur hverju sinni .
Gestir hátíðarinnar eru þrjú til fjögur þúsund talsins yfir sumartímann en fjölgar stöðugt , enda dagskráin skipuð virtum listamönnum víðsvegar að .
Ekki eru seldir miðar á tónleikana , heldur tekið við frjálsum framlögum .
" Tónleikaverð hefur almennt hækkað mikið síðustu ár , " segir Sigurður Halldórsson , listrænn stjórnandi hátíðarinnar .
" Við ákváðum hins vegar að leggja áherslu á frjáls framlög tónleikagesta í stað þess að selja inn .
Þetta er gert til þess að sem flestir hafi tök á því að sækja tónleika á hátíðinni .
" Norrænt yfirbragð er á Sumartónleikunum í ár og margir flytjenda koma á hátíðina fyrir milligöngu norræna tengslanetsins NORDEM .
Í fyrstu vikunni er boðið upp á norræna barokkveislu .
Má í því samhengi nefna þann hóp listamanna sem opna hátíðina , sunnudaginn 29. júní kl. 20 .
Hópurinn , sem er sænskur og kallast Ensemble Villancico , hyggst spila barokk en með heldur öðru sniði en flestir hlustendur eiga að venjast .
Megnið af þeirri barokktónlist sem spiluð er í dag kemur frá Evrópu en barokktónlistin sem Ensemble Villancico leikur er suðuramerísk .
" Tónlistin sem þau ætla að spila er upp úr handritum sem stjórnandi hópsins , Peter Pontvik , fann sjálfur í klaustri í bænum Ibarra í Ekvador , " segir Sigurður .
" Síðasta áratuginn má segja að tónlist frá Suður-Ameríku hafi verið aðalsprengingin hjá þeim sem spila tónlist fyrri alda .
Handrit , sem enginn hefur litið á í yfir þrjú hundruð ár , líta nú dagsins ljós og mikil vinna fer í að lesa úr tónlistinni sem þar er rituð .
Villancico-hópurinn verður síðan með dansara með sér líka , sem dansa við barokkið .
" Hið norræna þema nær ekki einungis yfir fyrstu vikuna , heldur teygir sig í hinar vikurnar einnig .
" Í annarri vikunni flytja t.d. Kammerkór Suðurlands , hópurinn Music for the Mysteries og María Ellingsen , leikkona , verkið " The Testimony of Melangell " eftir danska tónskáldið Hanne Tofte Jespersen .
Verkið er nýtt og byggt á gömlum keltneskum textum um hina velsku konu og dýrling Melangell , en á bak við hana er skemmtileg saga sem tónleikagestir munu fá að heyra .
" Gömul tónlist og gömul hljóðfæri Sumartónleikarnir hafa í gegnum tíðina sérstaklega einbeitt sér að flutningi tónlistar frá 17. og 18. öld og telst hátíðin mikilvæg á heimsvísu á því sviði .
Birtist þessi áhersla ekki einungis í vali á tónlist og flytjendum , heldur leggja tónlistarmennirnir einnig áherslu á að leika tónlistina á upprunaleg hljóðfæri , þ.e. þau hljóðfæri sem notuð voru á þeim tíma þegar tónlistin var samin .
Hljóðfærin eru þá ýmist gömul , eða ný , smíðuð með gömlum aðferðum og eru nákvæmar eftirgerðir upprunalegu hljóðfæranna .
" Það breytir auðvitað hljómi tónlistarinnar þegar verk er leikið á annað hljóðfæri en tónskáldið hafði hugsað sér , " segir Sigurður .
" Því fer þó fjarri að hljóðfærið sé hið eina sem máli skiptir þegar reynt er að leika tónlist líkt og hún var leikin þegar hún var samin , því túlkun skiptir gríðarlegu máli líka .
Þetta eru mikil fræði sem menn þurfa að sökkva sér ofan í , ætli þeir að gera þetta vel .
" Þótt á hátíðinni sé fyrst og fremst leikin tónlist fyrri alda , má einnig finna þar nýrri tónlist .
" Mánudaginn 30. júní flytur kammerhópurinn Nordic Affect samtímatónlist sem var skrifuð sérstaklega fyrir hópinn , en flytur þau á barokkhljóðfæri , sem er áhugaverð blanda , " segir Þorgerður .
" Meðal tónskáldanna eru Anna Þorvaldsdóttir , María Huld Markan Sigfúsdóttir og Kristín Þóra Haraldsdóttir .
Miðvikudaginn 2. júlí ætlar síðan listrænn stjórnandi Nordic Affect-hópsins , Halla Steinunn Stefánsdóttir , að halda erindi um starf hópsins og samstarf hans við tónskáldin .
" Tónlistarhópar etja saman kappi Einn af stærri viðburðum Sumartónleikanna í ár er úrslit þriðju EAR-ly-keppninnar , sem haldin verða í Skálholti fimmtudaginn 3. júlí , en um er að ræða norræna samkeppni , þar sem hópar , skipaðir ungum tónlistarmönnum , leika tónlist á upprunaleg hljóðfæri og etja kappi saman .
Tónlistin getur verið mjög fjölbreytileg , allt frá miðaldatónlist til barokktónlistar , en í ár hittist þannig á að hóparnir þrír sem komust í úrslit spila allir barokktónlist .
Hóparnir eru Ensemble Flautino og Bastard Rock frá Svíþjóð og Marini-Ollberg Duo frá Finnlandi .
Úrval viðburða á hátíðinni er fjölbreytt og fjöldi tónlistarmanna leikur tónlist sína en sumir koma aftur og aftur .
Þorgerður nefnir þá sérstaklega Jaap Schröder .
" Hann er að koma til okkar í tuttugasta og annað sinn í ár en hann er einn af frumkvöðlunum í flutningi fiðlutónlistar frá 17. og 18. öld með upprunalegum hljóðfærum .
Annar frumkvöðull sem kemur til okkar er síðan Ann Wallström og þau ætla bæði að halda " masterklassa " í fyrstu viku hátíðarinnar .
" Óvissa framundan Varla þarf að tíunda fyrir íslenskum tónlistarunnendum það mikilvæga hlutverk sem Sumartónleikar í Skálholti hafa gegnt síðustu fjörutíu árin .
" Hátíðin hefur verið ótrúlegur vettvangur fyrir íslenska tónlistarmenn , bæði til að koma sér og list sinni á framfæri en einnig til að hitta erlenda tónlistarmenn .
Hátíðin er að hluta sett þannig upp að samstarf er á milli íslensku tónlistarmannanna og hinna erlendu , og það samstarf hefur skilað miklu á báða bóga .
Staðartónskáldið okkar , Páll Ragnar Pálsson , dvelur til dæmis með erlendu hópunum í viku á hverju sumri .
Hátíðin hefur þannig í raun alið upp nokkrar kynslóðir tónlistarmanna og verið íslensku tónlistarlífi mikilvæg , " segir Sigurður .
" Það verður hins vegar að segjast eins og er að lítið er gert hérlendis til að búa í haginn fyrir hátíðir sem þessa .
Peningarnir eru settir í annað .
" Hollvinafélag Sumartónleika í Skálholti stendur fyrir málþingi fimmtudaginn 10. júlí sem ætlað er að taka fyrir framtíð tónlistarhátíðarinnar .
" Við vitum ekki hvað framtíðin ber í skauti sér en það er ljóst að hátíðin getur ekki haldið áfram á óbreyttu formi .
Fjárveitingar fara sílækkandi og forsendur hátíðarinnar eru gjörbreyttar frá stofnun hennar 1975 .
Ástæðan fyrir því að við höfðum tök á að setja saman svo glæsilega dagskrá í ár er að við fengum stóra styrki frá Nordisk Kulturfond og Kulturkontakt Nord .
Það eru hins vegar ekki styrkir sem fást ár eftir ár , heldur eru einungis veittir einu sinni .
Ef hátíðin á að lifa , þarf að finna henni raunhæfan farveg , " segir Þorgerður .
Málþingið er opið öllum þeim sem láta sig framtíð Sumartónleikanna varða .
Staðartónskáldið Páll Ragnar Pálsson er staðartónskáld Skálholts .
Páll stundaði nám í tónsmíðum við Listaháskóla Íslands og flutti til Tallinn eftir útskrift , þar sem hann lauk MA-gráðu við Eistnesku tónlistarakademíuna árið 2009 og doktorsgráðu frá sama skóla á þessu ári .
Verk Páls hafa verið leikin á ýmsum tónlistarhátíðum og má þar nefna Listahátíð í Reykjavík , Myrka músíkdaga og Tallinn Music Week .
Árið 2013 var " Nostalgia " , verk hans fyrir fiðlu og hljómsveit , valið tónverk ársins á Íslensku tónlistarverðlaununum .
