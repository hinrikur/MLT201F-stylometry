Hjónin Halldór Georgsson og Sigríður Bragadóttir hafa verið bændur á Síreksstöðum í Vopnafirði í hálfan fjórða áratug .
Nú eru þau með sauðfé en hættu kúabúskap fyrir nokkrum árum til að geta byggt upp ferðaþjónustu .
Sigríður og Halldór eru hálfsjötug en engan bilbug er á þeim að finna .
" Við höfum verið í ferðaþjónustu síðan 2009 .
Það hafði verið draumur í mörg ár að fara út í þetta en við höfðum ekki fjármagn til þess og eins erum við þannig staðsett að á árum áður þótti alls ekkert vit í því .
Nú er viðhorf fólks mjög breytt ; það sækir í kyrrðina og eftir samgöngubætur erum við ekki nema um það bil hálftíma frá þjóðvegi 1 , " segir Sigríður í samtali við blaðamenn .
" Ástæða þess að við fórum út í þetta er líka sú að við vorum með kúabúskap og komið var að því að fara annaðhvort út í miklar fjárfestingar til að byggja hann frekar upp eða hætta .
Við ákváðum að hætta og snúa okkar að þessu .
" Sigríður segir að ferðamannastraumur aukist jafnt og þétt .
" Fólk kemur þangað sem eitthvað er í boði en það þarf líka að vita af því .
Við höfum staðið í heilmikilli markaðssetningu .
" Hjónin bjóða upp á gistirými fyrir 25 manns ; álmu þar sem eru átta 2ja manna herbergi og tvö sumarhús að auki .
Veitingastaður var formlega tekinn í notkun á dögunum .
" Ég bauð alltaf upp á morgunverð í stofunni heima hjá okkur ; bærinn er aðeins um 500 metra frá gistihúsunum , en það var orðið erfitt .
Mjög margir sem komu áttu eftir að fá sér að borða og þurftu þá að fara út í þorp , sem er 20 kílómetra í burtu og voru jafnvel svo seint á ferðinni að verið var að loka veitingastöðum .
Þess vegna gerðum við könnun í fyrra : spurðum alla gesti okkar í júlí og 90% þeirra sögðust myndu hafa borðað hjá okkur ef það hefði verið í boði .
Svo við kýldum bara á það ! " Matseðillinn er hugmynd hjónanna en hann , og aðra hluti starfseminnar , hafa þau þróað með Hansínu B. Einarsdóttur og Jóni Rafni Högnasyni sem hafa verið þeim til ráðgjafar .
" Það var gott að hafa þau og óþarfi að finna upp hjólið .
Nánast allt hráefni er frá okkur sjálfum .
Við leggjum áherslu á lambakjöt en við erum líka með þorsk sem við fáum á Vopnafirði og svo stendur til að vera með silung úr Nykurvatni hér skammt frá , en það hagar þannig til að klakinn er ekki enn farinn af vatninu og því ekki hægt að veiða ennþá .
Sumir réttir verða því árstíðabundnir .
En þemað okkar er lambið og náttúran og kyrrðin í sveitinni .
Hingað kom um daginn fullorðinn maður sem hefur búið lengi erlendis og var afskaplega hrifinn ; sagði að ef fólk vildi fá hvíld í ró og næði og geta hlustað á náttúruna væri þetta staðurinn ! " 