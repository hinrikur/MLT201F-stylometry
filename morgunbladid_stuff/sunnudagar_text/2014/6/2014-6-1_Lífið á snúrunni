Kvenpeningurinn er upp til hópa mjög upptekinn af því að líta vel út og í mörgum tilfellum skiptir engu máli hvað það kostar .
Það að vera svolítið upptekinn af útlitinu hefur ekkert með stétt eða stöðu að gera þótt tískustraumar hins eftirsótta útlits séu mismunandi .
Það fer nefnilega alveg eftir kreðsum fyrir hverju snobbað er ( útlitslega ) .
Í sumum hópum þykir brúnka eftirsóknarverð á meðan aðrar kreðsur snobba fyrir rándýrum kremum og vinna þannig með förðunarvörur að það sjáist ekki að viðkomandi sé farðaður heldur líti út fyrir að fá alltaf átta tíma svefn .
Svo eru enn aðrar sem gera ekkert annað en að býsnast yfir útlitinu og hvað það sé í miklu hakkabuffi en gera ekkert í því að reyna að bæta það .
Reglulega sér maður svo konur sem hafa bara gefist upp ...
og þá er ekkert annað til ráða en að fylla bara vel á tankinn í sjoppunni og fá sér stærri flíspeysu .
Það sem er merkilegt þegar neyslumunstur kvenna í heiminum er skoðað er að kvenpeningurinn er til í að eyða miklu meiri peningum í að líta vel út en vera heilsuhraustur .
Það sem kemur samt alltaf jafnmikið á óvart er hvað konur fara oft illa með sig án þess kannski að gera sér fyllilega grein fyrir því .
Okkur hættir til að sofa ekki nóg , borða allt of mikið af sætindum , hreyfa okkur of lítið , eiga í vondum samskiptum við aðra og svo má ekki gleyma því að við drekkum oft og tíðum allt of mikið af víni .
Auðvitað koma reglulega einhverjar rannsóknir ( sem eru líklega kostaðar af vínframleiðendum ) sem " sanna " það að eitt rauðvínsglas á dag geri okkur ekkert nema gott .
Það má samt alveg velta hollustu áfengisdrykkju fyrir sér sér .
Ef við drekkum til dæmis eitt vínglas á dag nær líkaminn aldrei að hreinsa sig – lifrin fær aldrei hvíld .
Varla getur það talist gott fyrir okkur ! Milli tvítugs og þrítugs skiptir áfengisneysla kannski ekki öllu máli .
Fólk staupar sig um helgar og það þykir ekkert tiltökumál .
Þessi markhópur getur jafnvel tekið tvistinn eða þristinn án þess að viðkomandi beri þess merki .
Eftir þrítugt fara hins vegar áhrifin að sjást mun betur og eftir fertugt er hægt að sjá það langar leiðir hvaða konur drekka of mikið og hverjar ekki .
Vikuleg áfengisneysla framkallar þrota í andliti og ljóminn í augunum minnkar ( þetta á við um bæði kynin ) .
Þá er alveg sama hversu mikið við setjum af " frískandi " augndropum í augun á okkur og hvað við berum á okkur fín krem .
Áfengisneyslan skín alltaf í gegn .
Þær sem eru hins vegar á vodkakúrnum taka náttúrlega ekki eftir neinu – þokan er svo mikil að þær sjá ekki heildarmyndina .
Nú halda örugglega einhverjir að ég hafi verið að koma úr meðferð og sé frelsuð .
Ég get glatt ykkur á því að svo er ekki .
Ég hef hins vegar oft prófað að taka þurrkatímabil þar sem ég drekk nánast ekki neitt í marga mánuði og svo koma ógæfutímabil inn á milli þar sem lífið kallar á aðeins meira vodka .
Í öllum tilfellum líður mér miklu betur og lít skár út þegar tappinn er í flöskunni .
Þegar tappinn er í flöskunni er aldrei mánudagur .
Lærdómurinn af þessu öllu er að lífið verður bara svo miklu innihaldsríkara og betra þegar lífsblómið er vökvað með sódavatni – ekki vodka .
En af því áfengisdrykkja er svo mikil stemningshegðun hef ég lært að tala helst ekki um það þegar ég er á snúrunni .
Flestir eru nefnilega svo uppteknir af sjálfum sér að þeir taka ekki eftir umhverfinu og alls ekki hvað hinir í kringum þá eru að drekka .
Skál ! martamaria@mbl.is 