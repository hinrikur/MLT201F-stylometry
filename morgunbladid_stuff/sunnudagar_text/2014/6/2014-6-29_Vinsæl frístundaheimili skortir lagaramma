Starfsemi frístundaheimila fer vaxandi innan sveitarfélaga landsins en staða þeirra innan opinbera kerfisins er að mörgu leyti veik , ekki síst í ljósi þess að engin sérstök lög gilda um starfsemi þeirra .
Þetta segir Kolbrún Þorbjörg Pálsdóttir , lektor í tómstunda- og félagsmálafræði við HÍ .
Árið 2012 varði hún doktorsverkefni sitt sem nefndist Umhyggja , nám og tómstundir : Hlutverk og staða frístundaheimila fyrir sex til níu ára börn í Reykjavík .
Árið 2013 framkvæmdi Samband íslenskra sveitarfélaga könnun á stöðu frístundaheimila á landsvísu fyrir starfshóp mennta- og menningarmálaráðuneytis um málefni frístundaheimila .
Kolbrún vann svo skýrslu um þá könnun fyrir starfshópinn .
Þar kom fram að stjórnendur sveitarfélaga líta í auknum mæli á rekstur frístundaheimila sem grunnþjónustu í samfélaginu og meirihluti þeirra taldi æskilegt að mótaður yrði miðlægur rammi um starfsemi þeirra .
Sambærileg könnun var gerð árið 2009 og samanburður á árunum 2009 og 2013 leiðir í ljós að þátttaka barna í starfi frístundaheimila hefur aukist verulega .
Af þeim 17.747 börnum á aldrinum 6-9 ára sem bjuggu á Íslandi 1. desember 2013 má áætla að um 10.393 þeirra hafi verið skráð á frístundaheimili , eða um 58% .
Mikilvægi óformlegs náms " Það er að ýmsu að hyggja , frístundaheimilin eru ung og viðkvæm uppeldisstofnun í okkar samfélagi , " segir Kolbrún .
" Hérna áður fyrr voru frístundaheimilin félagslegt úrræði fyrir þröngan hóp barna en í dag eru þau grunnþjónusta sem á að standa öllum börnum til boða .
Þau eru sífellt mikilvægari því í þeim á félagslegur lærdómur sér stað , börn mynda og styrkja félagstengsl og njóta sín á öðrum forsendum en í skólastarfi .
Börnin hafa meiri áhrif og velja sér sín viðfangsefni .
" Í dag er það svo að 85% barna í fyrsta bekk á öllu landinu nýta sér þjónustuna sem frístundaheimili veita , í öðrum bekk eru það 76% , 48% í þriðja bekk og 21% úr fjórða bekk .
Kolbrún bendir á að fjöldi barna verji miklum tíma innan veggja frístundaheimila , oftar en ekki séu þau þar þrjá til fjóra tíma á dag alla virka daga og jafnvel allan daginn í jóla- og sumarfríum .
" Börn eru eins og svampar og eru alltaf að læra og tileinka sér nýja hæfni bæði innan og utan skóla .
Spurningin er hvaða skilyrði til óformlegs náms eru sköpuð á frístundaheimilum og hvort við nýtum þennan vettvang nægilega vel til að styrkja alhliða þroska og jákvæða sjálfsmynd barna , " segir Kolbrún .
Lagaviðmið skortir Með frístundaheimili er átt við þá dvöl utan skólatíma sem mörg sveitarfélög bjóða upp á , aðallega fyrir nemendur í 1.-4. bekk í grunnskóla .
Í grunnskólalögum frá 1995 er að finna heimild til að reka lengda dagveru – þ.e. frístundaheimili – en þar er ekkert kveðið á um markmið þeirra , viðmið eða menntun starfsfólks , svo dæmi séu tekin .
Þessi skortur á lagalegum ramma um starfsemi frístundaheimila var eitt þeirra atriða sem Kolbrún benti á í doktorsverkefni sínu .
" Skólar forgangsraða sínum verkefnum í samræmi við lögbundin hlutverk sín .
Í ljósi þess að lítið sem ekkert er kveðið á um frístundaheimilin í lögum sjáum við oft meiri niðurskurð þar þegar kreppir að og víða þarf að efla faglega umgjörð .
" Kolbrún segir ennfremur að rannsóknir í Danmörku og Svíþjóð hafi leitt í ljós hversu mikilvæg frístundaheimili séu börnum sem standa höllum fæti .
" Styðja má betur við þau sem minna mega sín með heildstæðri þjónustu .
" Kolbrún segist ekki efast um að frístundaheimili verði álitin mikilvægur vettvangur í menntun barna þegar fram líða stundir .
" Leikskólinn hefur þróast frá því að vera félagslegt úrræði og yfir í viðurkennda skólastofnun .
Hann er fyrsta skólastigið .
Ég efast ekki um að sama mun gerast fyrir frístundaheimilin .
Rannsóknin mín sýndi að skóladagur yngstu barnanna var mjög skipulagður .
Það var lítið svigrúm fyrir frjálsan leik og val barna á viðfangsefnum var mjög takmarkað .
Frístundastarfið byggist á barnhverfri uppeldisfræði þar sem barnið tekur virkan þátt í skapandi leik og starfi .
Þessi sýn gleymist stundum í skólastarfi þar sem áherslan er gjarnan lögð á bóklega og tæknilega þekkingu .
" Fjölga þarf fagmenntuðum Ein af niðurstöðum doktorsverkefnis Kolbrúnar frá árinu 2012 var sú að fagvitund frístundaleiðbeinenda væri almennt óljós og meirihluti starfsmanna hefði ekki sérhæfða menntun og réði sig til skamms tíma .
" Starfsfólkið var að stórum hluta ungt fólk sem hafði afskaplega gaman af því að vinna með börnum og naut þess að gefa af sér í fjölbreyttu umhverfi .
En það ígrundaði starfið sitt ekki mikið og tengdi það ekki endilega við eitthvað sem skipti máli í víðara samhengi fyrir börnin , hvort sem það var líðan barna í skóla eða hvernig þeim gekk námslega eða heima fyrir .
Hins vegar var gaman að sjá hversu starfsánægja starfsfólks var mikil .
Innan frístundaheimilanna á skapandi starf sér víða stað .
" Heilsdagsstörf vantar Á Íslandi er starfsemi frístundaheimila í um 83% tilvika í umsjá skólanna .
Sama gildir um önnur lönd í Evrópu .
Kolbrún segir að í Svíþjóð og Danmörku séu frístundaheimili hluti af skólakerfinu og þar leiði faglærðir tómstundafræðingar starfið .
" Hérna á Íslandi erum við nýlega byrjuð að mennta þessa stétt tómstundafræðinga .
Þarna steytir á , okkur vantar meira faglært fólk inn í þessi störf .
Sveitarfélög og ríki þurfa að taka einbeitta og meðvitaða ákvörðun um að fjölga fagmenntuðu starfsfólki .
Þá þarf einnig að búa til heilsdagsstörf – stöður í frístundaheimilum eru gjarnan hlutastörf .
Ein hugmynd er að samþætta skóla- og frístundastarf , ráða inn tómstundafræðinga sem gætu unnið samhliða kennurum á morgnana og svo leitt fagstarf á frístundaheimilum .
Það er ein leið að framtíðarsýn , " segir Kolbrún .
haa@mbl.is 