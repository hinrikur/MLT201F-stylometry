Unnur Ómarsdóttir byrjaði að æfa handbolta þegar hún var 13 ára gömul , haustið 2003 , með KA .
Hún fór síðar að spila með Fylki þegar hún kom suður en færði sig síðan yfir til Gróttu þegar handboltinn var lagður niður í Fylki og spilar enn með Gróttu auk þess að eiga fast sæti í landsliðinu .
Auk þess að vera meðal fremstu handknattleikskvenna landsins stundar Unnur nám í Háskólanum í Reykjavík ; stefnir á að klára rekstrarverkfræði um næstu jól og flýgur í gegnum námið líkt og inn í vítateig andstæðinga sinna .
Gælunafn : Unnsa Íþróttagrein : Handbolti Hversu oft æfir þú á viku ? Það er mismunandi en oftast æfi ég 6-7 sinnum í viku , ég reyni að taka mér einn frídag frá æfingum .
Hver er lykillinn að góðum árangri ? Lykillinn að góðum árangri er að leggja hart að sér og reyna alltaf sitt besta .
Hvernig er best að koma sér af stað ? Langbesta leiðin er að reyna að finna sér hreyfingu sem manni finnst skemmtileg .
Gott er að hafa fjölbreyttar æfingar þannig að maður endist lengur og hlakki til að prófa eitthvað nýtt .
Hvað ráðleggurðu fólki sem vill hreyfa sig meira ? Ég enda alltaf á því að hreyfa mig meira þegar ég hef félaga með mér , hann hvetur mann áfram og fær mann til að vilja gera betur .
Það er gott fyrir andlegu og líkamlegu þættina sem tengjast líkamsrækt og svo er líka miklu skemmtilegra að hafa einhvern með sér .
Hvernig heldurðu þér í formi þegar þú ferð í frí ? Það er mjög misjafnt .
Ef ég fer til útlanda reyni ég að fara út að hlaupa og gera æfingar með eigin þyngd .
Það kemur þó oft fyrir að ég hreyfi mig ekki mikið í fríum , heldur njóti þess að slappa af með fjölskyldu og vinum .
Ertu almennt meðvituð um mataræðið ? Já , ég er vel meðvituð um mataræðið .
Það er svo stór hluti af því að lifa heilbrigðu lífi að ég reyni að standast freistingar eins mikið og ég get .
Annars finnst mér mikilvægt að leyfa mér að fá það sem ég vil í hóflegum skömmtum .
Hvað borðarðu til að halda þér í formi ? Ég borða mjög fjölbreyttan mat .
Ég reyni að borða sem minnst af brauði og sykri og fæ mér mikið af ávöxtum .
Hvaða óhollusta freistar þín ? Ég er mjög veik fyrir súkkulaðiís , það er freisting sem ég á mjög erfitt með að segja nei við .
Hvað ráðleggurðu fólki sem vill bæta mataræðið ? Að byrja hægt og rólega .
Maður endist ekki lengi í heilbrigðu mataræði ef maður fer allt í einu í öfgakennda megrun eða stórar breytingar .
Það er best að halda mataræðinu fjölbreyttu og prófa nýja hluti en svo er líka allt í lagi að fá sér það sem maður vill inni á milli .
Hvaða gildi hefur hreyfing fyrir þig ? Hreyfing er lífsstíll og líf mitt hefur mótast í kringum hreyfingu .
Hún er stór og mikilvægur þáttur í lífi mínu .
Ég tengi hreyfingu við vini mína vegna þess að ég hef kynnst mínum bestu vinum í gegnum hreyfingu .
Ég á aldrei eftir að hætta að stunda heilbrigða hreyfingu , hvort sem það verður í handbolta eða öðrum íþróttagreinum .
Hvaða algeng mistök gerir fólk við æfingar ? Ég giska á að margir geri sér of háar væntingar sem mjög erfitt er að ná vegna þess að ég hef oft gert það sjálf .
Með tímanum hef ég lært að setja mér raunsærri markið , það er mjög hvetjandi og heldur mér einbeittri að næsta markmiði sem ég stefni að .
Hverjar eru fyrirmyndir þínar ? Foreldrar mínir , Árný Helga Reynisdóttir og Ómar Gunnarsson .
Þau eru stoð mín og stytta og ég á þeim allt að þakka .
