Íslenskir golfvellir eru einstakir fyrir margar sakir og hafa aðstæður hér á landi sína kosti og galla .
Óttuðust margir að kalskemmdir myndu fara illa með marga golfvelli og golfsumarið hefjast seint vegna þessa .
Sú reyndist ekki raunin og eru vellirnir orðnir iðjagrænir og farið að spila á þeim flestum .
Náttúrulegt umhverfi vallanna , fjöldi þeirra og staðsetning bjóða öllum áhugasömum góða hreyfingu í fallegu umhverfi .
Vilhjálmur Andri Kjartansson vilhjalmur@mbl.is Veturinn var grasflötum höfuðborgarsvæðisins erfiður og riðlaði heimaleikjum stærstu knattspyrnuklúbba landsins sem treystu sér ekki til að spila á kalskemmdu grasinu .
Margir óttuðust að stærstu golfvellir landsins hlytu sömu örlög en raunin varð önnur og eru margir golfvellir orðnir iðjagrænir og fallegir .
Edwin Roald golfvallahönnuður segir marga hafa óttast um ástand golfvalla enda mikil klakamyndun verið í vetur .
" Áhyggjurnar voru miklar enda erfitt að eiga við kalskemmdir .
Það sem gerist er að grasið undir klakanum deyr og myndar eitur í jarðveginum .
Þess vegna gengur illa að rækta upp gras á svæðinu aftur .
" Ísland gósenland kylfingsins Golfvellir höfuðborgarsvæðisins hafa sloppið mjög vel miðað við aðstæður og golfsumarið komið á fullt .
" Ég hef ekki séð flatirnar á öllum völlum á stór-höfuðborgarsvæðinu en þær sem ég hef séð líta ágætlega út , " segir Edwin en hann telur Ísland vera gósenland kylfinga .
" Hér á landi er golf aðgengilegt öllum og það er loftslaginu hér að þakka , landrýminu og birtuskilyrðum yfir sumarið .
Þrátt fyrir að veturinn sé oft langur er loftslag hér á landi með þeim hætti að við getum hannað og lagt golfvelli sem þurfa minna inngrip en vellir víða annars staðar , t.d. vestanhafs eða í sunnanverðri Evrópu .
Grasið sem við notum hér á landi er svokallað vingulgras , hið sama og er unnið með á mörgum þekktustu golfvöllum Skotlands .
Það þrífst vel við íslenskar aðstæður og því er minna viðhald við vellina .
" Fámenni og stærð Íslands hefur einnig verið golfíþróttinni hér til happs að sögn Edwins en víða um heim er ekki jafnauðvelt að fá landrými undir stóra golfvelli .
" Innan höfuðborgarsvæðisins ertu yfirleitt ekki lengur en fimm til tíu mínútur að keyra á næsta golfvöll við þig .
Þetta eru lífsgæði sem fáir búa við í erlendum stórborgum .
" Síðast en ekki síst telur Edwin íslenska sumarið gera almenningi kleift að spila oftar golf en iðkendum flestra annarra landa .
" Birtuskilyrðin hér eru slík að almenningur getur farið daglega eftir vinnu út á golfvöll yfir sumartímann .
Þetta geta fæstir sem búa erlendis þar sem dimmir fyrr og vinnandi fólk bundið við að nýta helgar og sumarfrí .
Íslenskir golfiðkendur búa því við frábærar aðstæður sem minnka kostnað við viðhald valla sem skilar sér í lægra verði og birtuskilyrði sem gerir vinnandi fólki kleift að spila oftar .
Þetta er án efa stór þáttur í vinsældum golfsins á Íslandi .
" Það er ljóst að golfsumarið er komið á fullt og Íslendingar geta notið íþróttarinnar í náttúrulegu umhverfi , fersku lofti á fallegum völlum þar sem náttúran fær að njóta sín – langt frameftir sumri .
