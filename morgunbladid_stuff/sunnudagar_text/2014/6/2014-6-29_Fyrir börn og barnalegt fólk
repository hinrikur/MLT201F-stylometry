Kaupmannahöfn býður upp á fjölmargt sem höfðar til ungra ferðalanga .
Tívolí , dýragarðurinn og Bakken eru dæmi um það og sjávardýrasafnið Den blå Planet státar af stærsta sjávardýrabúri í Evrópu .
Séu aðgöngumiðarnir keyptir á netinu fæst nokkur afsláttur sem getur munað talsvert um þegar verið er að kaupa miða fyrir marga .
Fyrir utan þessar ofangreindu lystisemdir sem allar kosta sitt er hægt að gera ýmislegt skemmtilegt með börnum fyrir lítinn sem engan pening í Kaupmannahöfn .
T.d. þarf ekki að greiða aðgang inn á Þjóðminjasafnið og þar er barnadeild með víkingaskipi , gamalli skólastofu , gömlum leikföngum og mörgu öðru og það besta er að það má fikta í öllu ! Í sama safni er leikfangasafn , þar sem m.a. eru gömul dúkkuhús hefðarbarna og auðvelt er að gleyma sér við að skoða inn í hvern krók og kima á þeim .
Víða um borgina eru leikvellir með leiktækjum .
Í Fælledparken , einum stærsta almenningsgarði borgarinnar , er Tårnlegepladsen , spennandi leiksvæði með litlum útgáfum af helstu turnum Kaupmannahafnar .
Blegdamsremisen er innileikvöllur í austurhluta borgarinnar og þar eru m.a. alls konar leiktæki , sjóræningjaskip , boltaleikvellir , listasmiðjur og ýmislegt annað .
Aðgangur er ókeypis .
