Á einum stærsta uppboðsvef heimsins , ebay.com , selja Íslendingar og útlendingar muni sem á einn eða annan hátt tengjast Íslandi .
Gripirnir skipta þúsundum og hægt er að eyða vikum í að gramsa í dótinu með því að prófa að slá inn hin og þessi leitarorð .
Við nánari skoðun er að finna alls kyns nýtilega , fallega , dýra , ódýra og skondna hluti sem minna á gamla tíma og nýrri .
Einnig má finna minna fyndna hluti sem óprúttnir aðilar freista að koma í verð og svo er einfaldlega fólk sem veit ekki betur og stundar ólöglegt athæfi .
Því það má ekki selja allt sem finnst í geymslunni .
Júlía Margrét Alexandersdóttir julia@mbl.is Á einum stærsta uppboðsvef heimsins , ebay.com , selja Íslendingar og útlendingar muni sem á einn eða annan hátt tengjast Íslandi .
Gripirnir skipta þúsundum og hægt er að eyða vikum í að gramsa í dótinu með því að prófa að slá inn hin og þessi leitarorð .
Við nánari skoðun er að finna alls kyns nýtilega , fallega , dýra , ódýra og skondna hluti sem minna á gamla tíma og nýrri .
Einnig má finna minna fyndna hluti sem óprúttnir aðilar freista að koma í verð og svo er einfaldlega fólk sem veit ekki betur og stundar ólöglegt athæfi .
Því það má ekki selja allt sem finnst í geymslunni .
Júlía Margrét Alexandersdóttir julia@mbl.is 10.000 kr. seðillinn á 42.000 kr Þennan ágæta 10.000 kr. seðil fékk Íslendingur í banka um daginn en nú er hann til sölu á Ebay á hvorki meira né minna en 42.000 kr .
Ástæðan fyrir því er einföld – á seðlinum er sjaldgæfur galli , nánar tiltekið á hægri jaðri hans sem er óskorinn .
Lítur því út fyrir að seðillinn sé rifinn en svo er alls ekki .
Þar sem gallar á nýjum peningaseðlum eru afar sjaldgæfir í seinni tíð eru þeir eftirsóknarverðir í heimi safnara .
Nútímatæknin leyfir engum gallagripum að sleppa í gegn .
Það er Safnaramiðstöðin sem auglýsir seðilinn til sölu á Ebay .
Svo eru það hinir gömlu og góðu peningaseðlar sem flestum finnst þeir hafa notað í gær en eru farnir úr umferð fyrir mörgum árum þótt misstutt sé eftir seðlum .
Þá má alla fá á Ebay og kosta þeir örfáa hundrað kalla .
Loftleiðir sérkafli Það er ótrúlegur fjöldi hluta á Ebay er tengjast flugfélaginu Loftleiðum sem stofnað var árið 1944 en sameinaðist svo Flugfélagi Íslands árið 1973 undir nafninu Flugleiðir .
Á 7. áratug 20. aldar varð félagið fyrst í heimi með lággjaldaflug milli Bandaríkjanna og Evrópu .
Harðnandi samkeppni leiddi til þess að félagið sameinaðist Flugfélagi Íslands árið 1973 undir nafninu Flugleiðir sem var myndað úr nöfnum flugfélaganna tveggja .
Til hægri má sjá ljósmynd vegfaranda sem hann tók af flugvél Loftleiða árið 1975 en staðsetningar er ekki getið .
Mikið er um ljósmyndir sem almenningur hefur tekið af ýmsu sem tengist Íslandi og fást þær á Ebay í alls kyns slæmum gæðum en oft eru þær nokkuð skondnar .
Þessi ljósmynd fæst fyrir litlar 600 kr. Nokkuð fallegri myndir prýða póstkort að neðan þar sem sjá má Keflavíkurflugvöll og flugvél Loftleiða en það seldist fyrir nokkrum dögum á rúmlega 600 kr. Að lokum er gaman að sjá að nokkrar nafnanælur áhafnarmeðlima Loftleiða eru til sölu á Ebay og meðal annars spjald Ingu nokkurrar .
Viðmiðunarverð á því er 17.400 kr. Eggjasölumál á Ebay á borði lögreglu Á Ebay hafa fuglsegg verið auglýst til sölu og seljendur hafa auglýst að eggin hafi fundist á Íslandi .
Í vikunni seldist lundaegg en búið er að blása úr egginu .
14 tilboð bárust í eggið sem fór að lokum á 17.000 kr. Samkvæmt lögum er bannað að flytja fugla , egg , eggjaskurn og hreiður úr landi nema með undanþágu frá umhverfisráðuneytinu en bannið tekur þó hvorki til rjúpna né alifugla .
Engu að síður hefur mátt sjá egg músarrindils , skógarþrastar , starra og jafnvel sílamávs auglýst til sölu á Ebay .
Ævar Petersen fuglafræðingur sagði í samtali við Sunnudagsblað Morgunblaðsins að sala eggja úr landi væri eitt af þeim málum sem hefðu nýlega komið upp og tengdust meðal annars vefsölum eins og Ebay .
" Markaðir eru að opnast í krafti netsins sem gerir slíka sölu auðveldari , " segir Ævar .
Ævar staðfesti að verið væri að skoða þessi mál og Fuglaverndarfélagið væri að skoða frekari skref og málið væri komið inn á borð lögreglu .
Elís Kjartansson , lögreglufulltrúi hjá lögreglunni á Selfossi , staðfesti að þeir væru með eggjasölu á Ebay inni á sínu borði .
" Það er búið að benda okkur á eggjasöluna og við erum með málið í skoðun .
Fyrst var okkur bent á síðuna en síðan var maður staðinn að verki í votlendinu fyrir ofan Eyrarbakka , í friðlandinu þar , þar sem hann var að tína egg ofan í bakpoka .
Þá var farið í húsleit heim til hans og fundust þar fleiri egg og náttúrufræðingur var fenginn til að skoða hvaða egg þetta væru en við erum að bíða greiningar frá honum , " segir Elís .
Jóhann Óli Hilmarsson , formaður Fuglaverndarfélags Íslands , segir að einn og sami aðili hafi um langan tíma selt egg frá Íslandi , bæði egg friðaðra og ófriðaðra fugla , en á síðunni sé hægt að skoða þakkarbréf frá ánægðum viðskiptavinum um víða veröld .
" Það er tilviljun að þessi maður á Selfossi var gripinn við eggjatínsluna í vikunni en athugull vegfarandi sá hann vera að sniglast þar með bakpoka .
Þetta er auðvitað alvarlegt í alla staði og sérstaklega þegar um er að ræða friðaða fugla en það eru ekki nema örfáar tegundir sem eru ófriðaðar .
En þeirra egg er engu að síður líka ólöglegt að selja úr landi nema með sérstakri undanþágu .
" Vigdís dýrust Hægt er að kaupa eiginhandaráritanir þekktra Íslendinga á Ebay og er úrvalið breytilegt frá mánuði til mánaðar .
Þessa dagana stendur meðal annars yfir uppboð á eiginhandaráritun Arons Einars Gunnarssonar , fyrirliða íslenska landsliðsins í knattspyrnu , en seljandinn , sem er spænskur , vill fá um 400 kr. íslenskar fyrir áritunina .
Öllu dýrari er eiginhandaráritun Vigdísar Finnbogadóttur á ljósmynd af fyrrverandi forsetanum en seljandinn vill fá um 13.000 kr .
fyrir áritunina .
Í sama dúr er til sölu eiginhandaráritun Ólafs Ragnars Grímssonar og kostar hún um 1.500 kr. Mesta úrvalið er hins vegar af eiginhandaráritunum Eiðs Smára Guðjohnsen en verð þeirra er á bilinu 1.800-10.000 kr. Þessi tiltekna sem sést hér er á 6.700 kr. og seljandinn er breskur .
Þá eru taldar ótal fleiri áritanir þekktra Íslendinga sem fást á söluvefnum , svo sem Baltasars Kormáks , Gylfa Sigurðssonar og Kristjáns Eldjárns , fyrrverandi forseta lýðveldisins .
Hernámsauglýsing Á Ebay má finna þó nokkurt úrval af gömlum merkimiðum af íslenskum gosdrykkjum og vörum sem eru einkar fallegir og smellnir .
Gömul auglýsing fyrir gosdrykkinn Coca Cola sem birtist að vísu í bandarísku tímariti í kringum 1940 hefur hins vegar sterka Íslandstengingu .
Hún sýnir bandaríska hermenn og Íslendinga blanda geði yfir kókdrykkju á Íslandi .
Í auglýsingatextanum er talað um kveðjuna " Vertu blessaður " og hversu falleg sú kveðja er – kókkveðjan , " Fáðu þér kók " sem hermennirnir bjóða upp á á móti sé ekki síður hlýleg , en auglýsingin var fyrir bandarískan markað .
Verðið á auglýsingunni , sem er upprunaleg en ekki eftirprentun , er 1.600 kr .
Þá eru ýmsir íslenskir merkimiðar af gosdrykkjum til sölu á nokkur hundruð krónur .
Fór á hálfa milljón um síðustu helgi Jólaplattar sem Bing og Grøndahl framleiddi á árunum 1928-1930 með íslenskum jólaáletrunum og myndum eru afar verðmætir en ástæðan er sú hve fágætir þeir eru en fyrirtækið framleiddi aðeins örfá eintök fyrir hver jól þessi þrjú ár .
Safnarar halda því fram að þessir plattar Bing og Grøndahl séu með þeim verðmætustu af öllum þeirra plöttum .
Raunar er það svo að grunur leikur á að til séu plattar frá 1931 en þeir diskar eru enn ófundnir .
Íslendingar ættu því að passa alla platta vel og ekki láta þá liggja undir skemmdum í geymslunni .
Þessi frá Bing og Grøndahl seldist fyrir rúma hálfa milljón kr. á Ebay um síðastliðna helgi en plattinn er með áletruninni " Jólakveld 1928 " og Dómkirkjan í Reykjavík prýðir diskinn .
Það verður því ekki síður spennandi að fylgjast með því hvernig annar platti úr þessari verðmætu jólakveðjulínu mun seljast , sem er á tvöfalt hærra verði , en viðmiðunarverð er um milljón kr. Sá diskur er með jólakveðju ársins 1929 og er mynd af skipinu Gullfossi á disknum .
Ýmislegt öðruvísi Hver hefði trúað því að notað inneignarkort á síma frá Tal væri hægt að selja á Ebay ? Enginn , enda er engin inneign lengur á kortinu .
Það sem breytir hins vegar dálitlu er að kortið prýðir fyrrverandi borgarstjóri Reykjavíkur , Jón Gnarr .
Seljandinn , sem er íslenskur , virðist að minnsta kosti telja að fyrir þetta kort geti hann fengið smávegis pening og setur á það 1.000 .
Hví ekki að reyna ? Frá Íslandi eru seldir ýmsir hlutir sem sérstakir eru og Safnaramiðstöðin er með til sölu skemmtilega og skrýtna hluti svo sem þessa sérútbúnu njósnamyndavél .
Þótt gömul sé virkar hún fullkomlega .
Viðmiðunarverð er um 22.000 kr. Gömul landsliðstreyja í knattspyrnu var til sölu á Ebay en seldist því miður rétt fyrir helgi ef einhver hefði viljað eignast .
Hún er númer 13 án frekari upplýsinga , nema að hún er líkast til frá 8. áratugnum að sögn seljanda .
Hún fór á um 13.000 kr en seljandinn var breskur .
Gömul íslensk bílnúmer sjást æ sjaldnar en þessi númeraplata er til sölu og seljandinn , sem er í Phoenix í Bandaríkjunum , segir hana vera frá því um 1950 .
Leiðbeinandi verð er um 14.000 kr. Margir kannast við tímaritið MAD sem var vinsælt hér á árum áður en þetta eintak er á íslensku og er afar sjaldgæft og dýrt eftir því en á það eru settar um 22.000 kr. Seljandinn segir að aðeins sex tölublöð hafi verið gefin út á íslensku af MAD og þau hafi auk þess verið prentuð í litlu upplagi .
Þetta eintak , frá 1988 , sé því nokkuð sem allir MAD-safnarar verði að eignast .
Barbídúkka í íslenska búningnum er nokkuð vinsæl á Ebay og um þessar mundir eru heil 13 stykki til sölu á vefnum .
Verðið er afar mismunandi og fer eftir því hvort hún er í kassa eða ekki .
Hún fæst á 3.000-10.000 kr. Fyrsti heimaleikur Liverpool í Evrópukeppni fór fram á Anfield árið 1964 .
Þar tók stórliðið úr bítlaborginni á móti vesturbæjarveldinu KR. Þetta knattspyrnuprógramm yfir leikinn sem selt var á vellinum er til sölu á Ebay og fæst fyrir litlar 4.000 kr .
Gamla íslenska lögregluermahnappa sem Safnaramiðstöðin býður einnig til sölu er að finna á Ebay en áhugasömum um einstaka gamla muni má benda á facebooksíðu Safnaramiðstöðvarinnar .
Á hnappana eru settar um 3.000 kr. Hard Rock Café í Reykjavík sáluga fer að verða að goðsagnarkenndum veitingastað en á Ebay má finna þónokkuð marga minjagripi sem seldir voru á veitingastaðnum , nælur , glös og derhúfu sem þessa .
Verðið á henni er um 7.000 kr .
Útlendingar geta lært íslensku á Ebay fyrir aðeins litlar 1.100 kr. og það tekur ekki nema nokkrar mínútur því hægt er að kaupa vúdúgaldur sem galdrar íslenskukunnáttuna í fólk .
Þeir sem hafa reynt í mörg ár vilja kannski prófa en Sunnudagsblað Morgunblaðsins ábyrgist ekki árangur og það gerir Ebay ekki heldur .
" Ekkert sem bendir til þess að verkið sé eftir Þórarinn " Á Ebay er til sölu málverk sem sagt er vera eftir einn af Íslands stærstu meisturum ; listmálarann Þórarin B. Þorláksson .
Seljandinn er samkvæmt Ebay-síðunni staðsettur í Bandaríkjunum og vill fá um 27.500 Bandaríkjadali fyrir verkið eða um 3 milljónir íslenskra króna .
Að verk eftir Þórarin , eða íslensku málarana , dúkki upp á Ebay er ekki alvanalegt .
Sunnudagsblað Morgunblaðsins hafði samband við Ólaf Inga Jónsson , deildarstjóra forvörsludeildar Listasafns Íslands .
" Það er allt sem talar á móti því að þetta sé mynd eftir Þórarin Þorláksson , " segir Ólafur Ingi .
" Bæði er , að handbragð verksins og einnig stærð þess er úr öllu samhengi miðað við þau verk sem Þórarinn málaði .
Málverkið er miklu nær öðrum skóla , það er impressjónisma , en þeim sem Þórarinn tilheyrði , " segir Ólafur Ingi og bætir við að ef málverkið væri mjög verðmætt væri skrýtið að leggja jafnmikla áherslu á hversu fallegur ramminn er , eins og gert er í auglýsingunni er það gert .
" Það er ekkert sem bendir til þess að verkið sé eftir Þórarin .
" Í fyrstu auglýsingu um verkið var fullyrt að höfundarmerking væri til staðar á því en ekki fylgdi ljósmynd af henni í auglýsingunni .
Sunnudagsblað Morgunblaðsins hafði samband við seljandann og bað um ljósmynd af merkingunni sem og eigendasögu .
Seljandinn svaraði því til að hann gæti ekki sent ljósmynd af merkingunni .
Honum hefði verið sagt að til að sjá ummerki um merkingu Þórarins yrði að fjarlægja verkið úr rammanum en bauðst ekki til að gera það til að geta sannreynt það áður en hann seldi það á þrjár milljónir .
Seljandinn sagðist vera að selja verkið fyrir umbjóðanda sinn og umbjóðandinn hefði látið hreinsa verkið hjá Joel Zackoff , sérmenntuðum viðgerðarmanni listaverka , á Green Street á Manhattan í New York .
Raunar heitir , eða hét sá maður , Joel Zakow en ekki Zackoff , og lést fyrir um 8 árum .
Seljandinn á Ebay skrifaði í svari að Zakow hefði sagt eigandanum að hann sæi leifar höfundarmerkingar Þórarins .
Aðra staðfestingu var ekki hægt að fá á þeirri undirskrift en orð löngu látins manns , en seljandinn fór ekki ofan af því að verkið væri sannarlega ekta .
Spurður út í eigendasögu gat hann ekki gefið upp nein nöfn nema að eigandinn hefði keypt verkið af skólakennara á Íslandi en gat ekki gefið upp frekari nöfn eða upplýsingar um þau kaup .
Frekari spurningum Sunnudagsblaðsins var ekki svarað af seljanda en verkið er enn til sölu á Ebay .
Eftir fyrirspurnirnar var upplýsingum sem birtast á Ebay breytt lítillega , það er að segja , ekki var lengur fullyrt að verkið væri merkt höfundi heldur settur sá fyrirvari að látinn forvörður hefði sagt umbjóðandanum að hann hefði séð ummerki undirskriftar , sem væri þá falin undir rammanum .
" Fólk á auðvitað alls ekki að kaupa verðmæt listaverk á internetinu en þar sem eigandinn virðist ekki ætla að tékka á undirskriftinni með nokkrum einasta hætti er þetta afar hæpið og lélegri fagmennska fyrirfinnst varla .
Þrátt fyrir að sannreyna ekkert biður hann samt um þessa upphæð , " segir Ólafur Ingi og kallar þetta " bull frá upphafi til enda " .
Fjölmörg listaverkafölsunarmál hafa komið upp vegna sölu á Ebay í gegnum tíðina og hefur reynst erfitt að endurkalla slík kaup og fá endurgreitt enda hafa þá kaupendur verið grænir og keypt verkið án þess að sannreyna uppruna þess .
Á vefnum hafa verið auglýst fölsuð verk eftir Picasso , Chagall og fleiri .
Dómsmál hafa einnig komið upp um fölsuð húsgögn , snyrtivörur og fleira en auðveldara er að sannreyna slíka fölsun en listaverkafölsun .
Heimilið Þrátt fyrir að Clairol-fótanuddtækið sé ekki íslensk framleiðsla er ekki hægt að sleppa því að nefna að þetta geysivinsæla heimilistæki , sem Íslendingar tóku ástfóstri við á níunda áratugnum , fæst á Ebay .
Raunar eru heil 15 stykki þar auglýst til sölu , það ódýrasta er auglýst á 1.000 kr. og það dýrasta er á um 5.000 kr. Reyndar nota margir Íslendingar þetta tæki enn og þykir það til dæmis gott við fótaóeirð .
Skeiðar Guðlaugs A. Magnússonar með mynstrinu sem ber heitið Kaktus eru einar dýrustu íslensku skeiðarnar sem fást á Ebay en þar er þó nokkurt úrval af borðbúnaði , skeiðum og hnífapörum .
Mynstrið hannaði Guðlaugur árið 1936 ásamt Karli Guðmyndssyni tréskurðarmeistara .
Hægt er að fá tvær skeiðar saman í setti en á þær eru settar um 25.000 kr. Margt fleira til heimilisins má finna á Ebay .
Meðal annars þennan öskubakka sem Ingólfur Arnarson prýðir en hann er á um 2.000 krónur .
Um átta íslenskir öskubakkar eru boðnir upp á Ebay þessa dagana .
Dýrasti hluturinn sem hefur tengingu við Ísland er gólfmotta úr 100% íslenskri sauðargæru en framleiðslan var í höndum breska hönnunarfyrirtækisins MILABERT og kostar hún um 190.000 kr. Íslenskt prjón á Ebay Á Ebay er ótrúlegt úrval prjónablaða , íslenskra og erlendra , sem geyma íslenskar prjónauppskriftir og myndir sem teknar hafa verið á Íslandi síðustu áratugi og birst á forsíðum og síðum þessara blaða .
Bæði er hægt að kaupa fjölmörg eintök af bandaríska tímaritinu Reynolds sem eru með æðislegar íslenskar " vintage " prjónauppskriftir frá 7. og 8. áratugnum meðal annars og þá eru blöð frá Álafoss Lopa en þessi snið þykja hafa elst mjög vel .
Þá má ekki gleyma íslenskum lopapeysum sem eru þarna til sölu svo hundruðum skiptir , heimatibúnar og verksmiðjuframleiddar , bæði nýjar og gamlar .
Þessi sixtískápa hér til hliðar er sögð vera íslensk og vera frá 8. áratugnum en á Ebay er hún verðlögð á tæpar 10.000 kr. Hernámsteppið er einnig einstakt en seljandinn segir það vera gamalt og einstakan minjagrip um hernámstímabilið á Íslandi .
Teppið kostar um 30.000 kr. Má ekki selja gamla hluti úr landi " Allt sem tengist sölu sem þessari á gömlum munum úr landi er inni á borði hjá okkur .
Við sjáum um að framfylgja lögum sem fjalla um skil menningarverðmæta til annarra landa og að íslenskar menningarminjar séu ekki heldur fluttar úr landi nema með formlegu leyfi , " segir dr. Kristín Huld Sigurðardóttir , forstöðumaður Minjastofnunar Íslands .
Á vef Ebay er jafnan nokkuð af munum sem sagðir eru afar gamlir og nokkrir eru sagðir tengjast Íslandi en seljendur eru þá ýmist erlendir eða íslenskir .
Erfitt getur verið að greina hvort hluturinn er raunverulega gamall eður ei eins og þessi skeifa sem sagt er að sé frá því í kringum 900 og talið sennilegt að hún passi íslenska hestinum en samkvæmt sölusíðunni er seljandinn bandarískur .
Safnstjóri Byggðasafns Skagfirðinga , Sigríður Sigurðardóttir , segir erfitt að meta hve gömul skeifan er og samkvæmt hennar heimildum séu skeifur varla til eldri en frá 11. öld á Norðurlöndum .
" Um þetta er samt erfitt að fullyrða þar sem aldursgreining á járni er ekki svo auðveld .
Þessi tiltekna flatslegna skeifa gæti eins verið frá 18. öld og þeirri 11 .
Eða eldri miðað við Ebay .
Hestajárn eða hestskór , eins og skeifurnar voru kallaðar fyrr á öldum , eru til í mörgum gerðum og götin mismörg og misjafnlega sett á , á hliðar og fram á tá , og ekki hægt að átta sig á aldri þeirra út frá því .
Efnasamsetning rauðans eða járnsins gæti sagt til um hvaðan hún er ættuð , frá hvaða landshluta eða heimshluta , " segir Sigríður .
Kristín Huld segir að það sé fræðilegur möguleiki á að gripir sem bjóðist til sölu á Ebay og sagðir eru tengjast Íslandi séu raunverulega gamlir .
" Þetta gætu verið gripir sem fóru úr landi á 19. öld þegar hingað komu Bretar , Þjóðverjar , Frakkar og Skandinavar og dvöldu hér sem túristar eða við rannsóknir .
Þeir gátu þá keypt sér fornmuni og í þeim tilfellum getum við kannski lítið sagt en ef það er verið að flytja antík úr landi er það annað mál .
Samkvæmt lögum nr. 80/2012 má ekki flytja úr landi menningarminjar sem teljast til þjóðarverðmæta nema með samþykki ráðherra .
Til þjóðarverðmæta teljast hvers konar munir , gripir , myndir , skjöl , handrit og bækur í eigu opinberra stofnana , fyrirtækja , félagasamtaka eða einstaklinga sem hafa sérstaka þýðingu fyrir íslenska þjóðmenningu .
Aðrar innlendar eða erlendar menningarminjar má heldur ekki flytja úr landi , nema formlegt leyfi Minjastofnunar Íslands komi til .
Minjastofnun Íslands er heimilt að koma í veg fyrir flutning menningarminja úr landi , án tillits til aldurs þeirra og verðgildis , ef minjarnar teljast til þjóðarverðmæta eða hafa að öðru leyti sérstakt gildi fyrir íslenska þjóðmenningu .
Stofnunin getur stöðvað flutning þeirra úr landi um stundarsakir meðan leitað er umsagna sérfróðra manna .
" Ef fólk ætlar til dæmis að selja eitthvað á Ebay sem gæti fallið undir þetta þarf það fyrst að hafa samband við okkur .
Einnig þeir sem ætla að selja muni í gegnum uppboðsfyrirtæki eins og Sotheby ' s eða Bruun Rasmussen .
Við vegum þá og metum með viðeigandi söfnum , svo sem Listasafni Íslands , Náttúrugripasafninu , Þjóðskjalasafni , Þjóðminjasafni og svo framvegis , hvort gripurinn sé sérstakur og einstakur fyrir Ísland .
Ef það er þannig má ekki selja hlutinn úr landi .
Um daginn var til dæmis verið að auglýsa til sölu hérlendis róðukross frá miðöldum .
Það má í raun ekki selja neitt úr landi sem er eldra en 100 ára .
" Um málverk og handgerðar myndir gildir þó til dæmis styttri tími en ekki má selja neitt án leyfis úr landi sem er eldra en 50 ára og er ekki í eigu höfunda .
Það sama gildir um ljósmyndir , kvikmyndir og filmur séu þær ekki í eigu höfunda þeirra .
Kristín tekur nokkur dæmi um hvernig fara skuli að með hluti sem finnast eða fólk á og vill koma í verð .
Má þar nefna hluti í kirkjum sem tilheyrðu bændum og voru kannski rifnar .
Hlutirnir fóru þá oft til fjölskyldu bóndans og hafa verið í eigu fjölskyldunnar síðan .
Ef afkomendur myndu vilja selja gripi yrði fyrst að bjóða Þjóðminjasafninu þá til kaups .
" Allt sem fundist hefur í jörðu eftir árið 1907 , þegar fyrstu minjalögin voru sett , er hins vegar eign íslenska ríkisins og það á allt að fara inn á safn án endurgjalds og á það þá til dæmis við um hluti sem fólk finnur með málmleitartækjum .
Í lögum er þó kveðið á um að þeir sem finna gripi úr gulli eða silfri á víðavangi fá greitt fyrir fundinn .
Það skal þó tekið sérstaklega fram að engir aðrir en fornleifafræðingar mega grafa eftir fornleifum .
Það sem hefur verið ofanjarðar , bækur , málverk , þjóðbúninga má svo ekki flytja úr landi nema tala við okkur ef hlutirnir hafa náð þeim aldri sem kveðið er á um í lögum um menningarminjar .
" 