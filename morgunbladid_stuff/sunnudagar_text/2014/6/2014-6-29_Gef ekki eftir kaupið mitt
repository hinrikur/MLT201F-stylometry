Það er bjart , brosið hennar Fríðu Björnsdóttur blaðamanns , þegar hún býður mér inn á heimili sitt í Þorlákshöfn .
Fríða er elsti starfandi kvenblaðamaðurinn á Íslandi .
Þegar inn er komið sýnir hún mér nýútkomið blað Kvenfélags Þorlákshafnar , Fregnir , sem hún skrifaði greinar í og bjó til útgáfu .
Guðrún Guðlaugsdóttir gudrunsg@gmail.com Eftir að hafa skoðað blaðið Fregnir spyr ég Fríðu Björnsdóttur hvers vegna hún hafi valið sér blaðamennsku sem starfsvettvang .
Slíkt val lá ekki beint við árið 1958 , þegar Fríða var nýútskrifaður stúdent frá Menntaskólanum í Reykjavík .
" Ég ákvað að sækja um styrk hjá Íslensk-ameríska félaginu sem hafði þá milligöngu um styrki til háskólanáms í Bandaríkjunum .
Mér var sagt að mestar líkur væru á að fá styrkinn ef sótt væri um nám í blaðamennsku .
Bandaríkjamönnum þætti fínt að fá fólk í blaðamennskunám .
Þá myndi það dreifa boðskapnum þegar heim kæmi , " segir Fríða .
Hafðirðu fengist eitthvað við skriftir áður ? " Nei , aldrei .
Ég er ekki " litterer " – hef ekki verið og verð ekki úr þessu .
Í fjölskyldu minni er fólk mikið fyrir ljóð , les og yrkir .
En ég gat ekki einu sinni lært vísur í skóla og var léleg í ritgerð .
Ekki mín sterka hlið .
Ég fór í blaðamennskunám í háskólanum í Arkansas – " there is no way but up " sögðu Bandaríkjamenn í gamla daga um þetta ríki .
Það var allt í lagi að vera þarna , en þetta var ekkert líkt því sem er í skólum í dag .
Við máttum ekki fara út eftir klukkan hálftíu á kvöldin – nema á laugardögum , þá máttum við vera úti til ellefu .
Við vorum í heimavist , konur og karlar sér .
Svertingjastúlkurnar urðu að vera í öðru húsi .
Ég var eini Íslendingurinn .
Síðan hafa nokkuð margir Íslendingar verið í þessum skóla .
Ári áður en ég kom á staðinn hafði verið við nám þarna stúlka frá Finnlandi .
Hún var svo rosalega sniðug og skemmtileg að menn héldu að ég hlyti að vera eins .
Það hjálpaði mér .
Ég átti eftir að kynnast þessari konu seinna , við höfðum haft sama umsjónarkennara í skólanum .
Hann sagði mér frá henni og henni frá mér .
Ég hitti hana svo þegar hún kom til Íslands löngu síðar , það urðu fagnaðarfundir og við höfum haldið sambandi síðan .
" Hvernig varstu í ensku þegar þú fórst út ? " Ég var svona sæmileg .
Hafði unnið tvö sumur á símanum suður á Keflavíkurflugvelli .
Áður hafði ég verið fimm sumur í Hampiðjunni og eitt hjá Póstinum .
Systir vinkonu minnar vann á Vellinum , hún útvegaði mér þar vinnu .
Með mér á skrifstofunni unnu hermenn og ég spjallaði auðvitað við þá .
Ég varð að svara ef yrt var á mig .
Eitt verkefna minna var að skrifa upplýsingar á spjöld sem símastúlkurnar notuðu svo þegar spurt var um viðkomandi .
Í þessari spjaldskrá voru æði margar prentvillur og leiðréttingar , því ég var ekki góð í vélritun .
Ég var í Kvennaskólanum og tók landspróf þaðan .
Vélritun var ekki kennd þar fyrr en í fjórða bekk .
Ég og vinkona mín fórum því í Námsflokkana , þar lærði ég fingrasetningu og blindskrift .
Ég lauk ekki námi við blaðamannaháskólann , styrkurinn var bara fyrir eitt ár .
Ég sótti um framhaldsnám en fólkinu mínu fannst að ég ætti að koma heim .
Það var hrætt um að ég kæmi aldrei til baka ef ég héldi áfram .
Ég hefði þurft að vera ári lengur til að klára .
Tókst að selja greinina sína Ég fékk að ráða hvaða fög ég stundaði í skólanum .
Ég tók greinaskrif , fréttaskrif og sögu blaðamennskunnar .
Líka tók ég ljósmyndun já og spænsku .
Við tókum myndir , gerðum myndaseríur og ég lærði líka að framkalla og kópíera .
Þetta kom mér að miklu gagni síðar .
" Voruð þið í tengslum við einhvern fjölmiðil þarna úti ? " Nei , en hins vegar áttum við að reyna að selja eina grein .
Ég skrifaði grein um páska og föstu á Íslandi og gat selt þá grein fyrir sjö dollara í eitt blað og fyrir fimmtán dollara í annað .
Það eru auðvitað þúsundir blaða í Ameríku .
Í fimmtándollarablaðinu var gert meira úr greininni .
Skólasystir mín skrifaði um mig í ramma og mynd af mér fylgdi með .
Stelpan , sem ég var með í herbergi , varð mikil vinkona mín .
Hún var kirkjurækin og vildi fá mig í morgunmessur um helgar .
Það var ekki minn stíll að vakna snemma á morgnana til að fara í kirkju .
Hins vegar fylgdi ég henni alltaf síðdegis á sunnudögum í eftirmiðdagsmessu , því þar fengum við mat fyrir mjög lítinn pening .
Við fengum hádegismat á heimavistinni á sunnudögum , en urðum að kaupa okkur kvöldmat .
Átti eiginlega þrjár mömmur Ég var alls úti í Bandaríkjunum í fjórtán mánuði því um sumarið vann ég í Glacier National Park í Montana .
Maður gat ekki hringt heim , því það var svo dýrt , en ég var dugleg að skrifa og póstsamgöngurnar voru góðar ; bréfin flugu á milli eins og ekkert væri .
Ég á fullan kassa af bréfum frá sjálfri mér , sem ég skrifaði heim .
Ég átti eiginlega þrjár mömmur : Móður mína Halldóru Andrésdóttur , stjúpu mína Sigríði Pétursdóttur og Ósk föðursystur mína , – sem ég ólst lengst af upp hjá .
Pabbi dó 1950 .
Ég skrifaði þeim þannig að ég byrjaði á einni , hélt áfram til þeirrar næstu og endaði á þeirri þriðju .
Svo hringdu þær hver í aðra og lásu upp bréfin .
Ég á bréfin sem þær fengu mamma og Ósk en bréfin til Sigríðar eru glötuð .
Ég á vinkonu sem búsett er í Skotlandi , við vorum í tíðu bréfasambandi meðan ég var í háskólanum .
Hún losaði sig við dót fyrir skömmu .
Ég rak upp neyðaróp og sagði við hana : " Ekki henda bréfunum mínum , viltu heldur senda mér þau .
" Sem hún gerði .
Einhvern tímann ætla ég að kortleggja gegnum þessi bréf hvað ég gerði á þessu tímabili .
Ég man eftir tveimur ferðalögum .
Ég fór til vinkonu minnar í Flórída um jólin , það var æðislegt .
Ég fór í bíl með fjórum strákum sem höfðu auglýst eftir samferðamönnum .
Ég ákvað að fara og hringdi .
Ég mátti ekki fara nema fá leyfi héðan að heiman .
En það hefði tekið alltof langan tíma , svo ég sagðist bara ætla að fara .
Úr því fólkið mitt hefði leyft mér að fara til Arkansas myndi það leyfa mér að fara í þessa ferð .
Þetta var ekki vel séð hjá skólayfirvöldum .
En ferðin var fín .
Strákarnir keyrðu til skiptis en ég gat bara horft í kringum mig .
Var blaðabarn Þegar ég kom heim til Íslands fór ég að vinna hjá Fulbright-stofnuninni , sem ég hafði fengið ferðastyrk hjá .
Skrifstofan var opin tvisvar í viku , tvo tíma í senn .
Líka var ég í ensku í háskólanum allan þann vetur , og reyndar þann næsta .
Svo kom nú vorið og ég hafði ekki vinnu .
Hersteinn Pálsson var að vísu búinn að ráða mig á Vísi , en honum lenti saman við Gunnar Schram , það er fræg sagan um þegar þeir börðust á Vísi .
Þegar Gunnar náði undirtökunum var allt sem Hersteinn hafði gert núllað út .
Þá réð ég mig hjá Póstinum og vann í frímerkjasölunni í þrjá daga , en hitti svo systur stjúpu minnar .
Henni fannst skelfilegt að manneskja með " alla þessa menntun " sæti á pósthúsinu og væri að selja frímerki .
Hún fór og talaði við Jón Magnússon , fréttastjóra hjá Útvarpinu .
Hann réð mig í sumarafleysingar í fjóra mánuði .
Þetta póstmál hefur ítrekað komið upp í fjölskyldunni þegar rætt er um kjör lífeyrisþega opinberra starfsmanna .
Bróðir minn sagði ekki alls fyrir löngu : " Þér var nær að vera ekki áfram á Póstinum .
" Kannski hefði ég átt að vera það og vera á lífeyri opinberra starfsmanna .
Allir á fréttastofunni voru ofboðslega góðir við mig og skemmtilegir .
Ég minnist Margrétar Indriðadóttur , Stefáns Jónssonar , Hendriks Ottossonar , Högna Torfasonar og Thorolfs Smith .
Ég var svo sem ekki í viðtölum út um allt með upptökutæki eins og nú er , en þurfti að lesa fréttirnar klukkan þrjú og fjögur á daginn .
Guð minn góður , mér verður enn óglatt að hugsa til þess .
Ég var svo stressuð .
Ég var á morgunvaktinni frá tíu til fjögur og þurfti því að lesa hádegisfréttirnar þegar ég lenti á sunnudagsvakt .
Það var ekki gaman .
Jónas Jónasson ætlaði að fara að hjálpa mér , – en ekki batnaði það .
Ég var með svakalegan mikrófónskrekk .
Ég las kannski ekki vitlaust ; ég var bara svo hrædd .
Hitt er annað mál að mín rödd er þannig að hún heyrðist um allt land og miðin , svo er ekki um allar raddir .
Ég hugsa oft um þetta núna þegar Jónas Kristjánsson talar um " blaðabörnin " .
Það getur verið að Jónas hafi aldrei verið blaðabarn , en ég er ansi hrædd um að ég hafi verið það .
Allir þurfa að læra , ekki bara í skólum .
Ég hef aldrei verið ofboðslega hlynnt blaðamennskunámi , vinna á ritstjórn skiptir mestu og að vita eitthvað um samfélagið .
Ég lærði margt í atvinnulífinu og kom frá fjölskyldu sem var úr sveit og ræddi mikið saman , einn var Gestur Guðfinnsson sem lengi vann á Alþýðublaðinu .
Samt vissi ég ekki nógu mikið .
Svo lauk sumarafleysingu .
Þá hringdi Jón Magnússon í Jón Helgason á Tímanum og bað hann að hafa mig í huga ef eitthvað væri laust .
Fljótlega fékk ég vinnu á Tímanum og var líka í enskunáminu þann vetur .
En ég lauk aldrei nema tveimur árum af þremur .
Dóttir mín segir : " My mother is a drop-out .
" Þetta þótti samt heilmikil menntun á þessum tíma .
Mjög fáir höfðu þá lært blaðamennsku 1959 , Margrét Indriðadóttir , Gísli Ástþórsson – ég man ekki hvort það voru margir fleiri .
" Hvernig var á Tímanum ? " Mjög gott , ég var þar nú í tuttugu ár .
Ég taldi mig ekki framsóknarmanneskju .
Ég fór samt í framboð fyrir Framsókn einu sinni , en ég held að ég hafi kosið Sjálfstæðisflokkinn í þeim kosningum ! Einn verðandi þingmaður Framsóknar sá mig á kjörstað , brosti og sagði að okkur myndi nú ganga vel .
Ég skammaðist mín nú svolítið þá .
Á Tímanum unnu milli tíu og tuttugu manns , en blaðið var heldur ekki nema sextán síður að jafnaði .
" Varstu sett í að þýða framhaldssögur ? " Jóhanna Kristjónsdóttir vann við það í lausamennsku lengi vel á þessum tíma .
Ég hef ekki þessa fóbíu fyrir öllu því sem konur voru látnar og höfðu verið látnar gera í blaðamennsku eins og Elín Pálmadóttir , ef ég hef tekið rétt eftir .
Ég er algjörlega á andstæðri skoðun við hana , – sem ekki hefði þýtt framhaldssögur , ekki skrifað mataruppskriftir og aldrei prjónauppskriftir eða álíka .
Það verður bara að vera alls konar efni í blöðum .
Sumt af þessu er kannski þýðingarmeira en annað og er talið gáfulegt .
Vissulega þýddi ég seinna framhaldssögur heima og í aukavinnu .
Ég man að Indriði G. Þorsteinsson , sem varð ritstjóri Tímans , fékk mig til að þýða The Rise and Fall of the Third Reich eftir William L. Shirer .
Ég átti að fá sama kaup og Jóhanna fékk fyrir að þýða sögu sem entist í tvo mánuði eða þar um bil .
En svo kom upp úr kafinu að þessi var í fjórtán .
Eftir mikið japl , jaml og fuður fékk ég fáeina þúsundkalla í viðbót .
" Gaman að rukka Hvenær fórst þú að hafa áhuga á kjaramálum ? " Strax .
Við konurnar á Tímanum fengum þó aldrei lægra kaup en strákarnir eftir því sem ég best veit .
Indriði setti mig í að hafa yfirumsjón með ritstjórninni þegar hann fór til Akureyrar í frí til að skrifa eina af skáldsögum sínum .
Ég fékk engan titil , ég hugsa að hann hafi talið að ég væri sú sem alltaf myndi mæta í vinnuna á réttum tíma og ekki vera horfin af einhverjum dularfullum ástæðum síðdegis .
Þetta átti þó alls ekki við alla .
Indriði var æðislegur , gott að vinna undir hans stjórn .
Ég fór seinna út í að vera umbrotsmaður , eins og það hét í kjarasamningum okkar þá .
Maður teiknaði upp blaðið en Indriði rissaði upp forsíðuna og ákvað hvað þar ætti að vera , umbrotsmaður sá svo um að fréttir og annað skilaði sér og fylgdi blaðinu eftir í prentsmiðjunni .
Jafnframt skrifaði ég fréttir og annað efni .
Auðvitað reyndum við öll á Tímanum að " skúbba " , vera á undan hinum blöðunum með fréttir .
Ég lifði mig inn í starfið .
Þegar kviknaði í hjá Eimskip í Borgartúni sá ég eldinn út um gluggann heima .
Fór í kápu utan yfir nælonnáttkjólinn og niður á blað og skrifaði þannig alla nóttina .
Þessi stétt , umbrotsmennirnir , var á hærra kaupi en óbreyttir blaðamenn .
Þegar Blaðaprent byrjaði vorum við tvö sem unnum tólf tíma vaktir í tvo og þrjá daga , byrjuðum á morgnana og fylgdum blaðinu eftir alveg þangað til það kom út .
Ég var send til Noregs til að sjá hvernig offsetblöð yrðu til .
Tíminn var með hundrað fréttaritara , allt í kringum landið .
Ég hafði oft á minni könnu að hringja í þá og afla frétta , eftir kannski viku var ég komin hringinn .
Sumir fréttaritarar voru naskari en aðrir – Pálmi Eyjólfsson á Hvolsvelli , pabbi Ingibjargar og Ísólfs Pálma , var svaka góður og mikill vinur minn .
Ingimundur á Seyðisfirði var líka frábær .
" Ekki hefur þú alltaf verið að vinna , hvað með einkalífið ? " Ég kynntist Bergsveini Jóhannessyni í Klúbbnum og við giftum okkur 1963 .
Fljótlega keyptum við okkur fokhelda íbúð sem Bergsveinn gat unnið heilmikið í sjálfur , hann er húsasmiður .
Við fluttum samt inn í íbúðina hálfkláraða eins og tíðkaðist í þá daga , fengum að fara í bað hjá mömmu í næsta húsi .
Við bjuggum á Kleppsveginum í fimm ár , þá fluttum við í raðhús við Laugalæk í önnur fimm ár .
Þá keyptum við einbýlishús við Heiðargerði þar sem við bjuggum í 37 ár , eða þar til við fluttum hingað til Þorlákshafnar .
Auðvitað myndu öll hin " grenjandi ljónin " segja að við hefðum grætt á verðbólgunni , það er kannski að vissu leyti rétt .
Hins vegar þurfti maður minni lán þá af því að maður gerði ekkert nema það sem maður hafði ráð á .
Þess vegna þoli ég ekki að hlusta á fólk sem hefur " þurft " að taka lífeyrissjóðslán og getur svo ekki borgað þau .
Við Bergsveinn höfðum verið gift í fimm ár þegar Valur sonur okkar fæddist .
Kristín Halldórsdóttir vann á Tímanum þegar hún eignaðist sitt fyrsta barn og fékk frí í þrjá mánuði og ég fékk það líka , það var þó ekki komið í kjarasamninga .
Þegar ég fór að vinna aftur passaði mamma Val um tíma , yfir veturinn .
Mikilvægt var , að ég byrjaði ekki að vinna fyrr en klukkan hálftvö , en vann svo jafnvel til miðnættis .
Ég gat því verið með barnið til hádegis , mamma passaði til klukkan fimm , þá kom Bergsveinn og tók við .
Þriðja veturinn gat mamma ekki passað lengur .
Bergsveinn átti og rak verkstæði með fjórum öðrum .
Hann hætti að vinna um hádegi til að passa Val .
Þetta þótti þó skrítið og var ekki vinsælt hjá samstarfsmönnum hans þótt hann fengi að sjálfsögðu bara borgaða þá tíma sem hann vann .
Þannig gekk þetta til vors .
Þá fór ég enn einu sinni í Tjarnarborg til Elínar Torfadóttur og bað um pláss fyrir Val .
Það fékkst ekki fyrr en ég hringdi og sagði henni að þetta væri hræðilegt , maðurinn minn gæti ekki unnið af því hann þyrfti að vera heima og passa .
Daginn eftir komst Valur á leikskóla í fjóra tíma .
Ég sagði einu sinni á fundi kvenblaðamanna að mér hefði þótt best af öllu að þá máttu börn ekki vera á leikskóla nema hálfan daginn .
Ég er enn sömu skoðunar , lít á það sem illa meðferð á börnum að hafa þau á barnaheimilum stundum frá hálfátta á morgnana til hálfsex á kvöldin .
Tíu árum síðar eignuðumst við dótturina Völu Ósk .
Þá var ég búin að vera einn vetur í Kanada og farin að vinna á Heimilistímanum .
Ég vildi fá kauphækkun en Kristinn Finnbogason sagði þvert nei .
Þá sagði ég : " Ókei , þá vinn ég þetta heima þegar mér hentar .
" Ég fór svo niður á blað einn dag í viku og þá tók Bergsveinn frí til að passa .
Vala Ósk fylgdi mér oft í viðtöl og á fundi , sem hefur trúlega verið henni erfitt .
Einu sinni sagði hún , eftir fund hjá Blaðamannafélaginu : " Mamma , hvenær má ég tala á fundum ? " Hvenær fórstu að vinna hjá Blaðamannafélagi Íslands ? " Ég hætti á Tímanum 1981 til þess að geta farið að vinna þar í 25 prósent starfi .
Ég er stjórnsöm , þess vegna hentaði þetta starf mér vel .
Líklega er ég svo frek að ég vil ekki láta aðra stjórna mér .
Kannski fór ég í fast starf hjá félaginu af því ég þorði ekki að láta neinn annan passa aurana eftir að ég var búin að rukka blöðin og ná peningunum inn .
Iðulega fór ég og settist niður með gjaldkerum og samdi með þeim skýrslur yfir greiðslurnar .
Oft fékk maður svo ávísanir marga mánuði fram í tímann sem fóru í bankann á ákveðnum dögum .
Stundum var svo hringt og sagt að ekki væri til fyrir einhverri ávísuninni .
Þá geymdi ég hana þar til betur stóð á .
Mér fannst gaman að rukka og finnst það ennþá .
Alltaf sparsöm Ég var alltaf sparsöm fyrir hönd félagsins .
Sigtryggur Sigtryggsson , kollegi minn á Morgunblaðinu , sat með mér og fleirum í samninganefnd BÍ og segir enn söguna af því þegar nefndin fór fyrst út að borða saman á kostnað félagsins að hluta til .
Áður varð hver að sjá um sig í mat .
Í þetta fyrsta skipti vorum við á skrifstofu Haraldar Sveinssonar á Morgunblaðinu .
Svo kom hádegi .
Framkvæmdastjórarnir fór út á Naust að borða en við hin fórum á Fjarkann í Austurstræti .
Ég ákvað að borga hamborgarana en sjálfir urðu menn að borga frönsku kartöflurnar og kókið .
Mér fannst þetta rausnarlegt – það finnst Sigtryggi ekki .
Lengi vel voru félagsmenn ekki nema um tvö hundruð .
Ég þekkti þá flesta og hafði unnið með mörgum .
Mjög margir höfðu viðkomu á Tímanum og sumum kynntist ég eftir að ég fór að vinna í lausamennsku meðfram starfinu hjá BÍ .
Ég fékk alltaf nóg verkefni en lengst vann ég við Hús og híbýli .
Um tíma var ég í föstu starfi hjá útgáfu sem gekk ekki of vel , þótt ekki væri komið hrun .
Farið var fram á að blaðamennirnir lækkuðu í launum .
Sagt var við þá : " Annaðhvort lækkum við launin eða þú ferð .
" Einn og einn fór inn í einu .
Ég var síðust inn , þetta gerðist 20. desember .
Ég sagði við þann sem við okkur ræddi : " Ég gef ekki eftir kaupið mitt .
" Hann svaraði : " Þá verður þú að fara .
" Ég sagði : " Ég er búin að vera í samninganefnd Bí frá 1974 að semja um kaup blaðamanna .
Kemur ekki til greina að lækka það og vinna undir taxta .
" Maðurinn byrjaði að skrifa uppsagnarbréfið en sagði svo : " Ég sendi þér bréfið fyrir jól .
" Fjölskyldan beið svo eftir bréfinu yfir jólasteikinni , milli jóla og nýárs og framyfir áramót .
En ekki kom það og er ekki komið enn .
Ég var sú eina sem fékk kaupið óskert .
" Hvernig finnst þér staðan vera núna ? " Ef staðan er ekki ásættanleg er engum um að kenna nema fólkinu sjálfu .
Konur voru lengi vel um fjórðungur blaðamanna , þannig var það þegar ég hætti hjá BÍ 1999 .
Ég held að þær séu ekki miklu fleiri nú .
Ég held að þetta hafi verið og sé svona af því að konur hafi ekki úthald , kvöldvinnan er erfið fyrir fjölskyldulífið .
Fyrstu árin sem ég var í blaðamennsku var enginn ákveðinn vinnutími .
Við unnum bara meðan þurfti .
Svo var samið um 48 stunda vinnuviku en yfirvinna ekki greidd .
Síðan var hún borguð í fríi .
Þá voru þeir sem unnu mest svo mikið í burtu að aðrir urðu að vinna meira .
Þetta gekk ekki upp og samið var um yfirvinnukaup .
Framan af voru menn yfirleitt ekki yfirborgaðir nema á Morgunblaðinu , þar var sagt að þeir fengju tíu þúsund krónum meira á mánuði en við hin .
Lengi vel stóð jólabónusgreiðslan hjá Mogganum svo í vegi fyrir að hægt væri að semja um líkan bónus fyrir okkur hin enda hefði hann þá lækkað Moggagreiðslurnar .
Mig langaði lengi til að fá vinnu á Morgunblaðinu , sótti aldrei um og var ekki boðin vinna .
Eftir 46 ára starf í blaðamennsku fór ég að skrifa í lausamennsku í Daglegt líf hjá Morgunblaðinu .
Þá rættist draumurinn loksins .
Mér fannst æðislega gaman að vinna fyrir Hús og híbýli og margt þannig efni vann ég fyrir Moggann .
Annars finnst mér fólk skemmtilegt og því nokkuð sama um hvað ég tala við það .
" 