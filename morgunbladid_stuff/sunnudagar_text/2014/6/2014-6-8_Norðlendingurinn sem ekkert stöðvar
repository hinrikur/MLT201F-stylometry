Jóhann Helgi Hannesson er lærður húsasmiður frá Verkmenntaskólanum á Akureyri og hefur unnið sem smiður síðastliðin þrjú ár auk þess að spila með meistaraflokki Þórs í knattspyrnu .
Hann fékk snemma áhuga á fótbolta en hann var einungis fjögurra ára þegar hann fór að mæta á æfingar með bróður sínum og hefur æft og spilað alla tíð síðan .
Hann spilaði sinn fyrsta meistaraflokksleik árið 2007 , þá aðeins 17 ára gamall .
Í sumar starfar Jóhann í íþróttamiðstöðinni á Þelamörk sem sundlaugarvörður og því aldrei langt frá íþrótta- og tómstundastarfi .
Í vetur stefnir hann svo að því að vera í smíðinni .
Jóhann Helgi er harður í horn að taka eins og flest heljarmenni að norðan en í síðasta leik Þórs í Pepsídeildinni gegn ÍBV fékk hann takkana á skóm markmanns ÍBV í síðuna svo sá á .
Hann lét það ekkert á sig fá og tryggði ásamt liðsfélögum sínum stig úr leiknum .
Gælunafn : Jói .
Íþróttagrein : Knattspyrna .
Hversu oft æfir þú á viku ? Það er í rauninni misjafnt ; sex til níu sinnum í viku , fer svolítið eftir leikjaálagi á sumrin .
Hver er lykillinn að góðum árangri ? Setja sér raunhæf markmið og hafa gaman af því sem maður er að gera auk þess að skipuleggja sig vel .
Hvernig er best að koma sér af stað ? Vera harður við sjálfan sig og koma æfingunum inn í daglega rútínu .
Hvað ráðleggurðu fólki sem vill hreyfa sig meira ? Finna sér eitthvað sem það hefur gaman af , hvort sem það er ræktin , sund , hlaup o.s.frv. Hvernig heldurðu þér í formi þegar þú ferð í frí ? Þegar æfingarnar í boltanum minnka fer ég í ræktina að lyfta .
Ertu almennt meðvitaður um mataræðið ? Ég get í raun borðað hvað sem er en ég kannski borðaði heldur lítið þangað til ég kynntist kærustunni minni sem tók mataræðið mitt alveg í gegn og hjálpar mér mikið .
Hvað borðarðu til að halda þér í formi ? Ég borða mikið kjöt og fisk , ég leyfi mér í rauninni að borða allt , vel af próteini og ég passa að borða nógu margar hitaeiningar til að líkaminn fari ekki að ganga á vöðvana .
Hvaða óhollusta freistar þín ? Í raun ekkert því ég er ótrúlega heppinn með það að ég get borðað það sem mig langar í en ég breytist ekkert .
Hvað ráðleggurðu fólki sem vill bæta mataræðið ? Skrifa matardagbók og sjá svart á hvítu hvað er hægt að bæta .
Það er samt mikilvægt að leyfa sér allavega einu sinni í viku að detta í smáóhollustu því annars gefst maður upp .
Hvaða gildi hefur hreyfing fyrir þig ? Ég hef hreyft mig mikið alla daga frá því ég man eftir mér , hvort sem það var úti að leika mér eða æfingar nú til dags , ég gæti ekki ímyndað mér að hætta allt í einu að hreyfa mig daglega .
Hvað eru algeng mistök hjá fólki við æfingar ? Að halda að þetta verði auðvelt , það tekur tíma að byggja upp þol og fólk á það til að setja sér óraunhæf markmið sem verður til þess að það gefst upp í stað þess að gefa þessu tíma .
Hverjar eru fyrirmyndir þínar ? Ég elska að horfa á Wayne Rooney spila , ástríðan skín í gegn og hann gefst aldrei upp .
Á Íslandi var það Hlynur Birgisson eða Kóngurinn eins og hann er kallaður í Þorpinu .
Maðurinn spilaði til fertugs og varð bara betri eftir því sem hárið þynntist .
