Norðmaðurinn Alf Ragnar Nielssen er prófessor í sögu fyrri alda við Háskólann í Bodø , hefur skrifað margar bækur og fjölda greina um sögu Noregs á miðöldum og er einn af ritstjórum og aðalhöfundum fyrsta bindis fjölbindaverks um norska fiskveiðisögu sem kemur út nú í sumar .
Hann er höfundur bókarinnar Landnámsmenn úr landnorðri þar sem hann varpar hann nýju ljósi á landnámssöguna .
Bókin kom út í Noregi árið 2012 og kemur út hér á landi í þýðingu Jóns Þ. Þór sagnfræðings .
" Ég vann að þessari bók árum saman og kom oft til Íslands til að kynna mér landið og sögu þess .
Tilgangur bókarinnar er að bæta við þekkingu manna á landnámssögunni , " segir Alf Ragnar .
" Sú saga eins og hún er venjulega sögð er á þá leið að landnámsmennirnir hafi svo að segja allir komið frá Vestur-Noregi , en það virðist hafa gleymst að hópur kom einnig frá Norður-Noregi .
Ég sýni í þessari bók það sem áður hefur farið framhjá fræðimönnum , sem er hinn mikilvægi þáttur norskra Norðlendinga í landnáminu .
Ég er þannig að reyna að stuðla að því að þessi þáttur í landnámssögunni öðlist þann sess sem honum ber .
Í bókinni segi ég frá uppruna þessara landnámsmanna , hvaðan þeir komu í Noregi , hvað réði því að þeir fluttust frá Norður-Noregi og hvar þeir settust að á Íslandi .
Ég hef sjálfur heimsótt svo að segja alla staði á Íslandi sem eru samkvæmt heimildum landnámsjarðir fólks úr Norður-Noregi og ljósmyndað og þær myndir eru í bókinni .
" Í rannsóknum sínum studdist Alf Ragnar við frásagnir Landnámu og Íslendinga sagna .
" Ákveðinn heimildarvandi fylgir alltaf rannsóknum á víkingaöldinni því flestar skriflegar heimildir voru skráðar mörgum öldum eftir að atburðir gerðust .
En svo eru til aðrar mikilvægar heimildir eins og niðurstöður fornleifarannsókna og í bókinni geri ég grein fyrir nýlegum rannsóknum á því sviði , " segir hann .
" Í verki mínu styðst ég mjög við Landnámabók og mér reiknast til að 135 landnámsmenn hafi komið frá Noregi , þar af tveir þriðju frá Vestur-Noregi og þriðjungur frá Norður-Noregi .
Þar sem lífsskilyrði í Norður-Noregi og á Íslandi voru mjög svipuð hefur verið fremur auðvelt fyrir fólk þaðan að aðlagast nýjum heimkynnum .
Í fyrri hluta bókarinnar fjalla ég um umfang og eðli þessara fólksflutninga .
Í síðari hluta bókarinnar fjalla ég um landnámsmennina úr Norður-Noregi og fjölskyldur þeirra , eins og þeir eru kynntir til sögu í Landnámu og Íslendinga sögum , og skipti efninu eftir landshlutum .
Þannig er ég að kortleggja landnámsmennina .
Ég fylgi 37 landnámsmönnum og fjölskyldum þeirra sem dreifðu sér um Ísland , en fáir settust þó að á Austfjörðum .
Það er síðan áhugavert að greina má samískan uppruna eða tengsl við Sama hjá átta fjölskyldum landnámsmanna .
Einn landnámsmanna sem ég segi frá er Ólafur tvennumbrúni sem kom frá Lófót og settist að á Ólafsvöllum .
Fornleifafræðingar sem sáu um uppgröft höfðingjasetursins Borgar á Lófót báðu mig á sínum tíma að rannsaka heimildir um staðinn til að kanna hvort þekktur höfðingi sem sagt er frá í íslenskum fornritum gæti tengst staðnum .
Í Landnámabók fann ég Ólaf sem fór frá Lófót til Íslands .
Hann var ekki mjög þekktur í Noregi en hefur nú fengið veglegt pláss á víkingasafninu í Lófót .
Eftir að bók mín kom út í Noregi er nokkuð um að Norðmenn komi til Ísland og fari í fótspor forfeðra sínna , landnámsmannanna , og noti bók mína sem leiðarvísi .
" 