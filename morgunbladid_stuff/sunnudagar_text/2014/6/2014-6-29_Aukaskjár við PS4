Meðal nýjunga í PS4 er að hægt er að nota PlayStation Vita-leikjatölvuna , PS Vita , sem aukahlut við tölvuna .
PS Vita er fyrirtaks leikjatölva í sjálfu sér , tók við af PSP fyrir tveimur árum eða þar um bil , en ný gerð hennar mun væntanleg í sumar eða síðsumars .
Ég hef ekki komist í nýju gerðina , en sú eldri , sem flestir eiga væntanlega , er 83,5x182x18,6 mm að stærð og 260 g að þyngd .
Wikipedia heldur því fram að nýja týpan sé 20% þynnri og 15% léttari og rafhlaðan endist klukkutíma lengur , en það er líka búið að skipta um skjágerð , LCD-skjár tekur við af OLED , þó skjárinn sé jafn stór , 5 " .
Einnig er á tölvunni hefðbundið micro USB tengi í stað Sony-tengisins og minni í henni er 1 GB , en 512 í eldri týpunni .
Hægt er að tengja PS Vita við PS4 og nota þá sem aukaskjá , til að mynda mætti vera með kort af vígvelli eða aðrar upplýsingar sem gott er að hafa við höndina , en líka er hægt að horfa á leik í henni og meira að segja má spila leiki í gegnum hana með því að nota Remote Play yfir þráðlaust net , reyndar alla leiki , því það er eitt af skilyrðum sem leikjahönnuðir verða að uppfylla .
Þeir sem ekki hafa aðgang að PS Vita geta sótt sér smáforrit fyrir snjalltæki , PlayStation App fyrir iOS eða Android , og breytt tækinu í aukaskjá fyrir PS4 .
Þá er hægt að sjá kort eða stöðuupplýsingar líkt og PS Vita , kaupa leiki sem tölvan sækir svo sjálf og horfa á myndskeið úr leikjum .
Ekki er þó hægt að spila leiki í gegnum forritið líkt og með PS Vita .
