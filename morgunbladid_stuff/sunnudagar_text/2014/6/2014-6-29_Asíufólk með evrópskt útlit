Ljóshært og bláeygt fólk er algengt á Norðurlöndunum en þessi útlitseinkenni verða yfirleitt sjaldgæfari þegar sunnar dregur í Evrópu .
Norrænu einkennin eru að sjálfsögðu algeng hjá afkomendum norrænna þjóða í Ameríku og víðar í heiminum .
En hvað veldur því að í afskekktum dölum í Afganistan , Pakistan og sums staðar í norðanverðu Indlandi eru til þjóðarbrot og ættbálkar sem að jafnaði líkjast mjög Skandinövum í útliti ? Eins og sést á myndunum er ekki um ýkjur að ræða .
Málvísindamenn og aðrir fræðimenn hafa reyndar lengi vitað að flest tungumál í Evrópu og á Indlandi , í Pakistan , Afganistan og Íran eiga sér sameiginlega rót .
Þau eru þess vegna kölluð indó-evrópsk , eitt þeirra er íslenska .
Ef menn vilja sannfærast er nóg að benda á orð eins og brater ( bróðir ) og mater ( móðir ) í forna málinu á Indlandi , sanskrít .
Einhvern tíma hefur verið til þjóð sem talaði sjálft upprunamálið sem smám saman hefur skipst í margar greinar .
Nú hallast flestir að því að þessi þjóð hafi fyrir mörg þúsund árum búið í sunnanverðu Rússlandi eða Úkraínu .
Hópar frá svæðinu , hvar sem það nú nákvæmlega var , fóru á árunum 7000 til 5000 fyrir Krists burð á flakk , sumir vestur á bóginn til Suður- og Vestur-Evrópu þar sem þeir urðu nær allsráðandi .
En aðrir ráfuðu til austurs og svo fór að lokum að þeir lögðu undir sig áðurnefnd lönd í Asíu .
Á þeim óralanga tíma sem liðinn er síðan einn hópanna , Aríar , ( nafnið Íran er dregið af þjóðaheitinu ) lagði undir sig Indland og nálæg svæði um og eftir 1500 fyrir Kr. hafa þeir að mestu runnið saman við fjölmennari , innfæddar þjóðir á Indlandi .
Fólk í nyrsta hluta landsins er þó almennt nokkuð ljósara á hörund og fullyrt er að valdastéttin sé einnig ljósari en aðrar stéttir .
Afkomendur Aríanna ? Ef til vill .
Nasistar , sem munu hafa misskilið flest sem vísindamenn sögðu um þessi mál , hafa komið hálfgerðu óorði á þessa löngu dauðu Aría með kynþáttaofstæki sínu og fjöldamorðum .
En ekki má gleyma að mikið er um að efnaðir Indverjar , einkum konur , noti ýmis nýtísku efni og meðul til að lýsa hörund sitt og falla þannig betur inn í gömlu valdastéttina .
Hátterni sem ekki er mikið rætt en sést vel á auglýsingum í indverskum fjölmiðlum og sölutölum , segja heimildarmenn .
Ljósa hörundið er oft tilbúið , eins og litað hár og sumir forðast líka sólina ! Margar skýringar hafa komið fram á því að ljósa yfirlitið hefur haldist í afskekktum dölum Kalash-fólksins og víðar en ekki " drukknað " í hafi dekkri þjóða .
Menn hafa m.a. velt upp þeirri hugmynd að einhvers konar náttúruval sé á ferðinni , eitthvað í umhverfinu hafi gert ljósa útlitið hagkvæmt .
Einnig er vitað að Kalash-menn forðuðust lengi að taka sér maka utan þjóðarinnar .
Erfðafræðin til hjálpar En nú geta erfðafræðingar reiknað út hvenær þessi evrópsk-norrænu útlitseinkenni hafa borist á svæðið , svona hér um bil .
Fram kemur í grein í The New York Times að breskir og þýskir vísindamenn hafi gert litningarannsóknir sem sýna fram á að einhvern tíma á árunum 990 til 210 fyrir Krists burð hafi ljósa útlitið borist í þessa dali .
Eitt þekktasta dæmið um þjóðarbrot af þessu tagi sem hugsanlega halda enn evrópsku útliti eru Kalash-menn , sem búa í Hindu Kush á mörkum Pakistans og Afganistans .
Þeir eru nú aðeins um sex þúsund .
En auk þess að vera margir með evrópskt útlit hafa þeir að miklu leyti haldið fast í eigin tungu , menningu og fjölgyðistrú á svæði þar sem íslam er ríkjandi .
Upprunaleg tunga þeirra tilheyrir svonefndum dardískum málum en þau eru indóevrópsk .
Kalash-menn eru flestir bláfátækir og lifa í fjalllendi þar sem þeir rækta geitur .
En bendir eitthvað í arfsögnum þeirra til tengsla við Evrópu ? Fram kemur í grein í Aftenposten að til sé saga á máli þeirra sem minni mjög á söguna af því þegar Ása-Þór gisti hjá fátækum bónda .
Um kvöldið slátraði Þór höfrunum sem hann notaði til að draga vagninn sinn en Þór gat ávallt vakið þá aftur frá dauðum .
Sonur bóndans , Þjálfi , óhlýðnaðist hins vegar Þór , braut bein úr hafri til að sjúga merginn og haltraði því hafurinn þegar hann reis upp .
Þór refsaði fjölskyldunni , tók Þjálfa og systur hans Röskvu í sína þjónustu um alla eilífð .
Saga sem er nauðalík þessari goðsögn er til hjá Kalash-þjóðinni og öðrum sem tala dardísk mál .
Ekki er útilokað að hún hafi lifað með kynslóðunum allar þessar árþúsundir .
En auðvitað er líka hugsanlegt að hún hafi fyrir tilviljun borist miklu síðar með ferðamönnum .
Margir Kalash-menn og fleiri þjóðir , skyldar þeim , fullyrða að þær séu afkomendur hermanna Grikkjans Alexanders mikla sem lagði undir sig nær öll Mið-Austurlönd , Íran og Afganistan áður en hann reyndi árangurslaust að leggja undir sig Indland .
Hann dó ungur árið 323 f. Kr. Erfðafræðingar hafa ekki fundið traustar vísbendingar um þessi tengsl .
Einnig er bent á að ljóst hár og blá augu séu sjaldgæf meðal Grikkja .
Þótt þessi arfsögn sé skemmtileg er talið líklegra að evrópsku einkennin séu mun eldri .
