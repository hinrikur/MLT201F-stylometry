Ein eftirsóttasta klassíska hljómsveit samtímans , Mahler Chamber Orchestra ( MCO ) , kemur fram á Midsummer Music Festival í Hörpu 15. júní næstkomandi .
Er það fagnaðarefni fyrir tónlistarunnendur , því þessi vandaða hljómsveit er á ferðalagi í 150 til 200 daga á ári hverju og kemur fram í helstu tónleikahúsum , þar sem gagnrýnendur ausa hana lofi fyrir ferska og skýra túlkun á samtímatónlist sem eldri klassískum verkum .
Rúmlega þrjátíu hljóðfæraleikarar koma hingað til lands og leika undir stjórn hins athyglisverða finnska fiðluleikara Pekka Kuusist .
Og efnisskráin er í anda Midsummer Music-hátíðarinnar , nýtt og gamalt í bland : fiðlukonsert eftir Johann Sebastian Bach , " Shaker Loops " eftir John Adams og þrjú verk eftir einn helsta meistara mínimalismans , Steve Reich .
MCO var stofnuð árið 1997 af hópi tónlistarfólks sem var þá vart orðið tvítugt en þau voru öll fyrrverandi meðlimir einnar bestu ungmennahljómsveitar heimsins , Gustav Mahler Youth Orchestra .
Þau kusu að kenna sig áfram við Mahler og bættu við " kammerhljómsveit " ; gagnrýnendur benda þó iðulega á að hljómsveitin sé mun stærri en hefðbundin kammerhljómsveit og í raun er það sinfóníetta sem hingað kemur en kjarna sveitarinnar skipa um 45 manns , flestir á aldrinum 35 ára til fertugs .
Allt frá stofnun vann MCO náið með hinum heimskunna hljómsveitarstjóra Claudio Abbado , sem lést í janúar síðastliðnum .
Einnig hafa þau unnið mikið með Daniel Harding , sem var um skeið aðstoðarmaður Abbados , og þá hefur hljómsveitin á undanförnum árum unnið með norska píanóleikaranum Leif Ove Andsnes og flutt alla píanókonserta Beethovens víða um lönd , við einróma lof .
Meðal annarra listamanna sem MCO hefur starfað og hljóðritað með má nefna Esa-Pekka Salonen , Pierre Boulez og Mörthu Argerich .
Alls staðar frábærir dómar Steinunn Birna Ragnarsdóttir fagnar komu MCO til Íslands enda sé um eina bestu og vinsælustu hljómsveit samtímans að ræða .
Hún segir að áður en Abbado lést hafi viðræður um komu hans hingað , með Mozart-hljómsveitinni sem hann leiddi einnig , verið langt komnar .
Af því varð ekki vegna fráfalls meistarans en hún hitti stjórnendur MCO að máli og samningar náðust um að hljómsveitin kæmi hingað í sumar .
" Það er erfitt að finna staðgengla fyrir risa eins og Claudio Abbado og Mozart-hljómsveitina en ef einhverjir standa undir því þá er það Mahler Chamber Orchestra , " segir Steinunn Birna .
" Þau vinna eftir þeirri hugmyndafræði að tónlistin sé tungumál sem allir eiga sameiginlegt og allir eigi að hafa jafnt aðgengi að .
Það getur verið erfitt að lifa eftir þeim ásetningi en það er virðingarvert að sjá hljómsveit á borð við MCO leggja sig í líma við að láta það ganga upp .
Þetta er hljómsveit af hæsta mögulega gæðastaðli og það verður merkisviðburður að heyra hana leika í Hörpu .
Hún fær alls staðar frábæra dóma .
" Miðla tónlist af ástríðu Uppbygging og skipulag MCO er um margt óvenjulegt þegar um svo stóra og virka hljómsveit er að ræða .
Stofnfélagarnir hafa allir jafnan atkvæðisrétt um allar ákvarðanir sem tengjast rekstri og listrænni stefnu og þá hefur hún ekkert fast tónlistarhús sem sveitin getur kallað heimili .
Á skrifstofu hljómsveitarinnar í Berlín eru tíu starfsmenn en félagar hennar búa hins vegar víða um Evrópu og koma saman í " æfingabúðum " og tónleikaferðum , en flest eru þau í slíkum ferðum í yfir 150 daga ár hvert .
" Þetta verður fyrsta heimsókn okkar flestra til Íslands .
Við erum spennt .
Mikið hefur verið rætt um ferðina innan hópsins , " segir franski fiðluleikarinn Geffroy Chied , einn stofnfélaga MCO .
Undir það tekur þýski fiðluleikarinn Henja Semmler þegar blaðamaður ræðir við þau fyrir tónleika í Bergen .
" Já , það er spenningur í hópnum .
Margir vina minna hafa komið til Íslands og sumir voru svo hrifnir að þeir hugleiddu að flytja til landsins ! " segir hún og brosir .
Þegar spurt er hvort lagt hafi verið upp með það við stofnun hljómsveitarinnar að hún myndi ferðast þetta mikið segja þau að markmiðið hafi verið að spila saman og til að geta gert það urðu þau að ferðast .
" Starf hljómsveitarinnar snýst um verkefni , " segir Chied .
" Við komum saman til að ráðast í ákveðin verkefni sem hafa verið vel undirbúin og ferðirnar eru hluti af þeim .
Við förum að heiman og er gert kleift að einbeita okkur á ferðalögum að því sem við gerum best ; ég tel það mikilvægt fyrir hljómsveitina hvað við náum góðri einbeitingu á verkefnin á ferðalögunum .
" Þau segja að á æfingatímabilum starfi þau venjulega sem gestir í tónlistarhúsum , oft til að mynda í Ferrera á Ítalíu þar sem komið hefur fyrir að þau séu tvisvar til þrisvar á ári ; þar þekki þau orðið tónleikasalinn afar vel og áheyrendur .
" Nú förum við að koma þrisvar á ári til Íslands , " segir Semmler hlæjandi .
Þau segja hljómsveitina byggða upp eins og lítið lýðveldi , þar sem allir hafa jafnan atkvæðisrétt og eru mjög samtaka .
Þar fyrir utan hafi listræn markmið haldið hópnum saman í nær tvo áratugi .
" Það er tónlistin sem er mikilvægust ; æfingarnar og tónleikarnir .
Við getum rifist um smáatriði en þegar allt kemur til alls er það ástin á tónlistinni sem heldur okkur saman .
Við viljum miðla þeirri ástríðu og tónverkunum sem við leikum til áheyrenda .
Það er áhrifaríkt og alltaf jafnspennandi , " segir hún .
Chied bætir við : " Ekkert leysir upplifun á tónleikum af hólmi .
Hljóðritanir hafa alltaf verið fyrir mér eins og skuggar eða minningar .
Fólk þarf að heyra og sjá tónlistarmenn , þannig er best að njóta tónlistar .
" Ein skærasta unga stjarnan Finnski fiðluleikarinn Pekka Kuusisto stjórnar Mahler Chamber Orchestra á tónleikunum í Hörpu um næstu helgi og leikur auk þess einleik í öðrum fiðlukonserti J.S .
Bachs .
Þetta er í fyrsta skipti sem Kuusisto starfar með hljómsveitinni en er óhræddur við nýjar leiðir og er ein skærasta unga stjarna klassíska tónlistarheimsins í Norður-Evrópu .
Hann varð fyrstur Finna til að sigra í alþjóðlegu Sibeliusar-fiðlukeppninni og hlaut Norrænu tónlistarverðlaunin árið 2013 .
