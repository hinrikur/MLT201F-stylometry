Í hvert skipti sem bók á íslensku er fengin að láni á bókasafni fær viðkomandi rithöfundur eða rétthafi 17,85 krónur .
Útlán á bókum þekktra , einstakra höfunda skipta þúsundum yfir árið en fæstir þeirra fá greiðslu fyrir sem samsvarar einum lágmarksmánaðarlaunum .
Er eðlilegt að hið opinbera reki bókaleigur , láni þar út höfundarverk fólks í milljónatali og ákveði sjálft og einhliða hvað það borgar rétthöfum fyrir ? Á Kringlusafni er þögnin reglulega rofin af rennihurð sem þýtur miskunnarlaust til hliðar þegar bókasafnsgestir voga sér að kaffivél við innganginn .
Starfsmenn safnsins læðast á milli rekka með bækur á vögnum og munda vöruskanna við afgreiðsluborð , úti við glugga súpa gestir rjúkandi kaffi úr plastglösum og lesa dagblöð , blaða kæruleysislega í tímaritum eða sökkva sér ofan í eina af bókum safnsins .
Að ofan berast hlátrasköll frá unglingum í leið í skyndibitaparadísina á Stjörnutorgi Kringlunnar .
Þegar gengið er inn á safnið blasir við sérstök hilla sem merkt er , , Nýjar og nýlegar bækur " en sjaldgæft er að þar sé að finna nýútkomin íslensk og þýdd skáldverk – þau eru rifin út og staldra yfirleitt stutt við í hillu .
Þá er mjög algengt að nýjar bækur séu pantaðar með umtalsverðum fyrirvara af bókaunnendum og fari því ekki fyrr en síðar meir upp á sinn stað í hillu .
Höfundar og aðrir rétthafar verka á íslensku fá greitt fyrir útlán af íslenskum bókasöfnum úr svonefndum bókasafnssjóði .
Í fyrra voru útlán verka sem skráð eru í sjóðinn 1.612.868 talsins yfir allt landið .
Útlán af bókasöfnum hafa haldist nokkuð stöðug undanfarin ár eftir að hafa fjölgað í kjölfar efnahagshrunsins .
Hvert útlán gefur 17,85 kr. Í ár munu íslenskir rithöfundar og aðrir sem rétt eiga á úthlutun úr bókasafnssjóði vegna lána á verkum þeirra fá 17,85 krónur fyrir hvert útlán .
Í fyrra fengu þeir hins vegar 36,9 krónur .
Séu verk höfundar lánuð tíu þúsund sinnum út yfir heilt ár mun hann því fá 178.500 krónur í sinn hlut í ár í samanburði við 360.900 krónur í fyrra .
Bersýnilega er því um töluverða kjaraskerðingu að ræða milli ára .
Staðreyndin er hins vegar sú að almennt þykir ekki sjálfsagt að greiða höfundum og öðrum rétthöfum fyrir lán á verkum þeirra .
Samkvæmt upplýsingum frá Rithöfundasambandi Íslands tíðkast í 31 landi að greiða höfundum vegna útlána á bókasöfnum .
Annars staðar fá þeir ekkert fyrir sinn snúð .
Í samræmi við Evróputilskipun frá árinu 1992 ber aðildarríkjum Evrópusambandsins að greiða rétthöfum vegna útlána en að sögn Ragnheiðar Tryggvadóttur , framkvæmdastjóra Rithöfundasambands Íslands , er víða pottur brotinn og gífurlega mismunandi milli ríkja hvernig innleiðingu tilskipunarinnar hefur verið háttað .
Fram til ársins 1946 tíðkaðist hvergi að greiða rétthöfum vegna útlána en þá riðu Danir á vaðið og skömmu síðar fetuðu hin Norðurlandaríkin í þeirra fótspor .
" Danski sjóðurinn hefur verið mjög öflugur og er helsta lifibrauð margra höfunda þar sem eru lánaðir út , " segir Ragnheiður .
Hér á landi er málum háttað svo að fjárveitingarvaldið útdeilir tiltekinni fjárhæð í bókasafnssjóðinn í fjárlögum á hverju ári .
Þá er deilt í þessa tölu með heildarfjölda útlána verka sem skráð eru í bókasafnssjóðinn og fæst þannig sú tala sem greidd er fyrir hvert einstakt útlán .
Þessi tala er í ár , sem fyrr sagði , 17,85 kr. og er eðli málsins samkvæmt mismunandi milli ára .
22 milljónir í stað 206 Bókasafnssjóði var komið á fót árið 1998 og var 17,3 milljónum veitt í sjóðinn á stofnárinu .
Í áliti nefndar um stofnun sjóðsins frá sama ári sagði að stefna bæri að því að sjóðurinn yrði 90 milljónir – núvirt um 206 milljónir – til þess að fyrirkomulagið hér á landi stæðist samanburð við nágrannalönd .
Í ár var 22 milljónum króna úthlutað í sjóðinn í samanburði við 42,6 milljónir í fyrra .
Í raun er það svo að söfnin eru leigur þar sem hið opinbera lánar út höfundarverk og ákveður síðan einhliða hvað það borgar rétthöfunum fyrir þessa þjónustu við almenning .
" Rithöfundar eru ekki í neinni samningsstöðu , fjárveitingarvaldið ákveður þessa tölu einhliða á hverju ári .
Það er auðvitað svakaleg ógn við kjör rithöfunda .
" Hún bætir við að upphæðin sé ekki bundin við vísitölu .
" Það kemur bara einhver tala , það er ekkert sem segir að hún geti ekki einn daginn verið ein milljón .
Þetta er eins og happdrætti .
" Allt skárra en núverandi ástand Fyrirkomulag íslenska bókasafnssjóðsins er byggt á sænskri fyrirmynd .
Munurinn er hins vegar sá að í Svíþjóð hitta fulltrúar samninganefndar rithöfunda fulltrúa ríkisvaldsins á hverju hausti og semja um þá upphæð sem veitt er í bókasafnssjóðinn hverju sinni .
" Þar tala menn saman um þetta , setja fram rök og takast á um þessi mál .
Ýmislegt getur komið til skoðunar , kannski fjölgar eða fækkar útlánum á milli ára og það hefur auðvitað áhrif á samningaviðræðurnar .
Hér á landi er þetta alltaf sama sagan , Hruninu er teflt fram og sagt að engir peningar séu til .
Við getum alveg skilið það en lágmarkskrafa okkar er að við höfum eitthvað að segja um það hvernig þessi upphæð er reiknuð .
Allt er skárra en núverandi ástand , " segir Ragnheiður .
Kristín Helga Gunnarsdóttir , formaður Rithöfundasambands Íslands , tekur í sama streng og segir að sjóðurinn verði að komast í eðlilegt lagaumhverfi .
" Við viljum auðvitað að þessi sjóður stýrist ekki einungis af geðþóttaákvörðunum hverju sinni .
Höfundar gera ráð fyrir þessum tekjum .
Sjóðurinn hefur nú lækkað um helming milli ára – tekjurnar hrynja .
Krafan er að höfundum verði bættur þessi skaði .
" Kristín tekur jafnframt fram að mikil reiði ríki meðal rithöfunda í ljósi þessarar þróunar .
" Þú getur ímyndað þér hvernig það væri ef launin þín væru skyndilega lækkuð um helming .
Þú myndir ganga á fund yfirmanns þíns og spyrja hvers vegna launin hefðu verið lækkuð svona svakalega og svarið væri einfaldlega : Af því bara .
Svona er þetta .
" Hún bendir jafnframt á að leiga á bíómynd í gegnum VOD-þjónustu á sjónvarpi kosti 780 krónur til samanburðar við þær rúmu 17 krónur sem höfundar fái fyrir útlán á bók .
Bókasafnsskírteini fyrir fullorðna kostar 1.700 kr. á ári .
Árskort í sundlaugar Reykjavíkur kostar 30.000 kr. til samanburðar .
Á Norðurlöndunum eru greiðslur úr bókasafnssjóði skilgreindar sem menningarstyrkur og rétthafar að skáldverkum á íslensku geta skráð sig í hann hér á landi .
Árið 2013 fengu tveir höfundar meira en 600.000 kr. úr sjóðnum .
Ellefu fengu meira en 200.000 kr. , 29 meira en 100.000 kr. og 380 undir 100.000 kr. Þessar greiðslur verða í ár töluvert lægri enda var sjóðurinn rúmlega 20 milljónum hærri í fyrra .
Lágmarksgreiðsla úr sjóðnum er 4.373 kr. og ljóst er að um 400 af þeim 800 rétthöfum sem skráðir eru í sjóðinn fá ekkert , þar sem þeir ná ekki lágmarksútlánafjölda .
Barnabókahöfundar sem hafa gefið út margar bækur og afkastamiklir þýðendur eru þeir sem hæstar greiðslur fá úr sjóðnum ár hvert og eru iðulega með tæplega 20.000 skráð útlán yfir árið .
Þeir eru þó teljandi á fingrum annarrar handar sem ná slíkri tölu .
Þekktir íslenskir skáldsagnahöfundar eru á bilinu 5-7.000 útlán og munu því fá greiðslur á bilinu 89.000 til 125.000 kr. fyrir árið .
Sjóðurinn eins og bensínlaus vél " Bækur eru auðlind sem ekkert auðlindagjald er greitt fyrir afnot af , " segir rithöfundurinn Stefán Máni .
" Annaðhvort er menning auðlind eða drasl .
Ef við ætlum að líta svo á að hún sé bara eitthvert drasl getum við alveg eins sleppt þessu öllu og lagt þetta niður .
Bókasafnssjóður er ekkert nema einhver kurteisi , þetta er bara upp á punt .
Hann er bensínlaus vél – það er ekkert í honum .
" Stefán bendir á að hvert einasta útlán stuðli að því að sala á verkum höfunda minnki .
" Það þarf að ræða þetta allt saman .
Menningin er hjarta tungumálsins .
Það er gert ráð fyrir því að rithöfundar dæli blóði í menninguna en á sama tíma er eins og við eigum bara að halda henni uppi .
Þetta er alveg grátlegt ástand .
Ef eitthvað væri í þessum sjóði gætu margir rithöfundar lifað á þessu og það gæti líka verið ákveðið mótvægi við launasjóð rithöfunda .
Þeim sem gengur vel fengju þá tekjur vegna útlána og þá gæti umsóknum í launasjóð fækkað .
Við þurfum skaðabætur fyrir bókasöfnin .
" Þjóðmál Halldór A. Ásgeirsson haa@mbl.is Við viljum auðvitað að þessi sjóður stýrist ekki einungis af geðþóttaákvörðunum hverju sinni .
Sjóðurinn hefur nú minnkað um helming milli ára – tekjurnar hrynja .
Kristín Helga Gunnarsdóttir , formaður Rithöfundasambands Íslands 