Birna Berg Haraldsdóttir er 21 ára Hafnfirðingur sem telur sig vera með skemmtilegustu vinnu í heimi , en hún er atvinnumaður í handbolta og því má segja að hún sé að lifa " drauminn " enda fær hún að mæta til vinnu á hverjum degi til að gera það sem hún elskar mest , spila handbolta .
Birna skarar ekki bara fram úr í handbolta því hún var dúx frá Flensborgarskólanum í Hafnarfirði árið 2012 og stefnir á að hefja háskólanám í haust .
Líkt og margir afreksíþróttamenn byrjaði Birna ung að æfa handbolta , en hún var aðeins fimm ára gömul þegar hún byrjaði að kasta bolta og auðvitað kom ekkert annað til greina en FH hjá Hafnfirðingnum unga .
Hún æfði og spilaði upp alla yngri flokka með FH og spilaði nokkur meistaraflokkstímabil með uppeldisfélaginu áður en hún fór til Fram , þar sem hún varð Íslands- og bikarmeistari .
Sumarið 2013 gerðist hún atvinnumaður og flutti út til Svíþjóðar til að spila með sænsku meisturunum IK Sävehof og varð meistari með þeim núna í vor .
Nafn : Birna Berg Haraldsdóttir Gælunafn : Birna , BB eða Birnuz Íþróttagrein : Handbolti Hversu oft æfir þú á viku ? Átta til tíu sinnum í viku .
Hver er lykillinn að góðum árangri ? Vilji , agi og metnaður er mín uppskrift að góðum árangri .
Hvernig er best að koma sér af stað ? Best er að byrja hægt og rólega svo að líkaminn fái ekki sjokk til að sporna við alls konar meiðslum og vandræðum sem þeim fylgja .
Einnig er mikilvægt hafa með sér góðan æfingafélaga sem vill vinna í sömu hlutum .
Það gerir allt svo miklu skemmtilegra og maður nær betri árangri ef maður er alltaf að keppa við aðra .
Hvað ráðleggurðu fólki sem vill hreyfa sig meira ? Að hlusta á líkamann sinn og vera skynsamur .
Hvernig heldurðu þér í formi þegar þú ferð í frí ? Þá fer ég í spinning eða í ræktina .
Persónulega finnst mer ótrúlega gaman í spinning ! Ertu almennt meðvituð um mataræðið ? Já , mataræði er gríðarlega mikilvægt .
Ef maturinn er ekki í lagi kemst maður aldrei á toppinn .
Hvað borðarðu til að halda þér í formi ? Ég gæti borðað Saffran í öll mál .
Hvaða óhollusta freistar þín ? Blandi í poka á laugardegi er stundum erfitt að sleppa .
Hvað ráðleggurðu fólki sem vill bæta mataræðið ? Að setja sér markmið .
Persónulega finnst mér best að vinna með einhverjum öðrum , þá er maður líklegri til að halda sér einbeittum og það er aldrei langt í keppnisskapið .
Hvaða gildi hefur hreyfing fyrir þig ? Að æfa er það skemmtilegasta sem ég geri ! Frídagar eru mikilvægir en jafnframt leiðinlegustu dagarnir í vikunni að mínu mati .
Hvað eru algeng mistök hjá fólki við æfingar ? Að hugsa meira um lengd æfingar en gæði eru algeng mistök .
Mikið er unnið eftir þessari reglu í mínu félagi .
Maður fær lítið út úr því að gera æfingar illa og þess vegna skipta gæðin svo ótrúlega miklu máli .
Hverjar eru fyrirmyndir þínar ? Ég hef aldrei átt mér fyrirmyndir , ég vil bara alltaf vera besta útgáfan af sjálfri mér og góð fyrirmynd fyrir aðra .
