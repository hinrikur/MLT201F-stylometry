Framliðnir fiskar er yfirskrift ljósmyndasýningar sem Rúnar Gunnarsson hefur opnað í Gallery Bakaríi á Skólavörðustíg 40 .
Þar brýtur Rúnar óskráða reglu , manngerir dýr .
Meira að segja dauð dýr .
" Þetta eru bara portrett – eins og af hverjum öðrum góðborgara , " segir ljósmyndarinn um verk sín .
Orri Páll Ormarsson orri@mbl.is Þeir eru dauðir .
Dregnir á land og hengdir upp til þurrkunar .
Samt stara þeir , brostnum og jafnvel reiðilegum augum .
Tár sést á hvarmi .
" Ég er fyrst að sjá myndirnar allar saman núna .
Þetta verður eins og miðilsfundur , " segir Rúnar Gunnarsson og brosir í kampinn .
Við erum staddir í Gallery Bakaríi á Skólavörðustígnum og ljósmyndarinn er að hengja upp sýningu sína , Framliðnir fiskar , sem nú er opin almenningi .
Á sýningunni eru 22 myndir og verða aðeins gerð þrjú eintök af hverri .
Augun er mörg hver allsvakaleg og greinilegt að Rúnar hefur hugsað út fyrir rammann .
" Sennilega er það einhver klikkun að tengjast þessum augum .
Hver veit ? " segir hann hlæjandi .
Rúnar trúir mér fyrir því að hann sé að brjóta reglur .
" Maður á ekki að manngera dýr .
Hvað þá framliðin dýr .
Samt læt ég mig hafa það að þessu sinni .
Þetta eru bara portrett – eins og af hverjum öðrum góðborgara .
" Í því gengur ókunnugur maður gegnum rýmið .
" Hér er allt fullt af fiski , " hefur hann á orði .
Já , það er sannarlega mokveiði .
Og það á miðjum Skólavörðustígnum .
Er þetta sannur heimur ? Rúnar segir verkin vekja spurningar um eðli ljósmyndarinnar .
" Hversu raunverulegur leikur er ljósmyndin ? Er þetta sannur heimur ? Hver er trúverðugleiki sýnarinnar og mörk þessarar skynjunar ? " spyr hann .
Svari nú hver fyrir sig ! Spurður hvort hann búi sjálfur að svari hristir Rúnar höfuðið .
" Því meira sem ég velti þessu fyrir mér þeim mun ruglaðri verð ég .
En gildir það svo sem ekki einu ? Er ekki nóg að einhver stoppi við ljósmynd og upplifi hana ? Á sinn hátt .
Er þá ekki tilganginum náð ? " Hann heldur áfram með pælinguna .
" Ég hef ekki formúluna enda væri það örugglega ekkert gaman .
Þá þyrfti maður ekki að leita lengur .
Ljósmyndin stöðvar heiminn – sem annars færi á hraðferð framhjá eins og strætisvagn .
Stundum eru einhverjir töfrar án þess að maður viti af hverju .
Og þarf ekkert endilega að vita það .
" Rúnar hefur myndað fiskitrönur um langt árabil , ekki síst á Ægisíðunni meðan þær var þar að finna .
Heillaðist af forminu .
Í seinni tíð hefur hann mest myndað mótífið í Hafnarfirði .
Lengst af snerust þessar myndatökur um trönurnar .
Þar til dag einn .
" Allt í einu fannst mér fiskarnir stara á mig , " útskýrir hann .
" Þá fór ég að mynda út frá augunum og úr varð þetta konsept .
Framliðnir fiskar .
Ætli ég hafi ekki verið um þrjá mánuði að safna þessu myndefni .
" Fjórða sýningin á 45 árum Spurður um tengingu sína við fiskinn og hafið viðurkennir Rúnar að hann hafi aldrei verið til sjós .
" Ég er hins vegar ættaður úr Aðalvík , þar sem lífið snerist um sjóinn , og alinn upp við að borða þorskhausa .
Pabbi byggði gamla hjallinn á Nesinu , sem löngu er orðinn víðfrægur , ásamt tveimur öðrum .
Það er synd að trönurnar séu horfnar þaðan og af Ægisíðunni .
" Þetta er fjórða sýning Rúnars og teygja þær sig yfir hálfan fimmta áratug .
Fyrstu sýninguna hélt hann í Unuhúsi 1969 , þá næstu í Galleríi Sólon Íslandus við Aðalstræti 1977 og þá þriðju á Mokka snemma á þessari öld .
Á fyrri sýningunum tveimur var mannlíf ljósmyndaranum hugleikið en á Mokka hverfðust myndirnar um girðingar og hindranir .
Rúnar lærði ljósmyndun hjá Guðmundi Erlendssyni og síðar í Brooks Institute of Photography í Kaliforníu .
Aðeins nítján ára var hann ráðinn til starfa sem fréttaljósmyndari á Alþýðublaðinu og eftir það varð ekki aftur snúið .
Rúnar hóf störf hjá Ríkissjónvarpinu við stofnun þess 1966 og vann þar í rúma fjóra áratugi sem kvikmyndatökumaður , upptökustjóri , framkvæmdastjóri og dagskrárstjóri .
Lagði samt aldrei ljósmyndavélina frá sér .
" Það var helst að ég gerði hlé þegar stafræna tæknin kom fram á sjónarsviðið .
Mér leist ekkert á þá tækni til að byrja með .
Það breyttist þó fljótt , stafrænu tækninni fleygði fram og í dag er hún algjör draumur .
Að vísu hélt ég fyrst um sinn áfram að spara " filmuna " en eins og gefur að skilja hefur það enga þýðingu , " segir hann hlæjandi .
" Núna ýtir maður bara á einn takka og allt sem maður kærir sig ekki um að halda upp á er farið .
Það er ágæt regla að gera það vikulega .
" Rúnar er atkvæðamikill á ljósmyndavefnum Flickr og hýsir þar á þriðja tug sería .
" Þarna er meðal annars að finna Café París-seríuna sem ég hef unnið að undanfarin sex til sjö ár .
Níu af persónunum sem tilheyra þeim hópi eru nú fallnar frá .
Svo eru þarna seríur sem ég næ líklega aldrei að klára , eins og Skammidalur , Grjótaþorpið og Pósturinn .
En það gerir svo sem ekkert til .
" Eins og Lasse Virén Framan af ferlinum myndaði Rúnar aðallega fólk .
Mannlífið var honum efst í huga , ekki síst á götunni .
" Í blaðaljósmyndun er óhjákvæmilegt að mynda fólk .
Það er ekkert forvitnilegra en fólk .
" Eftir að hann hætti á Sjónvarpinu fyrir fáeinum árum sneri Rúnar sér alfarið að ljósmynduninni .
" Ég fór inn í þetta af mikilli ástríðu .
Mér fellur ekki verk úr hendi og eftir eitt og hálft ár verð ég með aðra sýningu , í Ljósmyndasafni Reykjavíkur .
Hver veit nema önnur bók sé jafnvel handan við hornið , " segir hann en bókin Einskonar sýnir kom út fyrir bráðum tuttugu árum .
Enda þótt hann sé orðinn sjötugur er Rúnar alls ekki að setjast í helgan stein .
" Það geri ég vonandi aldrei .
Skilningur manns ætti að aukast og dýpka með aldrinum .
Reynslan hlýtur að skila sér einhvers staðar .
Ég er staðráðinn í að taka góðan endasprett , eins og Lasse Virén á Ólympíuleikunum í München 1972 .
" Hann skellir upp úr .
Rúnar er hæstánægður með gróskuna í íslenskri samtímaljósmyndun .
Spurður hvort ljósmyndin njóti sannmælis kinkar hann kolli .
" Ég hef aldrei heyrt neinn hallmæla góðri ljósmynd .
" Sjálfur kvíðir hann ekki sínum eigin dómi .
" Ég renni alveg blint í sjóinn með þessa sýningu og það verður mjög spennandi að fá viðbrögð .
Verði þau góð er það auðvitað ánægjulegt en floppi sýningin er það mér líka að meinalausu .
Mín listsköpun snýst nefnilega um að þora .
Allt annað er óviðunandi .
" 