Járnbrautarlest merkt ítalska verktakafyrirtækinu Impregilo stendur í hlaðinu við félagsheimilið Végarð í Fljótsdal .
Þar hefur Landsvirkjun starfrækt sýningu fyrir þá sem um svæðið fara og vilja kynna sér Fljótsdalsvirkjun , sem framleiðir alls 690 MW af rafmagni .
Bygging virkjunarinnar á árunum 2003 til 2007 er ein umfangsmesta framkvæmd sem ráðist hefur verið í hér á landi .
Sérstaklega var gerð jarðganga frá Kárahnjúkastíflu að virkjunarhúsinu í Fljótsdal krefjandi verkefni .
Göngin eru tugir kílómetra á lengd og lestir voru notaðar til flutninga á framkvæmdatímanum .
Að honum afstöðnum var ein lestin skilin eftir við Végarð og er nú orðin skemmtilegur safngripur .
Það er gaman að skoða hin miklu mannvirki eystra .
Áhugavert er að koma að Kárahnjúkum , en þangað eru um 60 km úr Fljótsdal á beinum og breiðum slitlagsvegi .
Leiðsögumaður á vegum Landsvirkjunar er við Kárahnjúkastíflu á miðvikudögum og laugardögum , frá 14 til 17 , og segir gestum og gangandi frá framkvæmdunum og náttúrunni , sem á þessum slóðum er ægifögur – þótt sumum þyki virkjunarmannvirkin þar orka tvímælis .
