Stjórn Bárunnar – stéttarfélags í Árborg fagnar í ályktun nýrri hlutafélagastefnu sem stjórn Festu lífeyrissjóðs kynnti á aðalfundi sínum nýlega .
Stefnan er sú að sjóðurinn mun ekki fjárfesta í né leggja fé til þeirra fyrirtækja þar sem rekin er ofurlaunastefna eða bónusgreiðslur til stjórnenda , eins og komist er að orði .
Þá gerir Festa þá kröfur að fyrirtæki , sem sjóðurinn fjárfesti í , sýni ábyrgð gagnvart samfélagslegum gildum og að starfskjör stjórnenda séu í hófi .
Séu í samræmi við þau starfskjör sem almennt séu í boði á þeim markaði sem viðkomandi fyrirtæki starfi á .
Báran fagnar orðum stjórnarformanns Festu , Ólafs Sævars Magnússonar , sem sagt hefur að ekki standi til að " taka þátt í þeirri firringu sem ríkir meðal stjórnenda sumra fyrirtækja um leið og almennum starfsmönnum er neitað um sómasamleg laun , " eins og þar stendur .
Álítur Báran að með þessu hafi Festa lífeyrissjóður gengið fram fyrir skjöldu og sýnt gott fordæmi .
sbs@mbl.is 