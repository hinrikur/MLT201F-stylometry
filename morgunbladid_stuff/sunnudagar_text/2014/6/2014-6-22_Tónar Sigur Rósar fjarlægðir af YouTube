XL Recordings , sem gefur út Sigur Rós , er eitt þeirra fyrirtækja sem hafa neitað að skrifa undir nýja skilmála myndskeiðasíðunnar YouTube og verða listamenn útgáfunnar fjarlægðir af síðunni .
Adele , Radiohead og Jack White munu því hljóma einhvers staðar annars staðar en á YouTube .
Benedikt Bóas benedikt@mbl.is Ég áætla svo að fyrst XL vill ekki skrifa undir þessa nýju skilmála verði öllum listamönnum útgáfunnar úthýst frá síðunni , " segir Kári Sturluson , umboðsmaður Sigur Rósar .
Myndskeiðavefurinn YouTube , sem er í eigu Google , mun taka stakkaskiptum á næstu dögum og verða líkari tónlistarveitum eins og Spotify , Beats Music eða Amazon Prime Music þar sem notendur greiða mánaðargjald til að hlusta á tónlist sem er inni á síðunni .
Með þessu fyrirkomulagi geta notendur sloppið við að horfa á auglýsingar fyrir myndskeið og á að vera hægt að hlusta og horfa á myndböndin í síma , tölvu eða spjaldtölvu og jafnvel án nettengingar .
XL Recordings , sem gefur út Sigur Rós , Adele , Jack White , Radiohead , The xx og Vampire Weekend svo fáein bönd séu nefnd , er eitt fárra sem ekki vill skrifa undir þessa nýju skilmála því samkvæmt viðtali við Robert Kyncl , viðskiptastjóra YouTube , í Financial Times hafa 95% allra plötufyrirtækja skrifað undir nýju skilmálana , meðal annars risarnir þrír Universal , Sony og Warner Music Group .
Snýst um lægri stefgjöld Þau fimm prósent sem hafa ekki skrifað undir eru óháð hljómplötufyrirtæki .
Samkvæmt heimildum Billboard snýst deilan um að Youtube er að bjóða lægri stefgjöld en áður og að minni útgáfufyritækin fái minna í sinn hlut en þau stóru .
Hótunin að myndbönd listamanna verði svo tekin af síðunni hefur hleypt illu blóði í óháðu útgáfufyrirtækin .
Youtube greiðir hundruð milljóna dollara í stefgjöld á ári til listamanna .
Alison Wenham , sem stýrir Worldwide Independent Network , sem er eins konar regnhlífarsamtök yfir óháðu útgáfurnar , sagði í samtali við BBC að YouTube væri að gera gríðarleg mistök og ekki að lesa rétt í markaðinn .
" Við höfum reynt og erum öll af vilja gerð að hjálpa YouTube að skilja hversu mikilvægt það er fyrir hvaða tónlistarveitu sem er að hafa gott samstarf við óháðu útgáfufyrirtækin .
Það á ekki að vanmeta okkur þó að við séum lítil , " sagði Wenham og bætti við .
" Ef áskrifendur YouTube fá ekki aðgang að óháðri og sjálfstæðri tónlist er þetta dæmt að mistakast .
Meirihlutinn af okkar félagsfólki er vonsvikinn með þá vanvirðingu og skilningsleysi sem YouTube hefur sýnt okkur .
" Lítið heyrist frá risanum Samkvæmt Businessweek munu sjálfstæðu plötufyrirtækin enn vera að bíða eftir betra tilboði frá Google , eiganda YouTube .
Enn er ekki vitað hvort YouTube muni fjarlæga myndbönd þessa listamanna alveg eða þau verði útilokuð frá þeim pakka sem vefsíðan mun byrja að bjóða upp á innan skamms .
Lítið hefur heyrst frá Google nema þau orð viðskiptastjórans að þessi nýja þjónusta muni taka gildi á næstu dögum .
