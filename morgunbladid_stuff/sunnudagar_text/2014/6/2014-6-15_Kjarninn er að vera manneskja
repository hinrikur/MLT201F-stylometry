Mér er sérlega kært að halda sýningu í mínum gamla heimabæ , " segir myndlistarkonan Kristín Gunnlaugsdóttir en sýning hennar í Flóru á Akureyri verður opnuð laugardaginn 14. júní kl. 14 og stendur til sunnudagsins 17. ágúst .
" Á sýningunni verða bæði ný verk og eins verk frá sýningunni í Listasafni Íslands sem lauk nú í febrúar .
Ég er mjög ánægð með að geta flutt sum þeirra verka til sýningar á Akureyri .
" Verk sýningarinnar verða samtals níu , bæði vatnslitamyndir og eggtemperur .
Kristín hefur unnið með eggtemperutækni undanfarin ár en um er að ræða tækni helgimynda miðalda að tíma endurreisnar .
" Unnið er með 23 karata blaðgull , eggjarauðu og litaduft á tréplötur .
Ég nota þessa gömlu tækni en vel mér myndefni sem fylgir nútímanum og er á skjön við myndefnið sem notað var við þessa tækni á sínum tíma , þ.e. helgimyndir , " segir Kristín .
" Þannig myndast áhugaverð spenna .
Myndmál mitt fjallar mikið um reynsluheim kvenna en listasagan fjallar að mestu um verk eftir karla .
Listir í heild sinni fjalla hins vegar að sjálfsögðu um hvað það er að vera manneskja .
Ég vil sjálf sem listamaður ganga út frá þeim punkti og tel það kjarna verka minna .
" List Kristínar er fjölbreytileg og meðal verka hennar eru teikningar , málverk , eggtemperur og útsaumsverk .
" Tæknin sjálf skapar ekki listaverk , " segir Kristín , " en þeim mun fjölhæfari sem maður er á mismunandi tæknigreinar , þeim mun meira frelsi upplifir maður til þess að koma sem best hugmyndum sínum á framfæri .
Ég nota mikið klassískar aðferðir og geng alltaf út frá teikningu .
Hugmyndin og tæknin eru mjög samofin hjá mér og hluti hvort af öðru .
Hjá mér er teikningin alltaf grunnurinn og síðustu ár hef ég leyft henni að flæða meira .
Þannig leysi ég myndefnið enn frekar upp og innri kjarni verksins kemur betur í ljós .
" Mikið er um konur í verkum Kristínar og hafa opinskáar myndir hennar af kynfærum kvenna vakið athygli .
" Rödd kvenna í listum hefur í margar aldir verið þögguð niður og ég var búin að fá mig fullsadda á sýn karla í gegnum listasöguna á konur og kvenlíkamann .
Fátt er útjaskaðra , ofnotaðra og misnotaðra en þetta litla svæði á líkamanum en um leið er svæðið tákn fyrir eitt það helgasta sem manneskjan býr yfir og opinberar varnarleysi hennar .
Hér gildir það sama í verkum mínum sem og í lífinu ; að standa með því sem er og segja satt .
Sem betur fer hafa margar myndlistarkonur haslað sér völl í samtímalist en mér sýnist þó ekki veita af því að konur haldi vöku sinni , standi saman og hver með sjálfri sér og gefi sér eitt stórt já ! " segir Kristín en hún verður með listamannsspjall í Flóru föstudaginn 4. júlí .
