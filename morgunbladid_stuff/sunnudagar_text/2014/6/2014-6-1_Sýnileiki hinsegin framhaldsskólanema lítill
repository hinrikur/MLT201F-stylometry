Hinsegin nemendur eiga á brattann að sækja í íslenskum framhaldsskólum .
Ekki er nægilegt tillit til þeirra tekið og lítið fyrir þá gert .
Þetta er niðurstaða Jóns Ingvars Kjaran sem ver doktorsritgerð sína um reynslu hinsegin nemenda í framhaldsskólum frá kennaradeild menntavísindasviðs Háskóla Íslands eftir helgina .
Hann segir allar forsendur fyrir hendi til að gera miklu betur í þessum efnum .
Helsta niðurstaðan er sú að hið gagnkynhneigða regluverk er ennþá ríkjandi í framhaldsskólum á Íslandi .
Það er ekki meðvitað en eigi að síður er gert ráð fyrir því að allir nemendur sem ritast inn í skólana séu gagnkynhneigðir og fyrir vikið er ekki tekið nægilegt tillit til hinsegin nemenda .
Sýnileiki þeirra er ekki mikill og lítið fyrir þá gert .
" Þetta segir Jón Ingvar Kjaran sem á þriðjudaginn ver doktorsritgerð sína í menntavísindum við Háskóla Íslands : Í átt til hinsegin framhaldsskóla .
Reynsla hinsegin nemenda í íslenskum framhaldsskólum í skugga gagnkynhneigðrar orðræðu og valds .
" Það er aðeins mismunandi eftir skólum en á heildina litið er lítið gert fyrir nemendur í framhaldsskólum sem eru að takast á við þessar tilfinningar .
Sumir nemendur sem ég talaði við komu til að mynda ekki út úr skápnum fyrr en liðið var á framhaldsskólanámið eða jafnvel ekki fyrr en eftir útskrift , " segir Jón Ingvar .
Hann segir þetta smám saman að breytast , sérstaklega með nýrri námskrá 2008 , en þar er kynhneigð í fyrsta skipti nefnd í samhengi við margbreytileika nemenda í framhaldsskólum sem taka þurfi tillit til .
Rannsóknin spannar nokkurra ára tímabil og segir Jón Ingvar nemendur sem komu inn í framhaldsskólana eftir 2008 segja aðeins aðra sögu en þeir sem hófu nám fyrir þann tíma .
Jón Ingvar segir brýnt að auka fræðslu og stuðning við hinsegin nemendur í framhaldsskólum .
" Það er lítil fræðsla um þessi mál í framhaldsskólunum .
Það eru einkum Samtökin 78 sem hafa staðið fyrir þeirri fræðslu og hún kemur utan frá .
Þessu þarf að breyta og auðvitað þarf að byrja fyrr en í framhaldsskólum , helst þegar á leikskólastiginu .
" Erfiðara fyrir strákana Hann segir börn sem skera sig úr fjöldanum eiga erfiðar uppdráttar í grunnskóla en framhaldsskóla .
Sérstaklega hafi strákar orð á því .
" Ef þeir eru á einhvern hátt kvenlegir í háttum eða klæðaburði eru þeir fljótt stimplaðir " hommar " , burtséð frá því hvort þeir skilgreina sig þannig sjálfir .
" Spurður hvort marktækur munur sé á kynjunum segir Jón Ingvar stráka oftar en ekki eiga erfiðara með að takast á við kynhneigð sína .
Það tengist fyrst og fremst stöðluðum hugmyndum um karlmennskuna .
" Strákar virðast ógna kynjakerfinu meira en stelpur þegar þeir koma út úr skápnum .
Stelpurnar líta frekar á það sem jákvætt verkefni , sérstaklega á framhaldsskólastiginu .
Þær lenda á hinn bóginn í annars konar vanda , það er að tilfinningar þeirra eru ekki alltaf viðurkenndar á þeirra eigin forsendum .
Jafnvel er gert lítið úr því að þær geti stundað kynlíf saman , alltaf þurfi þriðja aðilann til , það er að segja strákinn .
" Spurður hvernig Ísland standi í alþjóðlegum samanburði þegar kemur að málefnum hinsegin nemenda í framhaldsskólum segir Jón Ingvar okkur vera svolítið á eftir þeim sem lengst eru á veg komnir .
Nefnir hann skóla í framsæknustu ríkjum Bandaríkjanna sérstaklega í því sambandi .
" Bandaríkjamenn hafa gert umfangsmiklar rannsóknir á hinsegin veruleika innan skólakerfisins og þar eru fræðileg tímarit gefin út sem fjalla sérstaklega um þetta efni .
Að því leyti til erum við á eftir .
Íslenskt samfélag hefur hins vegar tekið gríðarlegum breytingum á síðustu tveimur áratugum og viðhorf almennings til hinsegin fólks er orðið mjög jákvætt , samkvæmt evrópsku viðhorfskönnuninni .
Við erum komin upp fyrir Svíþjóð og önnur frjálslynd samfélög í Evrópu .
Það er hins vegar eins og annar veruleiki blasi við í skólunum .
Í þeim efnum getum við gert miklu betur .
Við höfum alla burði til þess .
" Vantar hinsegin rödd inn í skólakerfið Þetta er fyrsta doktorsritgerðin sem varin er hérlendis þar sem viðfangsefnið er hinsegin reynsla , veruleiki og samfélag .
Einn Íslendingur hefur raunar varið ritgerð um slíkt efni erlendis , Anna Einarsdóttir við Southbank University í Lundúnum .
Spurður hvaða væntingar hann hafi til stuðla að breytingum kveðst Jón Ingvar vona að ritgerðin komi til með að ýta undir fræðslu innan skólakerfisins og aðbúnaður hinsegin ungmenna batna .
" Annað sem skiptir máli eru stuðningshópar , þar sem gagnkynhneigðir og samkynhneigðir geta komið saman og rætt málin á breiðum grunni .
Ég sé svo sem ekki fyrir mér að slíkir hópar yrðu til í hverjum framhaldsskóla en það yrði auðvitað ekki verra .
" Kennarar stofna félag Um leið og hinsegin nemendur verða áberandi í skólum eykst skilningur og stuðningur .
Þetta segir Jón Ingvar hafa margsýnt sig .
Einn til tveir hinsegin nemendur geti jafnvel skipt sköpum .
Kennarar geta líka lagt sitt af mörkum en Jón Ingvar er einmitt í hópi sem undirbýr stofnun Félags hinsegin kennara en félög af því tagi eru starfrækt víða um heim .
Að óbreyttu verður félagið stofnað formlega með haustinu en það nær til allra skólastiga og mun eiga aðild að Kennarafélagi Íslands .
Grunnskólastigið enn meira á eftir " Vonandi kemur þetta félag til með að hafa áhrif en hinsegin kennarar hafa ekki verið mjög sýnilegir í íslensku skólakerfi til þessa .
Sumir hafa meira að segja sagt mér að þeir hafi átt erfitt uppdráttar fyrir þær sakir að þeir séu hinsegin .
Einkum þá grunnskólakennarar .
Grunnskólastigið virðist vera enn meira á eftir en framhaldsskólastigið hvað þetta varðar .
Það er slæmt því hinsegin kennarar eru líka góð fyrirmynd fyrir börnin .
Á öllum skólastigum .
Það vantar hinsegin rödd inn í skólakerfið og vonandi verður þetta nýja félag sú rödd .
" Hann segir háskólana líka mega láta sig málið varða .
Nauðsynlegt sé að fræða kennaranema betur um málefni hinsegin fólks .
Jón Ingvar Kjaran hefur unnið við rannsóknir í hinsegin- og kynjafræðum samhliða kennslu við Verzlunarskóla Íslands .
Þar hefur hann einkum kennt sögu og menningarfræði .
Hann hefur jafnframt starfað sem stundakennari við Háskóla Íslands .
Hann hefur einnig verið reglulegur gestafyrirlesari í menningarfræðum við hönnunar- og arkitektúrdeild Listaháskóla Íslands og gestarannsakandi við kynjafræðideild Humboldt-háskóla í Berlín á vormisseri 2013 .
Eigindlegum rannsóknaraðferðum var beitt við rannsóknina : Í fyrsta lagi voru tekin fjórtán viðtöl við hinsegin nemendur og í öðru lagi framkvæmdar vettvangsathuganir í tveimur framhaldsskólum , annars vegar í Reykjavík og hins vegar utan Reykjavíkur .
Gögnunum var safnað á tímabilinu 2010 til 2012 .
Þátttakendur í viðtalsrannsókninni voru fæddir á tímabilinu 1987 til 1993 og höfðu annaðhvort nýlega brautskráðst eða voru enn í framhaldsskóla .
Þjóðmál Orri Páll Ormarsson orri@mbl.is Strákar virðast ógna kynjakerfinu meira en stelpur þegar þeir koma út úr skápnum .
Jón Ingvar Kjaran 