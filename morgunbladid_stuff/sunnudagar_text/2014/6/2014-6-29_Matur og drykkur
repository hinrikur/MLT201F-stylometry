Flestir sælkerar ættu að fá eitthvað fyrir sinn snúð í Kaupmannahöfn , en þar eru fjölmargir úrvals veitingastaðir , t.d. skarta hvorki meira né minna en 15 þeirra einni eða fleiri Michelin-stjörnum .
En góður matur þarf ekki að kosta mikið .
Vefsíðan aok.dk velur á hverju ári besta ódýra veitingastaðinn í borginni .
Í ár hlaut franski veitingastaðurinn Mon Amour á Skindergade þá nafnbót .
Aðrir staðir sem voru tilnefndir voru m.a. Madklubben Vesterbro og Manfreds & Vin .
Ef pantað er borð í gegnum vefsíðuna Foodie ( aok.dk / foodie ) fæst þriðjungs afsláttur á völdum veitingastöðum og á vefsíðunum earlybird.dk og justhalfprice.dk fást veglegir afslættir .
Annars þarf ekki að borða á veitingastað í hvert mál , hvernig væri t.d. að ná sér í samloku eða salatbox í næstu búð ? Jafnvel hið víðfræga danska smørrebrød ? Fá sér síðan snæðing á bekk eða í almenningsgarði og horfa á mannlífið blómstra um leið .
