Árið 1950 birti stærðfræðingurinn Alan Turing grein sem nefndist " Computing Machinery and Intelligence " , sem þýða mætti sem Reiknivélar og greind .
Þar lýsti hann í fyrsta skipti svokölluðu Turing-prófi , en tilgangur þess er að mæla gæði gervigreindar .
Í raun er ekki um eiginlegt próf að ræða .
Turing spurði hvort vélar væru færar um að hugsa eða sýna af sér skynsamlega hegðun sem væri óaðgreinanleg frá mannlegri hegðun .
Til þess að skýra hvað hann ætti við setti hann fram dæmi .
Dómari tekur þátt í samtali ( á venjulegu mannlegu tungumáli ) við aðra manneskju og svo reiknivél ( tölvu ) sem er hönnuð til þess að haga sér ( svara ) eins og maður .
Þátttakendum samtalsins er haldið aðskildum svo þeir hvorki sjá né heyra í hinum , heldur fer samtalið fram með aðstoð skrifaðra skilaboða .
Ef dómaranum tekst ekki að greina á milli þess hvor þátttakandinn í samtalinu er maður , og hvor er vél , telst vélin hafa staðist prófið og væri samkvæmt Turing í raun að hugsa .
Núna , um 64 árum síðar , hefur það gerst að tölvuforrit hefur staðist próf Turings .
Þóttist vera 13 ára drengur frá Úkraínu Framkvæmd prófsins hefur breyst lítillega frá því Turing lýsti því fyrst .
Til þess að standast Turing-prófið eins og það er nú skilgreint þarf vélin að fá að lágmarki 30% dómara til þess að trúa því að þeir séu að ræða við manneskju , byggt á fimm mínútna samtali þar sem dómarinn spyr spurninga en viðfangsefnið svarar .
Við prófanir sem fram fóru við Konunglegu vísindastofnunina ( Royal Society ) í London í síðustu viku þurftu dómarar að tala við 10 aðila , af þeim voru fimm manneskjur og fimm tölvuforrit .
Þar tókst forriti sem kallað er Eugene Goostman að telja 10 af 30 dómurum trú um að þeir væru að ræða við 13 ára pilt frá Úkraínu , fremur en tölvu .
Tölvudrengurinn þolir ekki Britney Eugene Goostman er tölvuforrit sem er hannað af Rússanum Vladimir Veselov sem býr í Bandaríkjunum og Úkraínumanninum Eugene Demchenko sem býr í Rússlandi .
Forritið er hannað til þess að hegða sér eins og 13 ára drengur ( sem heitir Eugene Goostman ) og býr í Odessa í Úkraínu .
Hann á naggrís og er aðdáandi Eminem , en þolir ekki Britney Spears .
Styttu þeir sér leið ? Eugene Goostman er svokallaður samtalsbotti , það er að segja , maður skrifar spurningu og forritið skrifar svar við spurningunni .
Hversu vel forritið svarar spurningunni veltur á því hve " gáfað " það er .
Skaparar Eugene Goostman hafa reyndar verið gagnrýndir fyrir að stytta sér leið .
Þannig segja þeir að forritið sé 13 ára drengur frá Úkraínu , gagngert til þess að afsaka eða dylja ákveðið kunnáttuleysi , svo sem í málfræði og ensku , og jafnvel þekkingarskort .
Þá ganga sum svör einfaldlega út á að snúa út úr spurningum til þess að fela þá staðreynd að forritið " skilur " ekki spurninguna sem það er spurt , þ.e. það er ekkert í svarabanka þess sem hægt er að tengja við gögnin sem fram koma í spurningunni .
Það er óljóst hvort , og þá á hvaða hátt , það skiptir máli að forrit hafi staðist Turing-prófið .
Sumir líta á það sem áfanga í sögu gervigreindar , en aðrir telja að þetta forrit breyti litlu um þróun gervigreindar .
Vladimir Veselov , annar skapenda forritsins , hefur reyndar sjálfur svarað því til að prófið sé í raun ekki neinn mælikvarði á gervigreind , heldur sé það fyrst og fremst mælikvarði á það að herma eftir manneskju .
Að sama skapi hefur Veselov sagt að þessi áfangi sýni lítið annað en það að hægt sé að standast Turing-prófið .
Aðrir hafa bent á að það felst hugsun í því að tefla skák , þó hafi tölvuforrit þegar sigrað okkur .
Stríðshetja sem féll í ónáð Breski stærðfræðingurinn Alan Turing var fæddur árið 1912 .
Hann var einn af brautryðjendum nútíma-tölvunarfræði , auk þess sem hann var einn áhrifamesti heimspekingur og rökfræðingur 20. aldarinnar .
Þá var Turing einn af helstu sérfræðingum heimsins í dulmálsfræðum , en Winston Churchill sagði að enginn einstaklingur hefði lagt jafn mikið til sigurs bandamanna í seinna stríðinu en Turing , en hann átti stærstan þátt í að ráða það dulmál sem Þjóðverjar notuðu í samskiptum sínum með Enigma-vélinni .
Hlaut hann riddaraorðu fyrir .
Eftir stríðið féll Turing í ónáð .
Hann var ákærður fyrir samkynhneigð árið 1952 sem var ólöglegt athæfi í Bretlandi á þeim tíma .
Honum var gefinn kostur á að gangast undir vönun með lyfjagjöf í stað fangelsisvistar .
Árið 1954 framdi hann sjálfsmorð með blásýru .
Árið 2009 baðst breski forsætisráðherrann Gordon Brown formlega afsökunar á meðferð breska ríkisins á Turing , og 2013 náðaði drottningin hann , nær 60 árum eftir hans dauðadag .
