Vigdís Grímsdóttir vinnur nú að minningabók Sigríðar Halldórsdóttur og gert er ráð fyrir að bókin komi út á næsta ári .
Þær Vigdís og Sigríður sátu á spjalli á Eyrarbakka þegar blaðamaður náði tali af Vigdísi .
" Þetta verður ekki hefðbundin ævisaga sem hefst á orðunum " Ég fæddist ...
" heldur verður þetta frekar minningabók .
Þarna verða minningar úr nútíma , uppeldi , hjónabandi og svo framvegis , " segir Vigdís .
Hún segir jafnframt að vinnan fari þannig fram að þær hittist í löngum törnum og spjalli saman .
Þær Vigdís og Sigríður þekktust ekki áður en vinnan hófst en vissu þó alltaf hvor af annarri að sögn Vigdísar .
Síðasta bók Vigdísar , Dísusaga – konan með gulu töskuna , kom út fyrir jólin 2013 og hlaut hvarvetna lofsamlega dóma .
Vigdís hefur hlotið margvíslegar viðurkenningar fyrir ritstörf sín og bækur hennar hafa verið þýddar á fjölmörg tungumál .
Hún var tilnefnd til Íslensku bókmenntaverðlaunanna árið 1989 fyrir Ég heiti Ísbjörg , ég er ljón , 1996 fyrir Z og 2007 fyrir Söguna um Bíbí Ólafsdóttur .
Verðlaunin hlaut hún árið 1994 fyrir Grandaveg 7 .
Leikgerðir Ég heiti Ísbjörg , ég er ljón og Grandavegur 7 hafa verið á fjölum Þjóðleikhússins og Hilmar Oddsson kvikmyndaleikstjóri gerði eftirminnilega kvikmynd eftir sögunni Kaldaljósi .
Sigríður fæddist 26. maí 1951 , dóttir Auðar Sveinsdóttur og Halldórs Laxness .
Systir hennar er Guðný Halldórsdóttir kvikmyndaleikstjóri .
Hálfsystkini samfeðra eru María Halldórsdóttir og Einar Laxness .
Eftir útskrift úr MH nam hún bókmenntafræði og frönsku í HÍ og menntaði sig síðan í teikningu og myndlist í Exeter í Englandi .
Sigríður á börnin Auði , Rannveigu og Ara Klæng Jónsbörn og Halldóru Lenu Christians .
Sigríður kenndi þroskaheftum myndlist og var kennari í barnaskólanum og gagnfræðaskólanum í Mosfellsbæ .
Hún var lengi blaðamaður og skrifaði pistla í ýmis blöð auk þess að vera með pistla í útvarpinu .
Hún hefur unnið við þýðingar um árabil .
Þá hefur hún fengist við heimildarmyndagerð , gerði m.a. mynd um Kvískerjabræðurna fyrir þýska sjónvarpið .
haa@mbl.is 