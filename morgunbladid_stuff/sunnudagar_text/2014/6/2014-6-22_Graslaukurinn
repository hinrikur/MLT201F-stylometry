Svo minnst sé á fleiri kryddjurtir þá ættu allir sem eiga ekki nú þegar smávegis af graslauk út í garði eða í potti úti á stétt að koma sér upp slíkum í sumar .
Graslaukurinn er frábær viðbót í alls kyns rétti og salöt og mjög einfalt að rækta hann og hirða um .
Það eina sem þarf að muna er að klippa blómin sem vaxa á honum en reyndar eru þau falleg , æðisleg í borð- og matarskreytingar og það má borða þau líka ef fólk vill .
Meðal þess sem gott er að gera við graslauk er að setja hann saman við mjúkt smjör og salta örlítið og bera fram með góðu brauði með kvöldmatnum .
Hann passar einnig vel í hvers kyns eggjarétti ; spænskar og þýskar ommilettur , eggjahrærur og ekki síðra að strá honum einfaldlega yfir spæld egg og bera fram með reyktum silungi .
Til að gera frábært og ferskt sumarsalat sem passar vel með grillkjöti er hægt að skera niður græn epli og blanda saman við sýrðan rjóma og strá að lokum vel af graslauk yfir .
