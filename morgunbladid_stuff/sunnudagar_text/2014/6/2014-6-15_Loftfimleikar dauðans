Veiðifélagarnir Kristján Vilhjálmsson og Elvar Þór Ásgeirsson hafa gert víðreist saman .
Í tilefni af stórafmælum sínum á þessu ári ákváðu þeir að prófa eitthvað alveg nýtt og enduðu við fluguveiði í sjó úti fyrir ströndum Kúbu .
Veiðin stóð fyllilega undir væntingum , auk þess sem eyjarskeggjar í Ungey heilluðu þá upp úr skónum .
Orri Páll Ormarsson orri@mbl.is Tölvufræðingarnir Kristján Vilhjálmsson og Elvar Þór Ásgeirsson hafa veitt mikið saman , bæði hér heima og erlendis .
Hafa meðal annars farið til Grænlands , í tvígang til Noregs og jafnoft til Rússlands .
Það var eftir seinni Noregsferðina í fyrra að þeir sammæltust um að gera eitthvað alveg nýtt næst , eins og að veiða á stuttbuxum til tilbreytingar .
Tilefnið var heldur ekki lítið , fimmtugsafmæli Kristjáns á árinu og fertugsafmæli Elvars .
Þeir leituðu ráða hjá Justin Maxwell Stuart , breskum veiðimanni og eiganda WhereWiseMenFish-veiðileyfasölu , sem þeir kynntust í Rússlandi , og kom þá á daginn að hann var á leiðinni með hóp til Kúbu í fluguveiði í sjó í byrjun maí og svo skemmtilega vildi til að tvær stangir voru lausar .
Kristján og Elvar létu ekki segja sér það tvisvar og skráðu sig í ferðina .
Félagarnir flugu til Havana , höfuðborgar Kúbu , gegnum Frankfurt .
Þaðan var flogið daginn eftir til næststærstu eyjar landsins , Ungeyjar ( Isla de la Juventud ) .
Tveir úr hópnum , Justin Maxwell Stuart og Þjóðverjinn Thorsten Strüben , voru svo ólánsamir að farangur þeirra skilaði sér ekki á leiðarenda .
" Það fór ekki vel í þá , " segir Kristján , " Kúba er líklega síðasta landið í heiminum , fyrir utan Norður-Kóreu , þar sem þú vilt týna farangrinum þínum .
" Hann glottir .
Maður kaupir ekkert þarna Þetta kom sér raunar illa fyrir Kristján og Elvar líka , en Justin hafði ætlað að lána þeim búnað til veiðanna .
Veitt er á mun sterkara girni þar syðra , auk þess sem veiðihjólin eru " tröllvaxin " , eins og Kristján orðar það .
Gömlu góðu íslensku stangirnar urðu því að duga .
" Maður kaupir ekkert þarna .
Ekki einu sinni vindla , varla bjór og alls ekki tannkrem , " segir Kristján og Elvar bætir við að þeir hafi fengið eina klósettrúllu og eitt sápustykki hvor á hótelinu sem duga átti vikuna .
" Ég gleymdi sjampói og fullnýtti því sápustykkið mitt , " segir Kristján brosandi .
" Þetta var besta hótelið á eynni en næði varla stjörnu í alþjóðlegum samanburði .
Á móti kemur að öryggið er algjört .
Engu er stolið , það er ekkert mál að skilja eftir tölvur og síma á herbergjunum eða hreinlega á barnum .
Það tekur þetta ekki nokkur maður , " segir Elvar .
Gott símasamband var í eynni en vonlaust að komast á netið .
" Það var bara fínt fyrir okkur tölvukarlana .
Við vorum í fríi , " segir Elvar .
Þrjátíu gráðu heitur sjór Dagurinn var tekinn snemma í veiðinni .
Siglt út á Karíbahafið um áttaleytið á 17-18 feta þunnbotna bátum .
Tveir veiðimenn og einn skipstjóri sem jafnframt er leiðsögumaður .
Sjórinn er um þrjátíu gráðu heitur á þessu svæði og lofthiti sjaldan undir 35 gráðum .
Fyrir vikið þurfa menn að klæðast sérstökum veiðibúningi , frá hvirfli til ilja .
Til að skaðbrenna ekki .
Leiðsögumaður siglir í leit að fiski , aðallega tarpon á þessum tíma árs .
Ekki er kastað nema fiskur sé sjáanlegur .
Veitt er á flugu .
Tarpon er stór fiskur , getur orðið allt að 200 pund en stærsti fiskurinn sem hópurinn fékk var um 100 pund .
Veitt var á sjö stangir .
Stærsti fiskurinn sem Kristján veiddi var 65 pund .
Tarpon er óætur fiskur og því er veiðinni sleppt aftur í hafið .
Fjölmargar tegundir af fiski eru í sjónum við Kúbu , allt frá smáfiskum upp í hákarla .
Spurðir hvort þeir hafi lagt til atlögu við þá illræmdu skepnu hrista félagarnir höfuðið .
" Maður reynir ekki að veiða þriggja metra hákarl á flugustöng .
" Eini fiskurinn sem Kristján og Elvar héldu var snapper , sem þeir færðu leiðsögumanni sínum í þakkarskyni .
" Snapper er mjög góður fiskur , við smökkuðum hann á veitingastöðum .
Heitsjávarhumarinn er líka ljúffengur , " segir Elvar .
Eins og nýgræðingar Eitt er að veiða lax og silung í ám og vötnum Íslands , annað að renna fyrir tarpon í Karíbahafinu .
Það fengu Kristján og Elvar að reyna .
" Þetta er allt önnur íþrótt og fyrstu dagana vorum við eins og nýgræðingar .
Leiðsögumaðurinn hristi oft höfuðið yfir aðförunum .
Við misstum fullt af fiski vegna þess að viðbrögðin voru röng .
Í stað þess að lyfta stönginni eins og maður er vanur í laxveiðinni á að setja hana niður .
Í hita leiksins getur þetta gleymst , " segir Elvar .
Þeir hlæja við tilhugsunina .
Tarponinn stekkur gjarnan upp úr sjónum meðan á glímunni stendur og lætur öllum illum látum .
" Þetta eru loftfimleikar dauðans , " segir Kristján .
" Við náðum samt fljótt tökum á þessu .
" Drjúgur tími fer í að sigla en félagarnir létu sér alls ekki leiðast á meðan .
Fylgdust með fugla- og dýralífi .
Komu meðal annars á land í svonefndri Apaey , þar sem alls kyns apakettir léku lausum hala .
Og svín .
" Umhverfið þarna er ótrúlega fallegt .
Ég hef hvergi séð svona marga bláa liti í hafi , " segir Elvar .
Eitt var þó til ama .
" Maður verður svolítið aumur í rassinum að hossast á þessum bátum og á þriðja eða fjórða degi æpti ég á leiðsögumanninn vegna sársauka .
Hvað gerði hann þá ? Dró fram púða og rétti mér .
Kunni ég honum bestu þakkir fyrir að láta mig vita af púðanum – á þriðja eða fjórða degi , " segir Elvar og hlær .
Komið var í land síðdegis og á kvöldin gerðu menn sér glaðan dag .
Veiða átti í sex daga en síðasti dagurinn datt út vegna mikils sjógangs .
Það kom ekki að sök því félagarnir notuðu tækifærið til að skoða sig um í eynni , heimsóttu meðal annars fangelsið sem Castro-bræður og aðrir skæruliðar voru vistaðir í á sinni tíð .
" Þetta er mikið mannvirki og það var gaman að skoða rúmið hans Fídels .
Þar hefur hann örugglega lesið Halldór Laxness , " segir Elvar .
Yndislegt fólk Þeir eru sammála um að Ungeyingar séu yndislegt fólk og með afbrigðum gestrisið , en um sjötíu þúsund manns búa í eynni .
Enda þótt lítið sé til var það upplifun Kristjáns og Elvars að enginn liði skort .
" Það verður enginn svangur á Kúbu og allir eru með þak yfir höfuðið .
Þá eru menntun og heilsugæsla ókeypis og munar auðvitað um minna , " segir Kristján og Elvar bætir við að ekki megi gleyma stöðugu og góðu veðri .
" Það eru líka lífsgæði .
" Afar lítið er um ferðamenn í Ungey og báru heimamenn Kristján og Elvar á höndum sér .
Þegar sá fyrrnefndi varð fimmtugur , 5. maí , var mikill viðbúnaður á hótelinu og veitingastaðnum , þar sem snætt var um kvöldið .
Salsasveit meðal annars kvödd á vettvang .
" Við tipsuðum þá ágætlega .
Raunar svo vel að umboðsmaður þeirra kom til okkar og spurði hvort þeir mættu koma upp á hótel og spila fyrir okkur .
Það gerðu þeir svo í tvígang , " segir Kristján .
Heimamenn tala litla ensku og þurftu Kristján og Elvar því víða að bjarga sér á spænsku , " sem við tölum ekki , " segir Elvar hlæjandi .
Þeir spurðu heimamenn um afstöðu þeirra til stjórnvalda og fengu þau svör að 90% elskuðu Fídel Castro og 100% Che Guevara .
Núverandi forseti , Raúl Castro , nýtur á hinn bóginn mun minna trausts meðal þegna sinna .
Þegar allt er saman tekið segja Kristján og Elvar ferðina hafa staðið undir væntingum – og rúmlega það .
" Fyrir utan hvað veiðin var skemmtileg gáfu viðmót og gleði heimamanna okkur mikið .
Staðurinn er líka einstakur , gjörsamlega ósnortinn .
Við erum búnir að panta aðra ferð á sama tíma að ári .
" 