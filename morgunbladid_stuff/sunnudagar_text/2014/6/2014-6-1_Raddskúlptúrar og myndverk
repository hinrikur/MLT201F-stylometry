Ima Now " , eða " núna " , er heiti sýningar sem verður opnuð í Listasafni ASÍ í dag , laugardag klukkan 16 , og er á dagskrá Listahátíðar í Reykjavík .
Á sýningunni mætast verk fjögurra listamanna , Sverris Guðjónssonar , Elínar Eddu Árnadóttur , Koho Mori-Newton frá Japan og Lauren Newton frá Bandaríkjunum .
Sverrir segir Mori-Newton vinna verk á pappír og innsetningar úr silki og að Elín Edda hafi kynnst japanskri kalligrafíu þegar þau hjónin dvöldu þar í landi á sínum tíma og hún sýni verk unnin með bursta og bleiki .
Sverrir og Lauren Newton eru bæði raddlistamenn og hafa sett saman hljóðheim sýningarinnar , sem byggist á raddskúlptúrum , kyrjun , yfirtónum , söngdróni og náttúruhljóðum í hinum ólíku rýmum safnsins , en hún teygir sig frá Gryfju upp á svalir byggingarinnar við Freyjugötu .
" Sýningin er hugsuð út frá þessum hljóðinnsetningum sem eru unnar sérstaklega fyrir þann myndheim sem gefur að líta í hverju rými safnsins , " segir Sverrir .
" Í Gryfjunni hefur Mori-Newton skapað vegg úr silki , afskaplega fallegan .
Þar fannst mér ástæða til að vera með hljóðmynd sem setti fram spurninguna : hvernig er hljómur silkis ? Ég var með það í huga að vinna myndbandsinnsetningu sjálfur fyrir Arinstofuna .
Ég hef unnið með allskyns raddhljóð og langaði að búa til myndband þar sem vatn og rödd takast á og það varð ég að gera ofan í vatni .
Ég fékk Brian Fitzgibbon til að vinna verkið með mér og það nefnist " Andi " – er fimm varíasjónir um rödd í vatni .
Í Ásmundarsal er Elín Edda með kalligrafískar myndir , ólíkar seríur sem hún kallar " Sequences " .
Mori-Newton hefur einnig sett þar upp myndir og er auk þess með borð með hlutum sem hann finnur á förnum vegi .
Það hefur komið honum á óvart hve mikið er af ryðguðu járni á götum íslenskra bæja .
" Sverrir segir þau Lauren Newton vinna saman hljóðmynd Ásmundarsalar en hún sé í nokkrum köflum með mikilvægum þögnum á milli .
" Svo förum við alla leið upp á þaksvalirnar en þær eru sjaldan nýttar á sýningum í Listasafni ASÍ .
Grunnhugmyndin um sýninguna sprettur út frá íslensku vörðunni , sem vísar veginn í lífinu .
Það má fara frá einni vörðu til annarrar .
Við létum smíða þriggja metra háa málmstöng sem sveigist út og á henni er þriggja metra langur silkistrangi , sem tekur við náttúrunni ; vindinum , regni og öðru sem gerist utan við safnið , " segir Sverrir .
efi@mbl.is 