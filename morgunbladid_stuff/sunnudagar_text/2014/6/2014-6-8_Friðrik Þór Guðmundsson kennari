Bækurnar þær sem ég glugga hvað mest í eru skruddur , gamlar bækur um lífið og tilveruna hjá forfeðrum okkar og -mæðrum .
Bókaflokkurinn Skrudda eftir Ragnar Ásgeirsson forsetabróður er einna efst í bunkanum , en líka söguleg skáldverk náskyld , eins og Hraunfólkið og Falsarinn eftir Björn Th. Björnsson ( sem of oft gleymast á listum yfir öndvegisverk ) .
Stirðbusaleg frásögn í landsyfirréttardómum getur falið í sér meiri fegurð og ljótleik en viðurkenndustu fagurbókmenntir fyrir mínar móttökustöðvar .
Ég nýt þess að lesa beint og á milli línanna um fólkið sem var að kveðja margra alda áþján við lok nítjándu aldar og upphaf þeirrar tuttugustu , fólkið sem heilsaði framförum og nýju lífi hinna uppreistu – fólkið sem loks gat rétt úr bakinu og náði að klæða sig sómasamlega gegn hríðinni , slabbinu og kuldanum .
Hversu velkomin voru ekki stígvélin á Mýrunum ? Og hversu óendanlega mikill léttir var það ekki óstöndugum leiguliðum að geta verslað framhjá kaupmönnunum og selt í útlensk skip fé á fæti fyrir sjóð silfurs ? Þjóðinni varð það mikill fjársjóður að komast undan oki aldanna , losna undan valdbeitingu og hafa í höndunum ríkulegar auðlindir og harðduglegar hendur .
Í skruddunum eru margir sjóðir silfurs og ég fæ mér reglulega handfylli .
