Þessa dagana stendur yfir sýning á nýrri húsgagnalínu frá Volka í sýningarrýminu Á skörinni hjá Handverki og hönnun í Aðalstræti 10 .
Elísabet Jónsdóttir og Olga Hrafnsdóttir eru konurnar á bak við hönnunarfyrirtækið Volka sem framleiðir allt frá fatnaði til húsgagna og listaverka .
Guðný Hrönn gudnyhronn@gmail.com Nýja húsgagnalínan frá Volka kallast Viti by Volki og samanstendur af inni- og útihúsgögnum sem eru unnin út frá formi og hlutverki vitans .
Olga segir þær vinkonur fá innblástur alls staðar að en segir Reykjavík í heild sinni koma sterka inn .
" Húsin , litirnir , sjórinn , vöfflukaffi og sundferðir eru vítamínsprauta fyrir heilann .
Og þegar við Elísabet förum í ferðalög þá rýkur gjörsamlega úr okkur og eitthvað skemmtilegt verður til , " útskýrir Olga .
Samstarf þeirra Olgu og Elísabetar hófst árið 2007 í Hollandi en þar bjuggu þær báðar í tæp 10 ár og stunduðu nám .
" Við byrjuðum á að endurvinna gömul húsgögn og vinna með ull .
Það má segja að verk okkar séu gjarnan blanda af list og praktískri hönnun , " segir Olga .
Endurvinnsla og íslensk ull leika enn stórt hlutverk í verkum þeirra Olgu og Elísabetar sem og grafísk mynstur og bjartir litir .
Stíll Volka er gjarnan hrár og pínu hollenskur að sögn Olgu .
Nálgast má vörurnar frá Volka í verslununum Aurum á Bankastræti , Hrím á Laugavegi og í Mengi Óðinsgötu .
