Á mörgum sviðum þurfum við á róttækri nýhugsun að halda .
Ég er ekki endilega að biðja um glænýja hugsun , sætti mig ágætlega við endurvinnslu á góðum hugmyndum sem hafa reynst vel .
Ég nefni sem dæmi margvíslegan félags- og samvinnurekstur .
Hugmynd , sem Þorleifur Gunnlaugsson , oddviti Dögunar í Reykjavík , hefur talað fyrir , um borgarbanka þykir mér djörf og umhugsunarverð .
Sparisjóðirnir voru reistir á þessari hugsun á sínum tíma , fjármálastofnanir til að þjóna nærsamfélaginu og svo langt áttu þeir að vera frá hvers kyns gróðahyggju að stofnfjáreigendur settu sér þá reglu og bundu hana í lög , að ef þeir tækju stofnfé sitt út , fengju þeir aðeins upphaflega inngreiðslu með eðlilegum vöxtum .
Á þessum forsendum fjárfesti velvildarfólk byggðanna – þar á meðal stjórnmálamenn – í sparisjóðnum " sínum " .
Í gróðærinu fundu veiklundaðir menn það út að hagnast mætti vel á braski með stofnféð .
Þá kom í ljós að margir velunnaranna góðu reyndust fyrst og fremst velunnarar eigin pyngju .
En ef mannkynið gæfist alltaf upp gagnvart breyskleika einstaklinga hefðum við ekki þokast það fram á við í aldanna rás , sem við þó höfum gert .
Borgarbankamenn hinir nýju hafa rökstutt hugsun sína á þá lund , að sá hagnist vel sem varðveitir fjármuni borgarinnar og borgarstofnana og veiti þessum fjármunum farvegi í hvers kyns umsýslu .
Og í framhaldinu er spurt , hvers vegna ættu borgarbúar ekki að njóta góðs af slíkri starfsemi ? Rökstuðningnum fylgir tilvísan til þess að þeim borgum í Bandaríkjunum sem hafa þennan hátt á fari fjölgandi .
En hvað með íhaldssemina ? Getur verið að hún eigi einhvern tímann rétt á sér ? Ég slæ þessa þanka inn í tölvu á keyrslu .
Nú blasir Suðurlandsundirlendið við af Kambabrún .
Ég tek fram að konan mín keyrir ! Þjóðvegurinn liggur í sveig um Ölfusið .
Þarna hafa menn viljað þráðbeinan reglustrikuveg og helst fjórbreiðan enda bjóði umferðin ekki upp á annað ! Það eru ýkjur .
Íslendingar verða að venja sig af því að heimta rándýra vegaslaufu í byggð ef þeir þurfa að hinkra í tuttugu sekúndur á ljósum og að sama skapi þurfum við að venja okkur á að keyra hægar þessa tvo tíma sem umferðin verður hæggengari í grennd við sumarbústaðabyggðir á mestu háannatímum .
Víðast hvar er vandinn ekki meiri af völdum umferðarþunga .
Áður en við byggjum upp alla vegi og gerum þá fjórbreiða og úr tengslum við landslagið , skulum við minnast þess að til eru þeir staðir á landi voru sem ekki eru aðeins fagrir á íslenskan mælikvarða heldur einnig á heimsvísu .
Þegar föndrað er við slíka náttúru getur íhaldssemi verið kostur .
Ögmundur Jónasson ogmundur@althingi.is 