Hélstu að það væri dýrt að njóta menningar og lista ? Það er mesti misskilningur , því vel er hægt að vera hinn mesti menningarviti í Kóngsins Köben og borga lítið sem ekki neitt .
Mörg af söfnum borgarinnar eru með einn ókeypis dag í hverri viku og í sum þeirra þarf aldrei að greiða aðgangseyri .
Til dæmis er alltaf frítt í Þjóðminjasafnið , sömuleiðis í Þjóðarlistasafnið , Statens Museum for Kunst , en reyndar þarf að greiða þar aðgangseyri inn á sérsýningar .
Þá kostar ekkert inn á hið undurfagra safn Glyptotek á sunnudögum , ekki þarf að opna budduna þegar Thorvaldsenssafnið er heimsótt á miðvikudögum og það sama gildir um Tøjhusmuseet , sem er bráðskemmtilegt hergagnasafn með fallbyssum og gömlum herbúningum .
Á föstudögum er svo frítt inn í Kaupmannahafnarsafnið við Vesterbrogade , en þar er saga borgarinnar rakin á áhugaverðan hátt .
