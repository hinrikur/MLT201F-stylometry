Íslensk tónlist er í útrás .
Margir sigrar hafa unnist en víða leynast þó enn vannýtt tækifæri .
Tónlistarmaðurinn Sigtryggur Baldursson hjá Útflutningsskrifstofu íslenskrar tónlistar ræðir við blaðamann um merka áfanga í útflutningi íslenskrar tónlistar , garðyrkjuvinnuna sem liggur að baki , tónlistarhátíðina Eurosonic Noorderslag 2015 , þar sem tónlist frá Íslandi verður í forgrunni og ristað brauð með osti .
Guðrún Ingibjörg Þorgeirsdóttir gith@mbl.is Má ég ekki bjóða þér kaffi ? " spyr tónlistarmaðurinn Sigtryggur Baldursson , þegar blaðamaður og ljósmyndari ganga inn á skrifstofu hans við Hlemm niðri í miðbæ .
Kaffið þiggur blaðamaður með þökkum og hefði varla orðið kátari , hefði hann boðið gull .
" Þetta eru skemmtilegir tímar í íslenskri tónlist , " segir Sigtryggur þegar við höfum tyllt okkur með kaffið .
" Við hjá ÚTÓN erum mjög spennt fyrir öllu sem framundan er , og glöð að vera búin að koma okkur fyrir í þessu nýja húsnæði .
Skrifstofan var stofnuð árið 2006 en við fluttum hingað inn í byrjun árs .
" Hátt er til lofts , stórir gluggar hleypa inn mikilli birtu og hér hlýtur að vera gott að hugsa ? " Jú , " segir Sigtryggur og hlær .
" Hér er gott að hugsa , enda er hér mikið hugsað .
Við lögðum upp með ákveðna heimspeki þegar við fluttum inn , sem kannski mætti kalla " klasapælingu " .
Ákveðin orka myndast þegar fólk í svipuðum geira deilir vinnurými .
Fólk deilir með sér þekkingu , reynslu og sögum og þannig fá allir í rýminu eitthvað út úr því að vera ekki bara hver í sínu horni .
Í þessu rými eru nokkrir sem allir eiga það sameiginlegt að starfa við tónlist , bæði einstaklingar , t.d. María Rut Reynisdóttir , umboðsmaður Ásgeirs Trausta , en einnig skrifstofur , sem eru þrjár , auk Reykjavík Jazz Festival .
Í fyrsta lagi skrifstofa Iceland Airwaves , í öðru lagi skrifstofan sem ég starfa hjá , ÚTÓN , sem er upplýsinga- og kynningarskrifstofa fyrir tónlist og loks er Íslensk tónverkamiðstöð hérna líka , skrifstofan sem heldur utan um íslenskar tónbókmenntir og gerir það af miklum metnaði .
Hún er reyndar á bak við glervegginn þarna .
" Sigtryggur bendir á glervegg úti í horni .
" Okkur hinum fannst öruggara að stúka klassíkerana af ! " segir hann glettnislega og brosir .
Mismunandi tegundir tónlistar verða sífellt meira áberandi og má þar til dæmis nefna samtímatónlist og svokallaða " indí " -tónlist .
Þó vill brenna við að sumum hlustendum þyki nýrri tónlist óaðgengileg , ekki ólíkt því þegar bókmenntaunnendur segjast ekki vilja lesa nútímaljóð , því þeir " tengi " ekki við þau .
Hverju vill Sigtryggur svara þessu ? " Þegar konan mín og ég kynntumst var hún sextán ára gömul og lifði svo til eingöngu á ristuðu brauði með osti .
Ég gerði það að markmiði hjá mér að kynna henni fleiri matartegundir og í dag borðar hún næstum hvað sem er , þótt ég geti kannski ekki eignað mér þann árangur að öllu leyti .
Enda borðar hún ekki allt , kannski flest nema sviðasultu .
En allan skrattann annan ! " segir Sigtryggur kátur .
" Fjölbreytnin er af hinu góða , hún auðgar tilveruna .
Lífið býður upp á fleira en ristað brauð með osti .
" Hlúð að grasrótinni Ekki er langt liðið á spjallið þegar blaðamaður viðurkennir fyrir tónlistarmanninum að hafa sjaldan eða aldrei heyrt á ÚTÓN minnst .
Aðspurður hvað stofan geri , svarar Sigtryggur því til að hlutverkið sé margþætt .
" Fullu nafni heitir skrifstofan Útflutningsstofa íslenskrar tónlistar og líkt og nafnið gefur til kynna , þá er eitt okkar aðalhlutverk að bæta landslagið fyrir útflutning íslenskrar tónlistar , bæði heima og heiman .
Það er nefnilega ekki nóg að markaður sé fyrir íslenska tónlist í útlöndum – hér heima verður að vera vilji til að flytja tónlistina út , sem getur verið dýrt .
Ég segi stundum að í byrjun sé tónlistarmaðurinn eins og nýstofnað fyrirtæki .
Leggja þarf út mikla peninga þegar maður er að fara af stað en ef vel gengur , þá skila peningarnir sér til baka og vonandi gott betur .
Oft er erfitt að fara af stað en okkar markmið er að hjálpa fólki að hjálpa sér sjálfu , ef svo má taka til orða .
Síðan höfum við reyndar sinnt fræðsluhlutverki einnig og haldið árlega fjögur til átta fræðslukvöld í Norræna húsinu í þeim tilgangi .
Selt er inn á kvöldin sem fyrst og fremst eru ætluð til fræðslu fyrir tónlistarmenn en umfjöllunarefnin hafa verið ýmis , allt frá kynningum á netinu , yfir í bókunarskrifstofur erlendis fyrir tónleika og skattamál tónlistarmanna .
Í seinni tíð hefur fókus fræðslustarfseminnar hjá okkur síðan mikið til færst yfir á umboðsmennsku en í þeim þætti íslenska tónlistarbransans hefur mér stundum þótt vanta upp á fagmennsku , sérstaklega þegar kemur að útflutningi tónlistar .
Þetta er því hálfgerð garðyrkjuvinna hjá okkur , að undirbúa jarðveginn fyrir útflutning og hlúa að sprotunum og grasrótinni .
" Sigtryggur lítur upp , hugsar sig svolítið um og brosir .
" Já , þetta er eiginlega akkúrat þannig .
Við erum garðyrkjumenn .
" Batnandi umhverfi til útflutnings Þótt almennt hlutverk skrifstofunnar sé ágætlega skilgreint , eru markmið hennar hins vegar í stöðugri þróun .
" Það segir sig að vissu leyti sjálft að eftir því sem okkur verður ágengt , þarf að endurskoða markmiðin .
Í fyrstu einbeittum við okkur mikið að stofnunum sem styðja við íslenskt tónlistarlíf .
Árangurinn af þeirri vinnu sást síðan þegar við komumst inn á fjárlög árið 2012 og eins þegar Útflutningssjóður íslenskrar tónlistar komst á laggirnar á síðasta ári .
Útflutningssjóðurinn var stór áfangi sem við höfðum barist fyrir , en honum er ætlað að styðja við útflutning tónlistar með úthlutun ferðastyrkja til tónlistarmanna .
Styrkirnir eru reyndar ekki háir en þetta er byrjun og dansar svolítið með Reykjavík Loftbrú , ferðasjóði Reykjavíkurborgar og Icelandair fyrir tónlistarmenn , tónskáld og útgefendur .
Umhverfi fyrir útflutning á íslenskri tónlist hefur því nú þegar batnað mikið og í ársbyrjun settumst við hjá ÚTÓN niður og endurskoðuðum okkar markmið .
Við komumst að þeirri niðurstöðu að flest þau markmið sem stofan hafði sett sér í stefnumótun sinni árið 2010 höfðu náðst .
Mér fannst því kominn tími til að við tengdum aftur við grasrótina frekar en stofnanirnar og byggjum til nýja stefnumótun , sem við gerðum nú í febrúar .
Þar kom fram sú ósk að stofan tæki til við að sinna fjölbreyttari tegundum tónlistar , en við höfðum fram að því mikið til einbeitt okkur að íslenskri " indí " -tónlist .
Þar liggur okkar sérþekking en sjálfsagt er að dreifa áherslunni svolítið .
Það má þó reyndar ekki verða um of , því við erum ekki mörg sem vinnum á stofunni .
Starfsmennirnir voru þrír þegar ég kom inn í þetta , en skrifstofan stóð á tímamótum í byrjun árs , um svipað leyti og við fluttum hingað inn , því tveir af þremur starfsmönnum létu þá af störfum .
Ég réð þá til skrifstofunnar Önnu Ásthildi Thorsteinsson og í dag erum við einungis tvö sem störfum hjá ÚTÓN .
Útflutningsvor íslenskrar tónlistar Hlutverk Iceland Airwaves verður seint fullmetið þegar kemur að kynningu íslenskra tónlistarmanna , en hátíðin hefur í fimmtán ár " flutt bransann til Íslands " eins og Sigtryggur kemst að orði .
" Efling tónlistarhátíða á Íslandi er eitt af hlutverkum ETÓN en þar lítum við m.a. til Iceland Airwaves sem fyrirmyndar .
Hátíðin er eina alþjóðlega tónlistarhátíðin hérlendis sem tekist hefur að fá mikinn fjölda erlendra gesta til Íslands .
Og þá á ég ekki einungis við almenna tónleikagesti , heldur einnig hinn hópinn , sem færri vita af .
Iceland Airwaves flytur nefnilega inn fólk úr tónlistarbransanum erlendis til að sýna því íslenska tónlistarmenn sem spila á hátíðinni .
Stór hluti af þeim peningum sem hátíðin hefur yfir að ráða fer í þetta , og þar er peningunum vel varið .
Þetta hefur síðan skilað sér í því útflutningsvori íslenskrar tónlistar sem átt hefur sér stað síðustu ár .
Að þessu sögðu , þrátt fyrir þá miklu breidd sem er í tónlistinni á Iceland Airwaves , þá vantar þangað samtímatónlist og klassíska tónlist , fyrir utan eitt kvöld á hátíðinni í fyrra sem helgað var nýrri samtímatónlist .
Þessar tegundir tónlistar eiga reyndar sínar eigin hátíðir , eins og Myrka músíkdaga , Reykjavík Midsummer Music og Tectonics-tónlistarhátíðina sem einnig rúmar ýmsa tilraunakennda tónlist sem hvergi fellur í flokk .
Markaðssetning þessara hátíða er hins vegar alls ekki jafnyfirgripsmikil og hjá Iceland Airwaves .
Þarna er t.d. kjörið tækifæri til að læra af reynslu þeirrar stóru hátíðar og nýta hana í þágu annarra tónlistarhátíða .
" Tónlistarhátíðir vannýtt auðlind Hingað til lands komu á síðasta ári tvær alþjóðlegar tónlistarhátíðir með íslenska samstarfsaðila , Sónar og ATP .
Ekki má síðan gleyma tónlistarhátíðinni Secret Solstice sem nú er nýafstaðin og er í grunninn íslensk hátíð , rekin af Íslendingum .
" Allar þessar hátíðir eru góður vettvangur fyrir áframhaldandi útrás íslenskrar tónlistar og í tónlistarhátíðum liggja mörg vannýtt tækifæri , " segir Sigtryggur .
" Til dæmis mætti huga að nánara samstarfi ferðaþjónustunnar og tónlistarhátíða .
Ferðalangar í leit að menningu eru ónýtt auðlind hérlendis .
Þeir koma mikið til " off season " , þ.e. ekki á sumrin og þeir trampa ekki á Gullfossi og Geysi , heldur fara beint inn í tónleika- og sýningarsali .
Ég vildi líka gjarnan sjá meiri breidd í tónlistinni á hátíðunum , sérstaklega klassíska tónlist og samtímatónlist , eins og ég nefndi áðan .
Það er þó auðvitað staðreynd að markhóparnir fyrir mismunandi tónlistartegundir eru oft gjörólíkir og það setur ákveðnar hömlur .
Til dæmis yrði erfitt að skipuleggja tónlistarhátíð sem blandaði saman popptónlist og klassík .
Allar skilgreiningar og flokkanir , af hvaða tagi sem þær eru , setja hömlur .
Þetta er auðvitað mannlegt eðli , við reynum sífellt að setja allt í flokka og ég geri þetta sjálfur líka .
En maður á að reyna eftir fremsta megni að flokka sem minnst .
Skilgreiningar takmarka upplifunina og standa okkur fyrir þrifum .
Það er svo margt sem ekki fellur í einn flokk heldur er á milli þeirra .
Ég þrái að sjá skilgreiningarnar hverfa , því með þeim hverfa fordómarnir og ég tala til dæmis stundum um að tónlist sé á " popp-klassísku rófi " .
Hún þarf ekki að vera annaðhvort eða .
Hún má vera bæði .
" Ísland í brennidepli á Eurosonic Íslenska tónlistarsenan er mjög þétt og hér hefur þróast ótrúlega skapandi iðnaður en inni í hálfgerðri kúlu .
Markaðurinn er lítill og margir tónlistarmenn eru í fjölmörgum hljómsveitum .
Þetta býður upp á mjög lífrænan farveg þegar kemur að deilingu upplýsinga og þekkingar og er hluti ástæðunnar fyrir íslenska útflutningsvorinu .
Smæð bransans býður líka upp á innbyggða sjálfsstyrkingu fyrir tónlistarmenn – fólk hugsar með sér : " Ef þau geta þetta , þá get ég þetta líka .
" Allir þurfa fyrirmyndir , hvað svo sem fólk tekur sér fyrir hendur og hvort sem fyrirmyndirnar eru meðvitaðar eða ómeðvitaðar .
Íslenski tónlistarbransinn hefur góðar fyrirmyndir , listamenn eins og Björk og Sigur Rós sem vinna sína list á eigin forsendum .
Eltast hvorki við tísku né markað , heldur marka tískuna sjálf , í krafti sjálfsöryggis .
Þetta er holl lexía sem smitast hefur í íslenskt tónlistarlíf og er , að ég tel , ein af ástæðum þess að íslensk tónlist hefur náð þeim árangri að vera sett í brennipunkt á hinni stóru Eurosonic Noorderslag-hátíð árið 2015 , sem ég kalla popptónlistarútgáfu bókmenntahátíðarinnar í Frankfurt .
Mikil kynningarvinna er fyrir höndum í tengslum við hátíðina en hún verður magnaður stökkpallur fyrir íslenska tónlist , því á þessa hátíð koma skipuleggjendur annarra tónlistarhátíða og líta í kringum sig .
Tekjur vegna tónlistarhátíða verða sífellt mikilvægari hluti af tekjum tónlistarmanna , eftir því sem geisladiskasala minnkar með tilkomu neytendavænna fyrirbæra eins og YouTube og Spotify .
Okkar markmið er því að þeir íslensku tónlistarmenn sem fari á Eurosonic , hafi eitthvað upp úr því .
Annað markmið farar okkar á hátíðina er síðan að nota hana sem tækifæri til að bæta innviði íslenska tónlistarbransans og sérstaklega að styrkja umboðsmenn .
Það er nefnilega meira en að segja það að sitja hér heima en vera umboðsmaður fyrir tónlistarmann sem vinnur erlendis .
Hitt er síðan annað mál að það er dýrt að fara á svona hátíð og erfitt að fá fjármagn , sérstaklega fyrir tónlist sem ekki er klassísk .
Popptónlistarmenn hafa lengi barist fyrir því að vera teknir alvarlega sem atvinnumenn .
Við erum ekki skraut .
Að öðrum listgreinum ólöstuðum er tónlistin sú íslenska listgrein sem flestir erlendis þekkja .
Hún er að mörgu leyti andlit íslenskra lista út á við .
Það er eðlilegt að stjórnvöld styðji við listgreinar , því þær eru atvinnuvegur , líkt og t.d. stóriðjan .
Í rauninni væri óeðlilegt ef ekki væri stutt við listgreinar .
Einstakur árangur hefur náðst í markaðssetningu íslenskrar tónlistar erlendis , sérstaklega ef miðað er við hina margnefndu höfðatölu og iðnaðurinn veltir gríðarháum fjárhæðum .
Við eigum til dæmis margfalt fleiri alþjóðlega þekkta listamenn en mörg önnur norræn lönd .
Þetta vekur athygli og fólk spyr sig hvernig í áranum standi á þessu .
" Sigtryggur hlær .
" Ég hef velt þessu mikið fyrir mér sjálfur og held að margir félagslegir þættir spili inn í , en fyrirmyndir eru mjög mikilvægar og af þeim eigum við sem betur fer nóg .
" 