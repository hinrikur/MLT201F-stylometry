Rut Káradóttir innanhússarkitekt býr ásamt eiginmanni sínum , Kristni Arnarsyni markaðsráðgjafa , og ellefu ára dóttur þeirra í fallegu einbýlishúsi í Breiðholtinu .
Heimilið , sem er ákaflega hlýlegt , einkennist af persónulegum stíl og miklum karakter .
Texti : Sigurborg Selma Karlsdóttir sigurborg@mbl.is Ljósmyndir : Ómar Óskarsson omar@mbl.is Við hönnun heimila reyni ég alltaf að gera umhverfið afslappað og rólegt .
Ég legg ríka áherslu á það að fólki líði vel og heimilið sé laust við aukaáreiti .
Ég er mjög hrifin af mjúkum , mildum litum og náttúrulegum efnum eins og skinni , hör , leðri og grófu járni , en ég er alls ekki fyrir gerviefni og skæra liti , " segir Rut Káradóttir .
Rut , sem er einn fremsti innanhússarkitekt landsins , segir mikilvægt að greina þarfir fjölskyldunnar vel til þess að hvert rými heimilisins verði þægilegt og virkt .
" Það er ekkert hús fullkomið , en það sem er svo gaman er að draga fram það besta á heimilinu .
Ef þú vinnur t.d. mikið heima þá er ómögulegt að hafa vinnuaðstöðuna undir stiga og horfa á vegg .
Þú verður að finna góðan stað þar sem þér líður vel .
Fólk er oft með frábæra stofu og borðstofu sem það notar ekki en horfir jafnvel á sjónvarpið á hverju kvöldi á neðri hæð í gluggalausu svæði .
Af hverju ekki að flytja sjónvarpið upp í stofuna , en hafa hins vegar kost á því að loka það af , til dæmis með rennihurð .
Mér finnst gífurlega mikilvægt að þeir staðir sem eru mest notaðir séu þægilegir og aðlaðandi .
" Þegar hlutir eru keyptir inn á heimilið segir Rut skipta máli að kaupa ekki allt í sömu búð , heldur blanda saman ólíkum munum til þess að skapa persónulegan stíl á heimilinu .
" Í verslunum eins og Epal , Módern og Lumex fást munir sem standast tímans tönn og eru vel hannaðir , en gott er að blanda þeim saman við muni sem ýta undir karakter og gefa heimilinu svip .
Fallegir hlutir frá verslunum eins og Magnólíu á Laufásvegi og Heimili og hugmyndum á Suðurlandsbraut fara t.d. vel við klassíska , tímalausa hönnun .
" En hvaðan sækir þú innblástur ? " Ég hélt að það erfiðasta í starfi mínu yrði að fá hugmyndir , en það hefur ekki orðið raunin því þær koma nánast á færibandi .
Þegar ég fæ heimili til að hanna finnst mér einstaklega gaman að ímynda mér að ég sé að flytja þangað inn sjálf og þannig reyni ég að setja mig í spor þess sem ég er að vinna fyrir hverju sinni .
Þannig spretta fram hugmyndir og þannig get ég flutt sjálf oft í huganum , " segir Rut og hlær .
" Það er svo skemmtilegt .
" 