Atli Sigþórsson er einn fjögurra ungra höfunda sem hljóta nýræktarstyrk Miðstöðvar íslenskra bókmennta í ár .
Þessi þrjátíu ára gamli skyndibitakokkur og rapptónlistarmaður frá Akureyri gaf fyrr á árinu út sína fyrstu bók , Stálskip .
Hvað eruð þið mörg í heimili ? Við erum þrjú , ég , konan Helena og læðan Kali .
Hvað áttu alltaf til í ísskápnum ? Ekkert .
En yfirleitt á ég til Ribena-saft , pepperóní og beikon .
Það fleytir mér ansi langt .
Hvað fer fjölskyldan með í mat og hreinlætisvörur á viku ? Sveiflur eru gríðarlegar í matfanga- og hreinsiefnainnkaupavísitölu heimilisins á milli vikna og ég hugsa að betra væri að fá raunsæja mynd af eyðslunni með því að skoða hana á mánaðarbasis .
En ég hef reyndar ekki glóru um það hver hún er .
Veit það bara að ég er svo til alltaf blankur .
Hvar kaupirðu helst inn ? Í nálægustu lágvöruverslun .
Ég held enga tryggð við tilteknar verslanir .
Er fullkominn tækifærissinni , eins og köttur .
Hvað freistar helst í matvörubúðinni ? Góðir ostar og svo er ég alltaf á báðum áttum með það hvort ég skuli kaupa frosnar pitsur , undarlegt nokk .
Þær eru sumar hverjar ágætar .
Hvernig sparar þú í heimilishaldinu ? Til að byrja með sleppi ég því yfirleitt að kaupa frosnar pitsur .
En ég reyni líka að vera duglegur að nýta það sem til er í skápunum .
Stundum verða til góðar samsetningar .
Oft hálfasnalegar þó .
Kjúklingabaunir finnst mér til dæmis ekki fara sérstaklega vel með sætkartöflum í eggjakökur .
En ótrúlegasta jukki má reyndar bjarga með karabísku karrídufti .
Ég reyni líka að fara minna ferða gangandi , en oft guggna ég á því vegna þess að ég er húðlatur .
Hvað vantar helst á heimilið ? Hér vantar bókaleysi .
Eða nýja bókahillu .
Og klórstand fyrir Kali litlu sem djöflast fyrir vikið á öðrum húsgögnum .
Eyðir þú í sparnað ? Nei .
Ég snöggreiddist svo viðbótarlífeyrissölumönnum sem einhvern tímann mættu á fyrrverandi vinnustað minn og píndu starfsfólk í matarhléum að ég sór þess dýran eið að koma ekki nálægt neinu slíku .
Þess utan hef ég ferlegt peningavit .
Skothelt sparnaðarráð ? Látið það vera að kaupa frosnar pitsur .
