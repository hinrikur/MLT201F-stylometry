Suður af London Fields-garði í austurhluta Lundúna og niður að Regent ' s Canal liggur Broadway Market , falleg og hugguleg gata þar sem haldinn er matarmarkaður á hverjum laugardegi .
Vikulega eru settir upp básar í röð niður götuna þar sem kaupmenn raða upp vörum sínum , vönduðum og heimagerðum sælkeravörum af ýmsum toga .
Flestir básarnir eru opnir milli níu og fimm á daginn .
Á markaðnum er hægt að fá flest það sem hugurinn girnist , hvort sem um er að ræða óteljandi ostategundir , heimagert pestó , margvíslegar matarolíur eða nýbakaðar kökur og brauð .
Hungruðum stendur einnig til boða fjölþjóðlegt úrval skyndibitarétta sem matreiddir eru á staðnum , til að mynda kjúklingaréttir frá Karíbahafi , lífrænir beint-frá-býli-hamborgarar úr breskri sveitasælu og vegan-máltíðir .
Í húsum götunnar er svo fjöldi veitingastaða , sælkeraverslana og kaffihúsa þar sem íbúar borgarinnar hvíla sig eftir amstur liðinnar viku , nærast og fylgjast með mannlífinu .
Rauðvínsflöskur og helgarblöð Andrúmsloftið á markaðnum er einhvern veginn svona .
Gatan er þröng og mannmergðin eykst hratt eftir því sem líður á morguninn .
Ferðamenn og tískumeðvitaðir íbúar Austur-Lundúna ráfa á milli bása og rannsaka uppstillingar , fá að smakka , gefa frá sér sælurík andköf þegar þeir loka augum , draga auða tannstöngla frá samanbitnum vörum .
Allt í kring heyrast samtöl á ólíkum tungumálum , götulistamenn leika tónlist á hornum .
Fólk arkar út úr verslunum í kring með rauðvínsflöskur eða helgarútgáfur dagblaða skorðaðar af í handarkrikum .
Fyrir utan pöbba sitja menn með þykka handleggi og kröftugar raddir við viðarborð , kaupmenn kalla tilboð sín fram og útlista innihaldslýsingar fyrir áhugasömum viðskiptavinum .
Smám saman mjakast fjöldinn áfram í átt að kanalnum .
Broadway Market er tilvalinn áfangastaður á laugardegi fyrir gesti stórborgarinnar .
Þar er hægt að öðlast góða tilfinningu fyrir lífinu í borginni á afslappaðan hátt .
Markaðurinn er jafnframt í hjarta Hackney , skammt frá vinsælum hverfum á borð við Shoreditch og Dalston .
