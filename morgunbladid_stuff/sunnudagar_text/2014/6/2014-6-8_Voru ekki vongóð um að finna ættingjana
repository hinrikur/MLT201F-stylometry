Sagan af því hvernig Guðjón Bergmann og Jóhanna Bóel Bergmann urðu bandarískir ríkisborgarar er komin út á bók vestanhafs .
Þar er ekki aðeins fjallað þá ótrúlegu atburðarás heldur einnig hvernig dvölin hefur verið ytra síðustu fjögur árin .
Guðjón skrifar bókina sjálfur og lýsir því á hreinskilinn hátt hvernig lífið í Texas hefur oft verið erfitt en líka afar gleðilegt .
Júlía Margrét Alexandersdóttir julia@mbl.is Það vakti talsverða athygli þegar fyrirlesarinn , jóginn og námsskeiðahaldarinn með meiru : Guðjón Bergmann , ákvað , ásamt fjölskyldu sinni , að kveðja Ísland fyrir um fjórum árum og fréttatilkynning þess efnis birtist í fjölmiðlum .
Þeir búferlaflutningar áttu sér lengri sögu en virtist og saga þeirra hjóna , Guðjóns og Jóhönnu Bóelar Bergmann , hefur verið skrautleg , forvitnileg , stundum erfið en einnig einkar gleðileg síðustu árin .
Og einhvern veginn æxlaðist það svo að hinn alíslenski Guðjón Bergmann er orðinn það sem fólk hvaðanæva af fær neitun um alla ævi : bandarískur ríkisborgari .
Þetta er ekki alveg einföld saga .
Og kemur ekki á óvart að Guðjón hafi nú fest hana á blað og gefið hana út á bandarískum markaði .
" Ég ákvað kvöldið sem ég varð bandarískur ríkisborgari að skrifa bók um þessa lífsreynslu .
Hvernig ég og Jóhanna urðum bandarískir ríkisborgarar og hvernig okkur gekk að aðlagast hér úti .
Þetta hafa verið hæðir og lægðir , lærdómsríkt og gaman .
Kannski hefðum við aldrei farið út ef við hefðum séð fyrir hvað við myndum þurfa að takast á við .
En það er nú eins og með svo margt .
Þá myndi heldur enginn líklega eignast börn , " segir Guðjón og hlær .
Það er morgunn í Austin í Texas og þau hjónin hafa komið sér notalega fyrir með kaffibolla í eldhúsinu og börnin leika sér í kring meðan við spjöllum á Skype .
Þau eru reyndar í 30.000 manna smábæ rétt fyrir utan Austin og voru að flytja inn í hús sem þau festu kaup á .
Jóhanna segir að hún hafi aldrei búist við að finna slíkt hús í Texas – hús eins og hún hafði látið sig dreyma um : með hvítum rómantískum girðingum að utan , fallegri verönd og rólum .
Þau eru aðeins 25 mínútur að keyra inn í miðbæ Austin .
Og ekki nema fimm mínútur að aka inn í algera sveitasælu .
Jóhanna segir að suðurrísk gestrisni sé ekta í gegn .
Við vorum ekki að flýja neitt Flest sem Guðjón kom að hér heima náði einhvern veginn alltaf að vekja athygli .
" Ég var fyrst á milli tannanna á fólki sem útvarpsmaður á Rás 2 , en ætli jógakennslan hafi ekki komið mér á kortið og svo auðvitað þættirnir sem ég var með á Skjá 1 , " segir Guðjón og vísar þar í hina víðfrægu tantra-þætti sem voru tímamótasjónvarpsefni hérlendis .
Þar var fjallað um samlíf fólks og hvernig tantra gæti gagnast í að bæta það en þættirnir voru sýndir á Skjá einum .
" Verkefnin sem mér þótti vænst um voru fyrirlestranámskeiðin mín , bæði reykleysisnámskeiðin og svo námskeiðin sem ég hélt undir fyrirsögninni " Þú ert það sem þú hugsar " frá 2006 til 2008 .
Ég fékk mikið af jákvæðum viðbrögðum og margir breyttu lífi sínu til hins betra eftir að hafa komið á námskeiðin .
Ég naut þess að geta haft jákvæð áhrif .
" Var ekkert erfitt að taka þá ákvörðun að flytjast út og hafa það svona endanlegt ? " Það var ekki auðveld ákvörðun en jafnframt er ekki hægt að benda á eitthvað eitt og segja : Þetta var ástæðan fyrir því að við ákváðum það .
En það viðurkennist að ástandið á Íslandi hjálpaði ekki til , án þess að það hafi verið ástæðan ; við vorum ekki að flýja neitt , " segir Guðjón .
" Aðalatriðið var þetta : Þetta var tækifæri .
Ég hafði átt draum um að flytja út og Jóhanna líka og þarna sáum við tækifæri .
En ég get lofað því að tímabil hafa komið þar sem ég hef velt því fyrir mér hvort þetta hafi verið rétt ákvörðun af því að þetta hefur oft verið erfitt .
En heilt yfir erum við ánægð með að hafa tekið þessa ákvörðun .
" Það getur enginn hermt þetta eftir Guðjón sór eið sem bandarískur ríkisborgari í október á síðasta ári eftir að hafa þreytt ýmis próf .
" Að kvöldi þess dags settist ég niður með Jóhönnu og við fórum yfir allt það sem hafði gerst þessi ár okkar í Bandaríkjunum .
Ég sá að það var svo margt sem var eins og lygasaga og svo ótrúlegt að ég hugsaði með mér að ég yrði að skrifa þetta niður til að skilja þetta , bæði fyrir börnin mín og fjölskyldu og svo ef einhver hefði gaman af því að lesa þetta þá væri það bara plús .
Þetta er alls ekki " how to " -bók um hvernig á að verða ríkisborgari .
Það getur enginn hermt þetta eftir .
" Bókin kemur út á bandarískum markaði og raunar var það tilviljun ein sem réð því að undirrituð komst að því að Guðjón stæði í bókaútgáfu ytra .
Á internetinu rakst blaðamaður á umfjöllun í fjölmiðlum vestanhafs um nýju bókina .
Titill hennar er " You Can ´ t Have the Green Card " og vísar í símtal sem Jóhanna átti við starfsmann bandaríska sendiráðsins hér á landi fyrir nokkrum árum .
Jóhanna tekur við : " Mamma mín heitir Jo Ann Hearn en mamma hennar , amma mín , giftist bandarískum hermanni , flutti með honum út og bjó í Texas í 14 ár .
Þar fæddist mamma en sex ára gömul fluttu þær mæðgur aftur til Íslands og það flosnaði upp úr öllum tengslum við Bandaríkin og mamma hitti föður sinn aldrei aftur , " segir Jóhanna .
Guðjón rekur þessa sögu í bókinni en í hjónabandi ömmu Jóhönnu : Jóhönnu Bóelar Sigurðardóttur , og afa , Samuels Emmett Hearn , fór fljótlega að bera á drykkjuvandamáli Samuels og fór svo að amma hennar yfirgaf Bandaríkin .
Þau skildu hins vegar aldrei að lögum .
" Mamma var þá mjög náin frændsystkinum sínum en átti ekki eftir að heyra í þeim næstu fimmtíu árin .
Það var lítið talað um þetta en ég man eftir ýmsu sem tengdi við Bandaríkin , til dæmis að amma gerði æðislegan kjúklingarétt upp á Suðurríkja vísu .
" Jóhanna man eftir því eins og það hafi gerst í gær , árið 1981 , þegar í Morgunblaðinu birtist smáauglýsing þar sem auglýst var eftir mömmu hennar og ömmu og nöfn þeirra gefin upp .
Símhringingum linnti ekki allan daginn þar sem allur bærinn hafði séð auglýsinguna .
Það endaði með því að Jo Ann keyrði út á Keflavíkurflugvöll og hitti þar mann sem vann sem tannlæknir á herstöðinni í tvær vikur á Íslandi og hafði verið falið að reyna að finna hana og koma skilaboðum áleiðis til hennar – faðir hennar Samuel hafði látist árinu áður .
Einnig fékk hún fregnir af því að einn nánasti leikfélagi hennar og systkinabarn við hana hafi líka látist fyrir aldur fram .
Eftir þessa örlagaríku keyrslu til Keflavíkur liðu næstum þrír áratugir í viðbót þegar , fyrir margar tilviljanir , Jóhanna kynntist fjölskyldu móður sinnar og ömmu vestanhafs .
" Fram að þessu hafði mömmu langað mikið til að komast í samband við bæði pabba sinn og frænda svo að þetta olli töluverðu uppnámi .
" Jóhanna ferðast sjálf í fyrsta skipti til Bandaríkjanna tvítug en það var ekkert tengt fjölskyldu hennar ytra enda vissi hún ekki hvar þau var að finna .
" Ég hafði fengið þá ferð í verðlaun fyrir að vera sú söluhæsta í því sem ég starfaði við þá : að selja snyrtivörur og dvaldi í Phoenix , Arizona .
Þá man ég að ég hugsaði : " Vá , hér vil ég vera .
" Það flögraði ekki að mér að ég ætti eftir að búa hér mörgum árum síðar .
" Grænn lottóvinningur Þau Guðjón kynntust árið 2000 og gengu í hjónaband ári síðar .
Guðjón vissi ekki af undirliggjandi áhuga eiginkonu sinnar á Bandaríkjunum .
Hins vegar fór þessi umræða að koma upp á yfirborðið árið 2005 .
" Okkur langaði til að prófa að fara til Bandaríkjanna og dvelja í lengri tíma , ef ekki til að búa og starfa , þá að minnsta kosti að fara þangað í nám , segir Guðjón .
" Sjálfur ferðaðist ég mikið með mömmu og pabba til Bandaríkjanna þegar ég var barn og einn besti vinur pabba míns , Guðlaugs Bergmanns , var bandarískur en hann heitir Bill James .
Ég á góðar minningar þaðan , um bandarískan morgunverð og bandaríska afþreyingarmenningu og þessa upplifun að vera þar .
" Jóhanna ákvað að fara með móður sinni í bandaríska sendiráðið og athuga hvort það gæti hjálpað að fá græna kortið að mamma hennar er með bandarískt ríkisfang .
Þá var Jóhanna á öðru ári í viðskiptafræði í Háskólanum í Reykjavík .
Þeim var tilkynnt að til að fá ríkisfang hefði Jóhanna þurft að sækja um fyrir 18 ára aldur en eins og stæði gæti það tekið mörg ár að fá græna kortið og ekki tryggt að umsóknin yrði samþykkt .
Það var á þessari stundu sem Guðjón ákvað að eina leiðin væri að prófa að spila í Græna korts-lottóinu .
Og tvö ár liðu .
" Ég var staddur í hádegisverðarboði með bræðrum mínum þegar ég fékk ótrúlegt símtal um að ég hafi unnið í lottóinu .
Við urðum auðvitað himinlifandi en það er samt tvennt ólíkt að vinna í þessu lottói og fá svo græna kortið .
Við fengum einfaldlega rétt til þess að vinna umsókn og pappírana og sjá svo hvort það gengi .
En þarna gerist eitt sem breytti öllu og við skiljum ekki hvernig það atvikaðist .
Ég skráði mig í lottóið en pappírarnir sem komu svo voru ekki stílaðir á mig heldur Jóhönnu og það varð til þess að óvæntir hlutir komu í ljós .
" Á þessum tímapunkti , árið 2008 , er Jóhanna ólétt , í meistaranámi í Háskólanum í Reykjavík en í því námi bauðst nemendum að dvelja eina önn í skiptinámi erlendis .
Um haustið var stefnan því sett á San Marcos í Bandaríkjunum í eina önn .
Þau hjónin voru vongóð um að græna korts-umsóknin færi í gegn og sóttu því ekki um námsmannavísa fyrir dvölina .
Í júní fékk Jóhanna örlagaríku símhringinguna sem breytti öllu .
" Þú getur ekki fengið græna kortið , " var sagt á hinum enda línunnar .
Og titill bókarinnar er einmitt fenginn úr þessu símtali .
Í ljós kemur að Jóhanna getur ekki fengið græna kortið af þeirri einföldu ástæðu að þess gerist ekki þörf ; hún er bandarískur ríkisborgari og hefur verið alla ævi án þess að vita af því .
" Móðir mín og faðir giftu sig ekki fyrr en ég var fjögurra mánaða .
Og lög þess tíma voru á þann veg að ef einstæð móðir sem er bandarískur ríkisborgari , sem mamma er , eignast barn utan Bandaríkjanna – fær barnið sjálfkrafa bandarískan ríkisborgararétt .
Þetta var því frekar ótrúlegt .
" Þannig að þið hefðuð í raun aldrei þurft að lotta ? " Jú , í raun þurftum við að taka þátt og vinna til að þessi vinna ætti sér stað .
Sendiráðið fann út úr þessu vegna þess .
Ef við hefðum svo ekki tekið þátt í því hefði öll þessi vinna aldrei átt sér stað og við ekki fundið út úr því að ég væri í raun með tvöfalt ríkisfang .
Allt og sumt sem vantaði upp á þegar þarna var komið var að mamma færi í sendiráðið og fyllti út eyðublaðið " Birth abroad " fyrir 36 ára gamla dóttur sína , " segir Jóhanna .
Tilviljanakennd atburðarás Haustið í San Marcos höfðu Guðjón og Jóhanna hugsað sér að reyna að hafa uppi á fjölskyldu Jóhönnu .
En áður en þau fóru hafðiyngri systir Jóhönnu líka reynt að leita á internetinu .
" Yngri systir mín tók skorpur af og til en það eina sem við fundum voru nokkrar fréttir þar sem nafn yngri bróður afa míns kom upp en ekkert meira og var það í tengslum við dómsmál en hann var dómari .
Sonur hans var leikfélagi mömmu sem hafði dáið og svo átti hann dætur en þær báru ný ættarnöfn eiginmanna sinna og því ekki hægt að leita undir þeirra nöfnum .
Ég var því ekki vongóð um að finna fjölskyldu mína í Texas enda er það 26 milljón manna samfélag .
" Vorið 2009 átti röð tilviljana sér stað í gegnum störf Guðjóns sem leiddi til þess að þau fundu fjölskylduna .
" Árið 2006 skrifaði ég mína fyrstu bók á ensku og átti þá stóra drauma um að hasla mér völl sem rithöfundur vestanhafs .
Ég hafði ekki hugmynd um hversu erfitt það er og ætti eftir að verða í 300 milljón manna samfélagi .
Ég ákvað að markaðssetja bókina sem hljóðbók og réð bandarískan umboðsmann mér til aðstoðar sem jafnframt er lögfræðingur : Jessica Kaye .
" Tveimur árum síðar hafði Jessica samband og bað Guðjón um að benda sér á staði Íslandi sem hún yrði að sjá en hún og fjölskylda hennar voru þá á leið til landsins í frí .
Guðjón hélt nú að það væri lítið mál og jafnframt keyrði hann ferðalangana á milli staða og bauð þeim heim í lambalæri .
Nýuppgötvaður ríkisborgararéttur Jóhönnu barst í tal það kvöld og að það eina sem þau vissu um ættingjana vestanhafs væri að afabróðir hennar væri dómari einhvers staðar í Houston .
" Hún sagði okkur að hún tilheyrði neti lögfræðinga úti í Bandaríkjunum og bauðst til að pósta fyrirspurn í þann hóp og athuga hvort einhver kannaðist við manninn .
Það virkaði .
Við fundum hann , Charles Hearn , en komumst að því um leið , okkur til mikils leiða , að hann var látinn fyrir nokkrum árum .
Við fengum hins vegar minningargreinar og þar komu nöfn systranna fram og eftirnöfn og þá varð það leikur einn að finna þær á Facebook og komast í samband við ættingjana úti sem hefur gefið okkur mikið og við erum í sambandi við .
Það er mjög erfitt að líta framhjá þessari ótrúlegu röð tilviljana – sama hvað þær þýða svo á endanum .
Það vitum við ekki .
En þetta hefur verið áhugaverð lífsreynsla , " segir Guðjón .
" Við eigum alveg einstakt samband við nokkuð marga fjölskyldumeðlimi hér úti í dag og öll atburðarás í kringum það var mikil rússíbanareið , " segir Jóhanna og Guðjón bætir við að auðvitað hafi þau ekkert vitað við hverju mátti búast en þetta hafi reynst þeim gleðilegt heillaskref .
Þess má geta að það var ekki aðeins Jóhanna sem tengdist fjölskyldunni sinni á ný .
Móðir hennar hitti fjölskylduna sem hún ólst upp með til sex ára aldurs aftur eftir nákvæmlega hálfa öld .
Guðjón og Jóhanna buðu henni út og tilfinningaþrungnir endurfundir urðu með móður Jóhönnu , Jo Ann , og 35 fjölskyldumeðlimum á þakkargjörðarhátíðinni .
Þar á meðal hitti hún kæra frænku sína , Patsy , en þær höfðu verið óaðskiljanlegar sem börn .
Fimmtíu árum síðar talast þær nú við á hverjum degi á Skype og Jo Ann kennir frænku sinni að hekla .
Þurft að takast á við erfið verkefni Þessi nýju tengsl urðu til þess að þau Jóhanna og Guðjón völdu Texas fram yfir aðra staði þegar þau ákváðu að flytjast búferlaflutningum til Bandaríkjanna árið 2010 .
Ættingjarnir búa flestir í um þriggja klukkutíma fjarlægð en þó er von á frænku Jóhönnu nær ; en hún er að flytja í um klukkutíma fjarlægð frá þeim .
Þetta eru þó ekki miklar fjarlægðir á bandaríska vísu .
Hjónin heilluðust af Austin og ákváðu að flytja þangað .
Guðjón segir að borgin sé oft kölluð " frjálslynd höfn " í Texas og margt sé til í því .
Um þessar mundir flytja um 1.000 fjölskyldur til borgarinnar að meðaltali á mánuði og þar er mikill uppgangur , ekki síst í hugbúnaðargeiranum .
Facebook og Google eru til dæmis með útibú þar og Dell með höfuðstöðvar .
Þessi saga af því hvernig Guðjón Bergmann og Jóhanna Bóel Bergmann urðu bandarískir ríkisborgarar er eins og fyrr segir komin út á bók en þar er þó ekki aðeins fjallað um forsöguna heldur einnig hvernig dvölin hefur verið ytra .
" Texas er stundum boxpúði og tekur á sig högg þeirra sem hugsa ekki hlýtt til Bandaríkjanna .
Ég gerði vitleysu í því að hugsa um Bandaríkin sem eitt land .
Þetta er auðvitað ríkjasamband eins og Evrópusambandið , nema að við hérna úti eigum öll sama fána , sama tungumál og sama gjaldmiðil .
Andúðin við Washington hér er eins og andúð sumra við Brussel heima .
Við búum rétt fyrir utan milljón manna borg og erum ennþá hissa á þessum stærðum og fjölbreytileikanum .
Ég hafði margar stereótýpur í huga þegar ég kom hingað og var viss um að þær væru á hverju horni .
Ég hef oftar en ekki haft rangt fyrir mér .
" Lífið úti í Texas hefur ekki alltaf verið auðvelt .
Snemma árs 2011 , eftir að hafa verið úti í rúma 7 mánuði , höfðu þau klárað varasjóðinn sem þau komu með með sér eins og Guðjón lýsir á hreinskilinn hátt í bókinni .
Þau viðurkenna að ef ekki hefði verið fyrir góða aðstoð og stuðning móður Guðjóns , Guðrúnar Bergmann , hefði jafnvel litið út fyrir að þau hefðu komið aftur heim með skottið á milli lappanna .
" Það hafði gengið mjög illa að skapa tekjur .
Ég náttúrlega hélt af því að ég gat unnið sjálfsætt og gert fullt af hlutum á Íslandi gæti ég bara tekið það allt saman og gert það sama hér úti .
En það hefur bara ekkert verið eins auðvelt og ég bjóst við .
Sama með Jóhönnu .
Hún var nýkomin með meistaragráðu í alþjóðaviðskiptum og bjóst við að fá vinnu hér einn , tveir og þrír .
" Jóhanna skýtur inn í að það sé áhugavert hvað hún hafi unnið fyrstu árin með sína menntun að baki – meðal annars þjónað með svuntu .
" Maður hefur prófað ýmislegt á leiðinni að því starfi sem ég er komin með í dag , meðal annars hörmulega vinnu hjá gruggugu fyrirtæki sem hélt okkur engu að síður gangandi í ár .
Það starf varð þess hins vegar valdandi að ég komst þangað sem ég er í dag – í gott starf sem ég er ánægð í og hentar minni menntun en ég starfa hjá samtökum sem passa upp á ókeypis vefhönnunarhugbúnað sem heitir Drupal og halda ráðstefnur fyrir þá sem nota hugbúnaðinn .
En á síðustu fjórum árum höfum við líka upplifað atvinnuleysi og erfiða tíma .
" Guðjón segir að þrátt fyrir alla sína hugarfarsþjálfun í gegnum tíðina hafi kringumstæður verið það yfirþyrmandi árið 2011 að hann hafi fundið fyrir vægu þunglyndi en hann hefur notað hugleiðslu og hugarfarsaðerðir til að koma sér aftur í jafnvægi .
Varðandi það að vinna sjálfstætt hefur umhverfið breyst mjög mikið að sögn Guðjóns .
" Á Íslandi geturðu bara gert sama hlutinn svona 2-3 ár í röð ef þú starfar á mínu sviði þá kemur að því að það þarf að endurnýja sig .
Á móti kemur að ef ég næ í gegn hérna úti með það sem ég hef fram að færa þá er ég í þúsund sinnum stærra markaðssamfélagi og get haldið áfram að vinna með sama efnið lengur en .
En það á ennþá eftir að gerast .
Ég held bara áfram ótrauður .
Stundum sakna ég þess þó að geta tekið upp símann og hringt í hvern sem er og kynnt mig og fólk veit hvað ég stend fyrir .
Hér úti er ég mjög lítill fiskur í risastórri tjörn .
" Úti hefur Guðjón verið að skrifa bækur auk þess að þýða og staðfæra hluta af því efni sem hann notaði við námskeiðahald og fyrirlestra á Íslandi .
Hann hefur einnig verið að kenna og halda námskeið .
" Ég hef fengið skemmtileg verkefni , talað á ráðstefnu 430 leiðtoga hjá 18.000 manna fyrirtæki og einnig verið að aðstoða fólk við að skrifa bækur hér og þar og kennt heimspeki í virtu jógakennaranámi .
En þetta hafa ekki verið stöðug verkefni sem hafa byrjað að rúlla af sjálfu sér .
Í litlu samfélagi eins og Íslandi spyrst það sem maður gerir vel út .
Það er ekki eins auðvelt að láta slíkt spyrjast út hér .
Jóhanna hefur því dekkað okkar föstu innkomu og gerir enn .
Þetta verður að koma smátt og smátt og ef það er einhver lærdómur sem maður getur dregið af þessu þá er það að taka eitt skref í einu og láta koma í ljós hvað verður .
" Guðjón hefur þó fulla trú á því að ef hann haldi ótrauður áfram þá komi þetta allt saman og hann nái að skapa sér stöðuga innkomu .
" Það tók mig 10-12 ár að byggja upp námskeiðahald á Íslandi .
Þar til fyrir tveimur mánuðum bjuggum við í mun stærra samfélagi en erum nú nýflutt í þennan 30.000 manna bæ og ég er að fatta að ég kann miklu betur á svona lítil svæði .
Ég er farinn að sjá hvar ég á að auglýsa og skil hvernig þetta virkar .
Ég kann ekki á milljón manna borg og það er erfiðara að ná athygli þar .
Ég hef trú á því að ef ég held áfram þá nái ég að skapa mér stöðug verkefni í gegnum það sem ég er góður í að gera .
" Hafa þau náð að eignast vini og tengt við fólk utan fjölskyldunnar ? " Já .
Við höfum eignast góða vini , sérstaklega fólk sem er í svipaðri stöðu , það er að segja innflytjendur – til dæmis vinahjón frá Þýskalandi sem við finnum að við eigum margt sameiginlegt með , " segir Jóhanna .
" Svo skiljum við orðið vel af hverju kirkjan spilar stórt hlutverk hér .
Fólk þarf að finna sér stað til að tengjast og kynnast nýju fólki því hér er altítt að fólk flytji mikið vegna vinnu og annars og það er fljótleg leið .
Við skildum þessa kirkjurækni til dæmis ekki alveg áður .
" Þau hjónin fundu sér tímabundið kirkju – innan gæsalappa , segja þau , því það samfélag var í raun einhvers konar nýaldarsamfélag , " segir Guðjón og hlær .
" Þetta var ekki kirkja í hefðbundnum skilningi , heldur einhvers konar andlegur samverustaður .
Fullkominn fyrir okkur Íslendinga þar sem við erum vön að taka ýmislegt úr öllum áttum – náttúrudýrkun , kristni , nýöld og margt fleira .
Fólk kemur þarna úr öllum áttum .
Við höfum við eignast vini víða og Íslendingasamfélagið hér er gott .
" Jóhanna segir að það sé ekki stórt – en úrvals fólk sé þar að finna , um 20 landa þeirra .
Meðal annars eiga þau góða vini sem þau kynntust þar og þau hitta alltaf á jólunum og 17. júní .
Maja vinkona þeirra sem býr þar ytra ætlar senn að kenna þeim að baka kleinur en Guðjón passaði sig á því að læra að baka pönnukökur áður en hann fór út til að geta reitt fram íslenskt bakkelsi þegar söknuðurinn myndi hellast yfir þau .
Þá lærði hann líka að búa til súkkulaðiköku sem móðir hans er vön að gera .
Í Whole Foods fá þau svo lambalæri sem þau fullyrða að slái íslenska lambakjötinu sem fæst heima við – það besta sé greinilega flutt út ! Verða þau úti til frambúðar ? " Okkur líður vel og hér erum við að festa rætur .
Við sjáum ákveðna möguleika og ákveðinn lífsstíl sem við getum veitt okkur hér fyrir brot af þeim pening sem við getum gert á Íslandi .
Þótt að samfélagið sé ekki fullkomið þá líður okkur vel og á meðan við sjáum börnin okkar blómstra erum við afar sátt .
" 