Neytendur eiga oft erfitt með að bera saman kostnað við ólík lán .
Í nýjum lögum um neytendalán er lögð meiri áhersla en fyrr á að lánveitendur birti svokallaða árlega hlutfallstölu kostnaðar , skammstafað ÁHK .
Talan er reiknuð út samkvæmt reglugerð byggðri á Evróputilskipun .
Einhverjir hafa eflaust rekið augun í þessa skammstöfun í bæklingum og vefsíðum fyrirtækja sem veita kortalán fyrir vörukaupum .
En hvaða tala er þetta og hvernig geta neytendur vitað hvort lán er " dýrt " eða " ódýrt " ? Kortanotkun Íslendinga tók smávægilega dýfu eftir hrun en hefur verið að aukast síðustu fjögur ár .
Samkvæmt upplýsingum frá kortafyrirtækjunum hefur einnig færst í vöxt að nýju að fólk taki kortalán eða skipti greiðslum .
Svokölluð vaxtalaus lán eru vinsæl en um er að ræða sama fyrirbæri og áður var kallað raðgreiðslur .
Neytendur átta sig oft ekki á þeim kostnaði sem fylgir því að taka kortalán sem auglýst eru sem vaxtalaus eða " 0% .
" Nokkir þúsundkallar í kostnað við lánið virðast ekki svo mikil fórn í skiptum fyrir að að eignast nýtt sjónvarp hratt og örugglega .
Eina sem þarf að gera er að mæta í verslunina með kreditkortið á lofti og að lokinni snöggri samningsgerð og nokkrum undirskriftum er hægt að halda heim með varninginn .
Lántökugjöld og greiðslugjöld vega þungt Sunnudagsblað Morgunblaðsins skoðaði kjör á vaxtalausum kortalánum og yfirdráttarlánum til 6 og 12 mánaða .
Þegar borin eru saman svo ólík lán er hlutfallstalan ÁHK það sem neytendur ættu að horfa á .
Lán með ÁHK = 20% er tvöfalt dýrara en lán með ÁHK = 10% .
Eins og sjá má í töflunni að ofan eru lán sem auglýst eru sem vaxtalaus lán oft dýrari en ef neytandinn færi hreinlega í bankann og óskaði eftir að fá yfirdrátt fyrir sömu upphæð og greiða niður á jafnlöngum tíma .
Þó skal bent á að yfirdráttarlán eru ekki jafn aðgengileg , fyrst þarf að fá samþykki útibús og það getur tekið lengri tíma en að fá kortalán sem er afgreitt í versluninni sjálfri .
Í fimm dæmum af átta í töflunni eru kortalánin dýrari kostur en yfirdráttarlán .
Lántökugjöld af vaxtalausum lánum eru 3,5% og gjöld eru tekin af hverri greiðslu .
Breki Karlsson hjá Stofnun um fjármálalæsi bendir á að best sé auðvitað að eiga fyrir hlutnum áður en hann er keyptur .
" Ef hins vegar á að taka lán á annað borð þá er ágætt að hafa í huga að það er ákveðin þumalputtaregla að því auðveldara sem er að fá lánið því óhagstæðara er það .
Oft hefur verið miðað við það að yfirdráttarlán séu þau dýrustu á markaðnum .
Fólki ætti því að hugsa sig tvisvar um áður en það tekur lán sem er enn dýrara en yfirdráttarlán , " segir Breki .
ÁHK er gefin upp fyrir vörur sem hægt er að kaupa með vaxtalausu láni Borgunar í ELKO bæklingum .
Athuganir blaðamanns leiddu í ljós að þær tölur eru of lágar miðað við reglugerð um ÁHK .
Samkvæmt upplýsingum frá Óttari Erni Sigurbergssyni , innkaupastjóra ELKO , er beðið eftir því að Borgun útbúi reiknivél fyrir árlega hlutfallstölu kostnaðar .
Tekin hefur verið ákvörðun um að ELKO muni ekki birta upplýsingar um ÁHK fyrr en réttur útreikningur frá lánveitanda liggur fyrir .
Að sögn Hauks Oddssonar forstjóra Borgunar er vinna nú þegar hafin við að leiðrétta útreikninga á ÁHK .
