Ný ævisaga Eleanor Marx , dóttur Karls Marx , er komin út í Bretlandi .
Bókin nefnist einfaldlega Eleanor Marx : A Life og er eftir Rachel Holmes .
Bókin þykir hin athyglisverðasta og vera bæði grípandi og vel sögð , en ævi Eleanor var einkar viðburðarík og um leið harmræn .
Eleanor lést árið 1898 , 43 ára .
Einhverjir fjölskyldumeðlima og vina Eleanor töldu að hinn ótrúi og óheiðarlegi ástmaður hennar , Edward Aveling , hefði myrt hana .
Hegðun hans eftir dauða hennar þótti afar einkennileg og hann var staðinn að lygum við réttarrannsókn .
Almennt hefur þó verið talið að Eleanor hafi fyrirfarið sér eftir að hafa frétt að ástmaður hennar hefði leynilega gifst ungri leikkonu .
Eleanor var merkileg kona á sinni tíð , hún þýddi hina frægu skáldsögu Gustaves Flauberts , Frú Bovary , á ensku fyrst allra og hún var einlægur aðdáandi verka Henriks Ibsens .
Hún var gallharður sósíalisti og kvenfrelsiskona og beitti sér í verkalýðsmálum .
Hún vann árum saman af mikilli fórnfýsi fyrir föður sinn sem ritari og lagðist einnig í mikla rannsóknarvinnu fyrir hann .
Hún hóf ritun ævisögu föður síns en lauk ekki við hana .
