Innsetning listakonunnar Huldu Rósar Guðnadóttur , " Keep Frozen – Part Two " , verður opnuð í Gallerí Þoku við Laugaveg í dag , laugardag , klukkan 19 .
Sýningin er á dagskrá Listahátíðar í Reykjavík og verður Hulda Rós með gjörning við opnunina , í samstarfi við Hinrik Þór Svavarsson , sviðslistamann og fyrrverandi löndunarmann .
" Keep Frozen " er annar hluti innsetningar sem unnin er í blandaða miðla .
Innsetningin í Þoku byggist á skúlptúr , ljósmyndum og myndbandsverki og er hið gleymda eða sérstaka starf löndunarmanna skoðað .
Fyrsti hluti verkefnisins var myndbandsverk með sama heiti sem sýnt hefur verið víða á vídeólistahátíðum , auk þess sem " Keep Frozen – Part One " var innsetning sett upp í De-Construkt í New York .
Verkefnið mun einnig birtast sem bók , er kemur út að ári , og þá verður lokið við kvikmynd í fullri lengd , sem styrkt er af Kvikmyndasjóði .
Hulda Rós hefur unnið að verkefninu í samstarfi við tugi fagmanna og ófaglærðra en hún segir það byggjast á bernskuminningum sínum og jafnframt fagurfræði tilveru hafnarinnar .
Sérhver hluti verkefnisins kallar eftir viðbrögðum áhorfenda og sérstakri fagurfræðilegri umhugsun sem gefur vísbendingar um næstu skref .
Rannsóknarferlið hófst árið 2010 þegar listakonan heimsótti fæðingarstað ömmu sinnar en hún ólst munaðarlaus upp í fiskiþorpi með 166 íbúum þar til hún flutti tíu ára til borgarinnar og gerðist þjónustustúlka .
Rannsóknarferli Huldu Rósar þróaðist út í samstarf við fagfólk á öðrum sviðum og rannsóknir í löndum beggja vegna Atlantshafsins .
Á sunnudag klukkan 13 ræðir listakonan við gesti í galleríinu .
Sýningarstjóri Aldís Snorradóttir 