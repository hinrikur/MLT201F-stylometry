Aldrei hafa fleiri nemendur tekið þátt í grunnskólaverkefni UNICEF á Íslandi en nú í ár .
Rúmlega 7.300 nemendur úr 37 skólum víða um land voru skráðir til leiks .
Til samanburðar tóku 5500 nemendur í 27 skólum þátt árið 2012 .
" UNICEF-hreyfingin er orðin fastur liður í starfi margra grunnskóla um allt land .
Áhuginn hefur aldrei verið meiri en nú , " segir Bergsteinn Jónsson , verkefnastjóri UNICEF á Íslandi í tilkynningu .
Fræðandi og valdeflandi Þátttakendur í UNICEF-hreyfingunni fá fræðslu um aðstæður jafnaldra sinna víða um heim .
Markmiðið er að fræða ungmenni um þróunarmál , hvetja þau til að koma öðrum til hjálpar og efla skilning þeirra á gildi þess að leggja sitt af mörkum til mannúðarstarfa .
Að fræðslu lokinni skipuleggur skólinn íþróttadag sem helgaður er verkefninu .
" Íþróttadagurinn stuðlar að hollri og góðri hreyfingu barnanna sem safna áheitum .
Þátttakan í verkefninu er þannig bæði fræðandi og valdeflandi fyrir börnin og gefur þeim tækifæri til að sýna samhug sinn í verki og leggja sitt af mörkum , " segir Bergsteinn .
Börnin safna áheitum úr sínu nánasta umhverfi og lagt er út frá því að margt smátt geri eitt stórt .
Öllum er velkomið að taka þátt í íþróttadeginum , burtséð frá áheitasöfnun .
Aðalmarkmið UNICEF er að hvetja börnin til að sýna samstöðu með bágstöddum jafnöldrum sínum í öðrum löndum og sýna velvilja í verki .
Dugleg á Dalvík UNICEF-hreyfingin er skv. finnskri og hollenskri fyrirmynd og var fyrst hleypt af stokkunum á Íslandi árið 2007 .
Laugarnesskóli , Kópavogsskóli og Háaleitisskóli í Álftamýri voru fyrstu skólarnir sem tóku þátt og hafa verið með æ síðan .
Flestir skólar sem taka þátt gera verkefnið að föstum lið í skólastarfinu .
Nemendur Dalvíkurskóla hafa til dæmis tekið UNICEF-hreyfingunni opnum örmum , tekið þátt frá árinu 2008 og hafa nemendurnir frá upphafi og þegar allt er saman lagt safnað tæplega 3.7 milljónum króna .
sbs@mbl.is 