Mæðgurnar Hjördís Hugrún Sigurðardóttir og Ólöf Rún Skúladóttir eru höfundar bókarinnar Tækifærin , þar sem rætt er við konur sem sinna störfum á sviði tækni og raunvísinda .
Bókin sýnir konur sem eru jákvæðar fyrirmyndir og hafa náð árangri .
Mæðgurnar ræða um verkefnið og samstarfið .
Kolbrún Bergþórsdóttir kolbrun@mbl.is Mæðgurnar Hjördís Hugrún Sigurðardóttir sem lokið hefur BSc-námi í iðnaðarverkfræði frá Háskóla Íslands og Ólöf Rún Skúladóttir , fyrrverandi fréttamaður á RÚV , eru höfundar nýrrar bókar , Tækifærin , þar sem rætt er við fimmtíu konur sem sinna áhugaverðum og fjölbreyttum störfum á sviði tækni og raunvísinda .
Hjördís Hugrún , sem er í meistaranámi í rekstrarverkfræði í Zürich , segir tilurð bókarinnar þessa : " Í desember 2012 stóðum við nokkrar fyrir kvennakvöldi útskrifaðra verkfræðistelpna .
Við fengum nokkrar reynslumiklar konur úr verkfræðistétt til að flytja erindi og gáfu þær okkur góð ráð .
Hvetjandi var að heyra um reynslu þeirra og mér fannst sögur þeirra eiga erindi við marga .
Í kjölfarið hvarflaði að mér að áhugavert væri að bók eins og Tækifærin væri til .
Síðasta sumar ákváðum við að stofna Stuðverk – skemmtifélag verkfræðikvenna og ég fór í blaðaviðtal varðandi stofnun félagsins .
Mamma las viðtalið yfir með mér og þá sá ég svart á hvítu hvað hún býr yfir mikilli færni varðandi orð og texta .
Eftir nokkrar vangaveltur hugsaði ég með mér að ef til vill gætum við mæðgurnar skrifað slíka bók saman .
Ég hringdi í hana og hún sagði að það mætti alveg skoða málið .
" " Mér fannst hugmyndin í fyrstu svolítið galin en vildi sannarlega styðja við bakið á dóttur minni sem er nú talsverður frumkvöðull í hjarta sér , " segir Ólöf Rún .
" Mér fannst þetta einnig mjög jákvætt verkefni .
Við heyrum stöðugt neikvæðar fréttir og vitanlega er lífið ekki alltaf fallegt og auðvelt , en full ástæða er til að draga það jákvæða fram .
" " Ótrúlega áhugavert er hvað margt er hægt að gera og hvernig leiðin liggur þangað , " segir Hjördís Hugrún .
" Konurnar vinna til dæmis víða erlendis og það var sannarlega áhugavert að heyra hvernig leið þeirra lá í störf til dæmis hjá Boeing í Seattle , Bloomberg í New York , Amazon í Lúxemborg og McKinsey í Kaupmannahöfn .
Einnig er starfsemi ólíkra fyrirtækja og stofnana á Íslandi áhugaverð og að kynnast því hvað felst í störfum viðmælenda okkar .
Hvort sem það er hjá fyrirtæki í Reykjavík sem þróar orkustjórnunarkerfi fyrir skip , hjá lækningavöruframleiðanda á Ísafirði , Vitvélastofnun Íslands eða hjá Slökkviliði höfuðborgarsvæðisins .
Að heyra viðmælendur okkar deila reynslu sinni var stórkostlegt og margar skemmtilegar sögur fléttast við umfjöllun um náms- og starfsferil þeirra .
" Rétt hugarfar mikilvægt Þær eru spurðar hvort eitthvað hafi komið þeim á óvart við vinnslu bókarinnar ? " Mér fannst forvitnilegt og gaman að sjá hversu víða íslenskar konur starfa og hvað hægt er að gera margt áhugavert eftir nám í þessum fögum , " segir Ólöf Rún .
" Kannski hættir manni til að hafa fyrirfram ákveðna ímynd af því hvað felst í því að vera verkfræðingur eða raunvísinda- og tæknimenntaður , en fjölbreytnin er gríðarlega mikil .
Í viðtölunum lýsa konurnar þeim ævintýrum sem urðu á vegi þeirra þegar þær voru á leið að sínu takmarki .
Oft er það þannig að við ætlum að gera eitthvað á ákveðinn hátt en ýmis atvik verða til þess að vinstri beygja er tekin í staðinn fyrir hægri .
Áfangastaðurinn verður engu að síður góður og jafnvel meira spennandi en ef beina brautin hefði orðið fyrir valinu .
Niðurstaðan er sú að ef viljinn er sterkur þá er allt hægt .
Mikilvægt er að setja sér markmið , einbeita sér að því jákvæða og finna hvað maður vill , " segir Ólöf Rún .
" Ástríða fyrir viðfangsefninu skiptir gríðarlegu máli , " bætir Hjördís Hugrún við .
" Viljinn er mjög mikilvægur og gerir margt kleift sem annars væri ómögulegt .
" segir Ólöf Rún .
" Í þessum skrifum hefur líka verið lærdómsríkt fyrir okkur mæðgurnar að sjá að oft náðu viðmælendur okkar árangri beinlínis vegna þrautseigju sinnar .
Einnig voru stundir við gerð þessarar bókar þar sem við þurftum að vera seigar til að ná takmarki okkar , þá fólst hvatning í því að vita af árangri þessara kvenna .
Bókin sýnir konur sem eru jákvæðar fyrirmyndir og hafa náð árangri .
Aldursbilið er talsvert , frá um tuttugu og fimm ára til rúmlega sextugs .
Saga viðmælendanna sýnir að jákvæðni , bjartsýni og þrautseigja hjálpar til að ná takmarki sínu .
Vitanlega ganga allir á einhverja veggi í lífinu , sama hvort það eru karlar eða konur .
Bókinni er ætlað að sýna að ansi margt er mögulegt með réttu hugarfari .
Þetta er ekki bók þar sem er andvarpað og sagt : Æ , það er svo erfitt hjá okkur , heldur er verið að segja : Ég get þetta ! " Í nánasta umhverfi mæðgnanna eru nokkrir sem þegar hafa lesið bókina .
" Amma og afi og annar yngri bræðra minna , sem er að ljúka menntaskólagöngu sinni ásamt eiginmanni mínum sem er hagfræðingur og hefur nokkra reynslu úr atvinnulífinu , eru öll búin að lesa bókina , " segir Hjördís Hugrún .
" Áhugavert er hversu ólíka þætti fólk staldrar við eftir því hvar það er sjálft statt á lífsleiðinni .
Þetta er bók sem ætti að vekja áhuga margra og sennilega mun fleiri en við áttuðum okkur á í fyrstu .
" Mikil þroskasaga En hvernig var fyrir þær mæðgur að vinna saman að bók ? Kom aldrei upp ágreiningur ? " Segja má að þessi samvinna hafi verið mikil þroskasaga fyrir okkur báðar , " segir Ólöf Rún .
" Við erum mæðgur sem urðu samstarfsfélagar .
Það verður að viðurkennast að það reyndist mér stundum erfitt að leyfa litla barninu að ráða .
Í upphafi dró hin skipulagða dóttir mín með verkfræðimenntunina upp drög að samningi .
Hann hefur aldrei verið undirritaður en unnið var í anda hans .
" Hjördís Hugrún upplýsir hvað stendur þar : " Samkvæmt þessum samningi átti að vera nokkuð ljóst að dóttirin réði en utan vinnu áttu hefðbundin hlutverk móður og dóttur að haldast .
Ekki mátti nöldra hvor yfir annarri við aðra fjölskyldumeðlimi fyrir utan maka .
Gleði og vinnusemi voru boðin hjartanlega velkomin í partíið en egóið átti að skilja eftir heima .
" Mæðgurnar eru sammála um að án samstarfsfélaganna Evu Lindar ljósmyndara og Jónatans Arnar Örlygssonar útlitshönnuðar hefðu Tækifærin vart orðið að veruleika .
Hjördís Hugrún segist snemma hafa fengið áhuga á verkfræði .
" Ég var átta ára þegar ég ákvað að verða verkfræðingur , " segir hún .
" Á tímabili velti ég líka fyrir mér hvort ég ætti að verða fréttamaður .
Mamma var fréttamaður og pabbi er iðnaðarverkfræðingur og mér fannst það sem þau voru að fást við spennandi .
Stærðfræðin og raungreinafögin heilluðu mig þó meira og því varð verkfræðin fyrir valinu .
" Sér Hjördís Hugrún Ísland með öðrum augum en áður , nú þegar hún er búsett erlendis ? " Mikil upplifun var þegar ég fór átján ára sem skiptinemi til Alaska .
Eftir þá reynslu kunni ég mun betur að meta landið okkar .
Síðan þá hef ég búið í Stokkhólmi í rúmt ár og í Zürich í rúm tvö ár og við erum ánægð þar .
Ýmislegt er þó mun betra hér á landi .
Í Sviss er til dæmis ekkert lögbundið fæðingarorlof feðra .
Að því leyti er staðan svo sannarlega margfalt betri á Íslandi .
Vinkonur mínar úr náminu í Sviss forðast að tala um barneignir í framtíðinni því þær ætla að verða framakonur og virðast margar líta svo á að frami þeirra og barneignir geti ekki farið saman .
Mér finnst það synd , " segir hún .
Spurð hvort hún ætli að flytja heim til Íslands eftir námið segir hún : " Ég held að það gæti verið mjög áhugavert að vera eitthvað áfram erlendis en ég hugsa að á endanum langi mig heim .
" Ólöf Rún segir : " Ég var mjög ánægð með það þegar Hjördís Hugrún kom heim um daginn og sagði : Á góðum degi er Ísland fallegast í heimi .
Það hrærði móðurhjartað og ég hugsaði : Já , Ísland er langbest .
Sannarlega er vel þess virði að kynnast annarri menningu og löndum en mikilvægt er einnig að gera sér grein fyrir hversu margt er gott á Íslandi .
Aldrei að segja aldrei Ólöf Rún starfaði lengi sem fréttamaður á RÚV og átti þar farsælan feril .
Spurð af hverju hún hafi hætt á RÚV segir hún : " Ég varð ástfangin , sagði upp á RÚV og fór að elta mann um heiminn og hann mig .
Nú erum við hjón .
Ef einhver hefði sagt mér áður en ég hitti hann hvað ætti eftir að gerast í lífi mínu hefði ég sagt viðkomandi vera galinn , þetta gæti ekki staðist .
En lífið er oft ótrúlegra en nokkur skáldsaga .
" Ólöf Rún segist verða vör við þann misskilning að hún búi í útlöndum .
" Ég fæ þá spurningu oft núorðið hvort ég búi í útlöndum .
Ég á lögheimili á Íslandi og bý hér .
Fregnir af búsetu minni erlendis eru því stórlega ýktar , " segir hún og brosir .
" Eftir því sem ég ferðast meira því vænna þykir mér um Ísland , finnst mér þó gaman að ferðast .
" Hún segist hafa nóg fyrir stafni : " Ég hef verið að skrifa viðtöl og greinar í lausamennsku og lesið inn fyrir skólavefinn og Hlusta.is þegar ég má vera að , því ég hef nóg að gera við að sinna mér og mínu fólki .
Svo á ég fimm hesta sem þarf að hugsa um og hef fengist aðeins við fararstjórn í hestaferðum .
" Hún er spurð hvort hún sakni fréttamennskunnar og segir : " Frábært er að hafa fengið að vinna þessa vinnu , forréttindi í raun .
Það gefur augaleið að ekki voru allir dagar jafn skemmtilegir , en það sem ég upplifði í störfum mínum í útvarpi og sjónvarpi við fréttir og dagskrárgerð fylgir mér í gegnum lífið og ég fékk að skyggnast inn í líf margra athyglisverðra einstaklinga .
Sá sem einu sinni er fjölmiðlamanneskja er það ávallt í hjarta sínu .
Tíma tekur að öðlast þá fjarlægð að njóta þess að vera ekki í daglega atinu þar .
Ég hitti fólk á förnum vegi sem er notalegt við mig og segist sakna mín úr fjölmiðlum .
Þetta fólk spyr : Ertu alveg hætt ? Þá segi ég : Aldrei að segja aldrei því maður veit jú aldrei .
" 