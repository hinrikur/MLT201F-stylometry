Sinfóníuhljómsveit Íslands byrjar nýtt starfsár með tónleikum í Royal Albert Hall í London .
Arna Kristín Einarsdóttir , framkvæmdastjóri Sinfóníunnar , ræðir við blaðamann um tónleikana , vöxt hljómsveitarinnar síðustu misseri , ráðningu hljómsveitarstjórans Osmo Vänskä sem gestastjórnanda og samband Sinfóníunnar við stjórnendur sína og áheyrendur .
Guðrún Ingibjörg Þorgeirsdóttir gith@mbl.is Starfsári Sinfóníuhljómsveitar Íslands er lokið en tónlistarunnendur þurfa þó ekki að örvænta , því að komandi starfsár verður bæði fjölbreytt og spennandi .
Í upphafi skyldi endinn skoða og er við hæfi að nefna fyrst lokatónleika komandi starfsárs .
Þeir verða helgaðir hátíðahöldum í tilefni af hundrað ára afmæli kosningaréttar íslenskra kvenna , en þar mun hin brasilíska Ligia Amadio stýra verkum eftir konur , m.a. Jórunni Viðar , Önnu Þorvaldsdóttur og bresku súffragettuna Ethel Smythe .
Segja má að fyrstu tónleikar Sinfóníunnar á nýju starfsári gefi síðan tóninn fyrir það sem koma skal , því að hljómsveitinni hefur verið boðið að taka þátt í Proms , tónlistarhátíð BBC sem haldin er í London .
" Það er stórkostlegt að hefja starfsárið í Royal Albert Hall og fá þar tækifæri til að sýna hvað í okkur býr , " segir Arna Kristín Einarsdóttir , framkvæmdastjóri Sinfóníunnar .
" Efnisskráin samanstendur af íslenskum og erlendum verkum .
Erlendu verkin eru eftir Beethoven og Schumann en með okkur verður píanóleikarinn Jonathan Biss .
Íslensku verkin eru Magma eftir Hauk Tómasson og Geysir eftir Jón Leifsson .
Í verkunum fást þeir við landið okkar og teikna íslenska landslagið með tónum .
Proms-hátíðin er stór viðburður og þetta er gríðarleg landkynning .
Yfirskrift tónleikanna verður Classical Tectonics og í titlinum er einmitt leikið með jarðskorpufleka Íslands , auk þess sem þarna er vísun í Tectonics-tónlistarhátíðina sem kom til þegar Ilan Volkov hóf störf sem aðalhljómsveitarstjóri .
" Nýr aðalgestastjórnandi Ilan Volkov hefur gegnt starfi aðalhljómsveitarstjóra Sinfóníuhljómsveitar Íslands frá árinu 2011 en lætur nú af störfum og segja má að með tónleikunum úti í London nú í haust kveðji hann hljómsveitina .
Leit Sinfóníunnar að nýjum aðalhljómsveitarstjóra er því hafin .
Arna segir slíka leit geta tekið nokkurn tíma , jafnvel einhver ár , enda mikilvægt að hljómsveitarstjóri og hljómsveit nái vel saman .
" Sá tími sem hljómsveitin hefur með hljómsveitarstjóra fyrir tónleika er naumur , einungis nokkrir dagar , og sambandið þarf því að vera gott .
Þar er traust lykilatriði , eins og í öðrum samböndum , " segir Arna .
Nýlega var samið við finnska hljómsveitarstjórann Osmo Vänskä um að vera aðalgestastjórnandi Sinfóníuhljómsveitarinnar næstu þrjú ár , en hann var aðalhljómsveitarstjóri 1993 til 1996 .
" Ráðning Osmo Vänskä sem aðalgestastjórnanda hefur þeim mun meiri þýðingu í ljósi þess að hljómsveitin hefur ekki fengið nýjan aðalhljómsveitarstjóra .
Osmo nær einhverju alveg einstöku út úr hljómsveitinni og samband hans við Sinfóníuna er sterkt .
Hann er dýnamískur hljómsveitarstjóri , dregur fram ólíka þræði tónlistarinnar og gerir það af miklu listfengi .
" Arna segir Sinfóníuna alla tíð hafa lagt áherslu á að byggja upp náið samband við aðalhljómsveitarstjóra sinn .
" Við stöndum aldrei ein og margir stjórnendur koma aftur og aftur , t.d. Vladimir Ashkenazy , sem er heiðurshljómsveitarstjóri Sinfóníunnar , Petri Sakari og fleiri .
Ótrúlegan mun má heyra á hljómi tónlistarinnar eftir því hver stjórnandinn er hverju sinni .
Hljómsveitarstjórinn kemur með sínar áherslur og sé hljómsveitinni líkt við hljóðfæri má segja að stjórnandinn sé hljóðfæraleikarinn í þeirri líkingu .
" Sinfónían vex og dafnar í Hörpu Mikil umbreyting hefur orðið á starfi Sinfóníunnar síðan hún flutti úr Háskólabíói yfir í Hörpu .
" Það tekur auðvitað tíma að finna sig í nýju umhverfi , " segir Arna .
" Mér finnst gott að líkja þessu við umpottun .
Þeir sem hafa græna fingur þekkja það hvernig planta getur lifnað við og byrjað að vaxa og dafna þegar hún er flutt úr minni potti yfir í stærri .
Í okkar tilfelli tók tíma að læra inn á Eldborg .
Í henni eru nær endalausir möguleikar hvað hljómburð varðar og ýmist er hægt að lengja eða stytta óm tónlistarinnar með ómrýmum salarins .
Eldborg er þannig eins og hljóðfæri út af fyrir sig .
Hljómsveitin er síðan annað hljóðfæri og þessi tvö þurfa að hljóma saman .
Upp úr flutningunum hófst því mikið vaxtarskeið en því fylgja auðvitað vaxtarverkir einnig .
Hljómburður Eldborgar er svo góður að hver nóta heyrist og hljóðfæraleikararnir voru því berskjaldaðir fyrst eftir flutningana .
Eldborg gerir miklar kröfur til hljóðfæraleikarans en þær kröfur eiga þátt í þeim vexti sem hljómsveitin hefur verið í .
" Sinfónían verður með opið hús að loknu sumarfríi í haust , 18. ágúst .
" Við ætlum að hafa ókeypis inn og renna í gegnum efnisskrána fyrir Proms .
Þeir sem ekki komast með okkur út geta þá komið og hlustað á okkur í Hörpu og sent okkur góða strauma , " segir Arna og leggur áherslu á mikilvægi hlustenda í starfi Sinfóníunnar .
" Galdur á sér stað þegar tónlistin er flutt fyrir áheyrendur .
Samband hljómsveitar og áheyrenda gleymist oft og ég held að hlustendur geri sér ekki fyllilega grein fyrir því hversu mikilvægur hluti af flutningnum þeir eru .
Hlustun áheyrenda nær upp á svið til hljóðfæraleikaranna og það magnar flutninginn .
Krafturinn sem þarna verður til er það sem gerir lifandi tónlistarflutning einstakan .
" 