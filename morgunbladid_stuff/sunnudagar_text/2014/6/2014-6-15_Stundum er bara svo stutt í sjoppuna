Ég veit ekki á hvaða stað maður er kominn í lífinu þegar mann er farið að langa í allt frá franska tískuhúsinu Hermés .
Ekki bara skartið og töskurnar heldur líka slæðusafnið , hestadótið og stellið .
Mögulega er þetta að segja mér að sporunum í þjónustuíbúðina sé að fækka ...
og ég sé að verða að kerlingu .
Í Frakklandi hefur Hermés þótt með því fínasta sem hægt er að eiga .
Það þykir álíka fínt og Svenskt Tenn þykir í Svíþjóð enda ekki ósvipað að labba inn í þessar tvær verslanir .
Það hefur lengi verið vitað að það toppar ekkert alvöru Birkin-tösku og svo gerði drottningin Grace Kelly líka mikið fyrir Hermés enda heitir ein söluhæsta taska fyrirtækisins Kelly , í höfuðið á henni .
Þess má geta að Birkin-taskan heitir eftir hinni kynþokkafullu Jane Birkin og kom á markað í kringum 1980 .
Á 17 rue de Sévres í Saint German-hverfinu í París er svo Hermés-flaggskipið sjálft til húsa .
Verslunin er risastór og er hægt að fá allt frá slæðum upp í hnakka á hestinn í versluninni .
Ég þakkaði bara pent fyrir að vera ekki í hrossunum því þá ég hefði ég líklega labbað út með hnakk eða eitthvað ...
( alveg í ruglinu ) .
Það gefur augaleið að eðlileg fjárráð kalla seint á alklæðnað frá Hermés og heldur ekki hnakk á hestinn sinn , en það er ósköp gaman að heimsækja verslanir eins og Hermés , klappa öllu fínerínu og strjúka þótt maður fari tómhentur heim .
Svo er líka mikil upplifun að fylgjast með fólki í svona fínum búðum því fólk verður einhvern veginn vandaðra og sýnir fágaðri hegðun þegar það er innan um svona mikið góss .
Fólk verður beint í baki og sýnir á sér sparihliðina .
Svo má ekki gleyma því að það notar enginn útiröddina inni í Hermés-verslun – það er óskrifuð regla .
Fólk mætti svona almennt í lífinu hafa þá hugsun í forgrunni – að vera vandað .
Þá er ég ekki bara að tala um að klæða sig huggulega heldur að hafa fas sitt og samtal við annað fólk í stíl við fötin .
Sjoppuleg hegðun getur brotist fram á mismunandi hátt .
Það hefur ekkert með fatastíl eða fjárráð að gera .
Hjá sumum er bara alltaf svolítið stutt í sjoppuna þrátt fyrir fínan fatasmekk og þykkt veski .
Á dögunum var ég stödd á veitingastað með fallegu litlu syni mína þegar ég heyrði tvenn hjón á næsta borði býsnast yfir því að sturtan hefði nú ekki virkað á einhverju agalega fínu skíðahóteli í útlöndum sem þau hefðu verið gestir á .
Ég hugsaði með mér hvort það væri ekkert að frétta hjá þessu fólki fyrst það eyddi sínum dýrmæta tíma í að tala um þetta á veitingahúsi við vini sína .
En svo skánaði samtalið bara ekki neitt og fólkið fór að tala um afmælisveislu sem það var gestir í nýlega .
Það var ekki ætlunin að sitja á hleri en þar sem ég sat á næsta borði komst ég ekki hjá því að heyra hvert orð .
Allt í einu áttaði ég mig á því að afmælisboðið sem verið var að ræða var hjá stelpu sem ég hef þekkt síðan ég var barn .
Lýsingin á afmælisbarninu var ekki upp á marga fiska og var ég rasandi bit yfir því að afmælisbarnið skyldi bjóða svona fólki í afmælið sitt og flokka það sem vini sína .
Ef fólkið á næsta borði hefði haft vit á því að tala um eitthvað annað hefði ég ósjálfrátt sett það í Hermés-flokkinn , en því miður sendi samtalið það beint í sjoppuflokkinn ...
Vondu fréttirnir eru þær að þetta á pottþétt ekki bara við um þessi tvenn hjón – heimurinn er fullur af svona fólki .
martamaria@mbl.is 