" Ég heyrði þytinn frá vængjum þeirra " er yfirskrift útgáfutónleika Láru Bryndísar Eggertsdóttur með nýrri íslenskri orgeltónlist , í Hallgrímskirkju á sunnudag kl. 17 .
Lára Bryndís frumflytur þá sjö glæný orgelverk eftir jafnmörg tónskáld .
Síðastliðið haust fór hún af stað með metnaðarfullt nýsköpunarverkefni og fékk Báru Grímsdóttur , Gísla Jóhann Grétarsson , Hafstein Þórólfsson , Hildigunni Rúnarsdóttur , Michael Jón Clarke , Stefán Arason og Þóru Marteinsdóttur til að semja orgelverk út frá völdum biblíutextum þar sem vængir leika stórt hlutverk .
Aðaláherslan var á að tónlistin væri aðgengileg bæði fyrir hlustendur og orgelleikara .
Auk þess að hljóma á tónleikunum munu organistar leika verkin við messu í mörgum kirkjum á sunnudag .
