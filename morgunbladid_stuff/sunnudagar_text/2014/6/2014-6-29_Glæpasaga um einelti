Pi parkökuhúsið er fyrsta glæpasaga Carin Gerhardsen og kom út árið 2008 í Svíþjóð .
Bókin vakti athygli á höfundinum , sem síðan hefur skrifað sex aðrar bækur um lögreglusveitina á Hammarby-stöðinni sem er í forgrunni í þessari bók og rannsakar hrottaleg og dularfull morð .
Piparkökuhúsið er ekki fyrsta útgefna bók Carin .
Fimmtán árum áður kom út bók eftir hana , sálfræðileg skáldsaga .
" Það er mjög erfitt að fá útgefna bók eftir sig og þegar ég komst í gegnum nálaraugað með þessa fyrstu bók mína hélt ég að ég yrði þekktur rithöfundur , " segir Carin .
" Upplagið seldist upp og bókin fékk góða dóma en ég varð ekki þekktur rithöfundur eins og ég hafði vonast eftir .
Ég gifti mig og eignaðist börn og það var maðurinn minn sem hvatti mig til að fara aftur að skrifa .
Fimmtán árum eftir útkomu fyrstu bókar minnar ákvað ég því að reyna aftur .
Markmiðið var að skrifa bók sem útgefendur vildu gefa út og fólk vildi lesa .
Glæpasögur nutu mikilla vinsælda á þessum tíma o g þess vegna skrifaði ég glæpasögu .
" Einelti og grimmd koma mjög við sögu í Piparkökuhúsinu , en Carin byggir þar á eigin reynslu .
" Ég varð fyrir einelti sem krakki og sú reynsla rataði í þessa bók , enda finnst mér öll umræða um einelti vera mikilvæg , " segir hún .
" Ég lét eineltið ekki buga mig heldur gerði þessi erfiða reynsla mig sterkari og ákveðnari í því að standa með sjálfri mér .
Það er innbyggt í mig að ég sé manneskja sem sé einhvers virði og auðvelt sé að kunna vel við .
Ég hef alltaf verið hamingjusöm manneskja sem horfir fram á veginn og velti mér ekki upp úr því sem liðið er .
Bókin fjallar um það sem getur gerst hjá einstaklingi sem varð að þola það sama og ég og jafnaði sig aldrei .
" Carin er nú að skrifa áttundu bók sína um lögreglusveitina á Hammarby-stöðinni .
" Mér þykir mjög vænt um þessar aðalpersónur mínar , hverja á sinn hátt , " segir hún .
" Ég held að höfundar sem skrifa framhaldsbækur verði að láta sér annt um persónur sínar því annars gætu þeir ekki haldið áfram að skrifa um þær .
" Hún segir markmið sitt vera að skrifa tíu bækur í seríunni .
" Ég gef út eina bók á ári í Svíþjóð þannig að það er stöðug pressa á mér .
Ég stefni á það að skrifa tíu bækur í röð og læt svo kannski nokkur ár líða og skrifa þá nýja bók um sömu persónur .
Eitt er víst og það er að ég mun ekki skilja við persónur mínar með því að láta þær deyja .
" Hvað finnst þér þurfa að prýða góða glæpasögu ? " Meginþátturinn í öllum bókmenntum er vel skrifaður texti , það er svo augljóst að það ætti að vera óþarfi að nefna það .
Spenna er síðan einn lykilþátturinn í góðri glæpasögu en sagan þarf líka að vera trúverðug hvað varðar persónur og umhverfi .
Ég vil snerta lesendur með bókum mínum , fá þá til að íhuga og velta því fyrir sér sem ég skrifa um .
" Ertu mikill aðdáandi glæpasagna ? " Ég var það hér áður fyrr , en eftir að ég byrjaði sjálf að skrifa glæpsögur les ég ekki mikið af slíkum sögum því ég vil ekki verða fyrir áhrifum .
En hér áður fyrr voru Sjöwall og Wahlöö í miklu uppáhaldi hjá mér , eins Ruth Rendell og hin norska Karin Fossum .
" 