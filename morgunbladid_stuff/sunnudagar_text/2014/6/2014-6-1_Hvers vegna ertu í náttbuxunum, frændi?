Tenórsöngvararnir Kristján Jóhannsson , Garðar Thór Cortes og Gissur Páll Gissurarson slá upp söng- og matarveislu á Björtuloftum í Hörpu í sumar .
Á efnisskrá verða perlur úr ýmsum áttum og Kristján segir sposkur að verði piltarnir þægir fái þeir ef til vill að syngja með honum .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is Kunnuglegur hlátur fyllir hin guðlegu salarkynni þegar hurðinni að Bústaðakirkju er hrundið upp á þessum milda vormorgni .
Kristján Jóhannsson er greinilega í húsinu .
Hvers vegna hefur engum dottið í hug að tappa honum á brúsa ? Það er að segja hlátrinum .
Gæti glatt margt hjartað .
Annar tenórsöngvari er með Kristjáni , Gissur Páll Gissurarson , og við flygilinn er Jónas Þórir .
Sumsé valinn maður í hverju rúmi .
Garðar Thór Cortes er rétt ókominn .
" Hann kann ekki á klukku , " segir Kristján og skellir upp úr .
Gissur Páll veitir því athygli að kollegi hans faðmar okkur Golla ljósmyndara að sér .
" Þeir eru líka að norðan , " upplýsir Kristján .
" Hvernig má það vera , " spyr Gissur Páll , " að Íslendingar eru rúmlega þrjú hundruð þúsund en Akureyringar fjórar milljónir ? " Menn hlæja .
Jónas Þórir tilkynnir að hann sé líka ættaður að norðan , að vísu ekki frá Akureyri .
Hafi Gissuri Páli þótt hann vera í minnihluta fyrir hallar enn á hann þegar sjálfur sóknarpresturinn , séra Pálmi Matthíasson , gengur í salinn .
Enn einn Akureyringurinn .
Klerkur vindur sér beint að Kristjáni .
" Sæll frændi , hvernig stendur á því að þú ert í náttbuxunum ? " Búinn að velja feitustu bitana " Elsku drengurinn , " gellur í tenórnum sem faðmar séra Pálma að sér .
Skýringin á " náttbuxunum " er gefin upp en verður ekki höfð eftir á prenti .
Það sem sagt er í húsi Guðs verður eftir í húsi Guðs .
Í því snarast Garðar Thór inn úr dyrunum .
Hann er líka faðmaður í bak og fyrir .
Ætli hann sé að norðan ? Tenórarnir þrír byrja að blaða í nótum á flyglinum og Gissur Páll tilkynnir að hann muni taka þetta lag og hitt .
" Þarna sérðu , " segir Kristján við Garðar Thór .
" Hann er búinn að velja alla feitustu bitana handa sér .
Við tökum svo restina .
" Hann hlær .
Tenórarnir og píanistinn kasta á milli sín hugmyndum að lögum .
Kristján tekur tóndæmi .
" Þetta er upplagt .
Ég syng það upp á A í lokin .
Þú skalt bara reyna það sjálfur , drengur minn , " segir hann við Gissur Pál og rekur honum í leiðinni kinnhest .
Í bókum Kristjáns kallast það örugglega að klappa honum á kinnina – blíðlega .
Svona vinarhót .
En þaðan sem við Golli stöndum er þetta bara kinnhestur .
" Hver vill gera Caruso ? " spyr Gissur Páll .
" Það er svolítið hans , " svarar Jónas Þórir og klappar á öxlina á Garðari Thór .
" Já , Il grande Caruso , " segir Kristján dreyminn .
" Fer ekki að koma Il grande Jóhannsson ? Hvað er eiginlega í gangi ? " Segðu ! Þetta yrði bomba fyrir þig ? " Má ekki hafa smá húmor í þessu ? " spyr Jónas og byrjar að spila og syngja lag á dönsku .
" Kemur nú Norðmaðurinn upp í honum , " segir Kristján og hristir höfuðið .
" Hvað finnst ykkur ? " spyr Jónas að flutningi loknum .
" Ég ætla ekki að tjá mig – fyrst það eru blaðamenn hérna , " segir Gissur Páll .
Þeir hlæja allir .
Nú rennir Kristján í Ti Voglio Tanto Bene úr hinni víðfeðmu söngbók Ítala .
Syngur sérstaklega fyrir Garðar Thór .
" Ha , þekkirðu þetta ekki ? Þetta yrði bomba fyrir þig ! " Efnisskráin er smám saman að skríða saman .
Bara Hamraborgin eftir .
Það verður minnsta málið .
" Við getum allir sungið hana , " segir Kristján .
Það er bara ein dagsetning sem stendur út af borðinu , 12. júní .
Þá verða Kristján og Jónas nefnilega fyrir norðan .
Hvað er að gerast þar ? " Þá verður stærsta bifreiðaverkstæði á landinu opnað .
Við megum ekki missa af því , " svarar Kristján að bragði .
" Landinu ? " hnussar í Gissuri Páli .
" Meinarðu ekki stærsta bifreiðaverkstæði í heimi ? " Nú er Il grande skemmt .
Veisla í mat og söng Svo við komum okkur að efninu þá stendur fyrir dyrum söngdagskrá með þátttöku þessara fjögurra manna á Björtuloftum , veislusal Hörpu , í sumar – í bland við dýrindis kvöldverð .
Dagskráin er ekki síst hugsuð fyrir erlenda ferðamenn en vér mörlandar erum vitaskuld velkomnir líka – alla vega Akureyringar ! Fyrirhugað er að byrja fyrri partinn í júní en nákvæmar dagsetningar verða kynntar síðar .
Gissur Páll og Garðar Thór upplýsa að hugmyndin sé runnin undan rifjum bræðranna Einars Bárðarsonar , forstöðumanns Höfuðborgarstofu , og Arngríms Fannars Haraldssonar , verkefnastjóra tónlistarsviðs Hörpu , og eiginkonu þess síðarnefnda , Yesmine Olsson .
Fimm rétta kvöldmatur verður borinn fram á þessum kvöldum af landsliðskokkum veitingastaðarins Kolabrautarinnar í Hörpu .
" Við verðum með það allra besta af því sem íslensk náttúra getur boðið bragðlaukunum uppá , " segir Leifur Kolbeinsson , eigandi Kolabrautarinnar , í fréttatilkynningu .
" Frábærir kokkar og frábært hráefni .
Fiskur , lamb , skyr og grænmeti og svo setjum við töfrana í þetta .
Þetta verður alvöru veisla .
" Tenórarnir hafa ekki verið spurðir álits á matseðlinum – alltént ekki enn .
Þeir botna ekkert í því .
" Ég held þeir ættu að gera það , " segir Kristján .
" Alla vega hvort rauðvínið sé í lagi .
" Ótrúlegt útsýni Gissur Páll segir upplagt að bjóða upp á dagskrá af þessu tagi .
" Á álagspunktum í sumar verður borgin full af ferðamönnum og stórir hópar eiga oftar en ekki í vandræðum með að finna sér samastað til að borða og njóta menningar .
Markmiðið er að koma til móts við þetta fólk , þjónusta það og gleðja í bjartri íslenskri miðnæturbirtunni .
Útsýnið þarna uppi er ótrúlegt .
" Þess má geta að kvöldinu mun ljúka úti á svölum , þar sem gestir skála fyrir miðnætursólinni og lokalagið verður sungið .
Hugmyndin er að rabba við gesti milli laga og mun það líklega að mestu verða gert á ensku .
Garðar Thór mun bera hitann og þungann af því spjalli en þefi þremenningarnir uppi ítölskumælandi fólk í salnum kemur til kasta Kristjáns og Gissurar Páls sem báðir hafa búið á Ítalíu .
" Við lesum bara salinn hverju sinni , " segir Garðar Thór .
Og hver veit nema fyrsta spurningin verði : How do you like Iceland ? Þeir hlakka allir til að syngja íslensk lög fyrir gestina .
Ekki vanti perlurnar .
Þá verða á efnisskránni ítalskar óperuaríur og sönglög , þýskar óperettur , frönsk sönglög , lög úr söngleikjum og sitthvað fleira .
" Þetta verður allur skalinn , langmest lög sem fólk kannast við , " segir Garðar Thór .
Óþvingað andrúmsloft Hann segir þetta frábært tækifæri til að vinna með ekki bara einum heldur tveimur kollegum sínum .
" Það er ekki á hverjum degi sem þrír tenórar koma saman .
Það eru mjög fáar óperur sem innihalda þrjá tenóra og þær eru ekki oft settar upp .
" Þremenningarnir þekkja vel hver til annars og staðhæfa að raddir þeirra passi vel saman enda þótt þær séu ólíkar .
" Þetta verður rosaleg skemmtun , " segja þeir einum rómi og Gissur Páll bætir við : " Andrúmsloftið verður óþvingað .
Við erum þannig menn .
Kristján er auðvitað voða rólegur og það er gott að hafa svipuna á bakinu .
" Þeir hlæja allir .
Tenórarnir munu syngja hver í sínu lagi og jafnvel eitthvað saman .
" Ef þeir verða stilltir þá fá þeir að syngja með mér , " segir Kristján brosandi .
Að öllu gríni slepptu kveðst hann stoltur og glaður að vera ennþá í nægilega góðu formi til að syngja með sér tuttugu til þrjátíu árum yngri mönnum .
Sérstaklega þar sem þeir séu afar hæfileikaríkir .
Hvernig er ekki hægt að fylgjast með Kristjáni ? Yngri tenórarnir tveir eru spurðir hvort þeir hafi ekki fylgst grannt með Kristjáni gegnum tíðina .
" Hvernig er ekki hægt að fylgjast með Kristjáni ? " spyr Gissur Páll hlæjandi .
" Auðvitað er hann fyrirmynd , " bætir Garðar Thór við .
" Frábær söngvari , mikill karakter og umfram allt góður kall .
" Jónas er spurður hvort það sé yfir höfuð hægt að vinna með þessum ærslafullu mönnum .
" Tja , ég þarf yfirleitt að taka inn lyf þegar ég kem heim , " segir hann sposkur .
" Nei , nei , ég hef þekkt þessa menn lengi , Kidda í áratugi og strákana síðan þeir voru börn .
Það er yndislegt að vinna með þeim .
" Þar með er Kristjáni ekki til setunnar boðið , næsta skuldbinding er framundan , og hann kveður okkur alla með enn þéttara faðmlagi en hann heilsaði .
Í höfuðstöðvum Veðurstofu Íslands skammt frá klóra menn sér í höfðinu .
Það datt skyndilega í dúnalogn í Smáíbúðahverfinu og Fossvoginum ...
