Ekki er nóg með að ógrynni plasts frjósi ár hvert fast við suður- og norðurskaut jarðar heldur er það nú farið að steingerast .
Jarð- og haffræðingar frá Háskólanum í Vestur-Ontaríó í Kanada rákust nýlega á forvitnilegar steinamyndanir á strönd nokkurri á Havaí en í ljós kom að um steingert plast var að ræða .
Fyrirbærið , sem kallað hefur verið plastiglomerates á ensku , myndast þegar plast bráðnar saman við sand , skeljar og grjót sökum skógarelda , eldgosa eða annarra jarðhræringa .
Samkvæmt Patriciu Corcoran , forsprakka rannsóknarleiðangursins , má finna heillega hluti inni á milli grjótsins þrátt fyrir að flest sé plastið afmyndað og tekur hún þar tannbursta , gaffla og reipi sem dæmi .
Þrátt fyrir að plastgrjótið hafi fyrst nú verið kannað telur Corcoran að slíkt megi finna víðs vegar um strandlengjur jarðar .
Frá árinu 1950 hefur svo mikið plast verið framleitt að hægt væri að þekja jörðina alla þykkri plastfilmu .
Ending plasts er auk þess gríðarleg og hefur það meðal annars fundist í iðrum sjávardýra sem og á hafsbotni .
Vísindamenn hafa deilt um nákvæman líftíma plasts en margir telja plastgrjótið geta varðveist í milljónir ára og mun það því mögulega verða góður vísir á upphaf mannaldarinnar svokölluðu þegar maðurinn hóf að hafa veruleg áhrif á jörðina .
