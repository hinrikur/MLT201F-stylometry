Myndlistarmaðurinn Örvar Árdal Árnason vinnur langt fram á bjartar nætur við að mála fantasíumyndir sínar á rústirnar af Eden í Hveragerði .
Hann er fæddur á Ísafirði en uppalinn í Hveragerði og því ekki alls ókunnugur Eden .
Texti : Guðrún Ingibjörg Þorgeirsdóttir gith@mbl.is Ljósmyndir : Eggert Jóhannesson eggert@mbl.is Rústirnar af Eden eru ekki lengur dauflegar á að líta .
Þvert á móti bjóða þær nú þeim sem þar eiga leið framhjá inn í ævintýraheim myndlistarmannsins Örvars Árdal Árnasonar , sem vinnur alla daga langt fram á nótt við að þekja rústirnar með list sinni .
" Ég hef málað síðan ég var mjög ungur , kannski tíu eða ellefu ára , " segir Örvar , sem haldið hefur fjórtán myndlistarsýningar .
" Hveragerðisbær kom að máli við mig fyrir nokkru og bað mig að skreyta rústirnar af Eden .
Ég tók vel í það en náði ekki að mála nema tvo veggi þá .
Fyrir stuttu tók ég síðan til við að klára verkið , sem verður fullunnið í tæka tíð fyrir sýninguna " Blóm í bæ " sem haldin verður hér í Hveragerði seinna í sumar .
" Listaverkin á rústunum eru mjög fjölbreytt en þar gefur m.a. að líta ýmsar þekktar persónur , jafnt úr þessum heimi sem öðrum .
Aðspurður hvaðan hann fái innblástur segist hann fyrst og fremst sækja hann til sjálfs sín .
" Ég ákvað strax þegar ég hófst handa við þetta að mála fyrir sjálfan mig .
Það hefur síðan viljað svo vel til að flestir aðrir virðast kunna að meta þetta líka , " segir Örvar .
" Einn veggur verður tileinkaður íslensku pönki , ég er búinn að rissa þær myndir upp .
Batman er þarna líka og Gollum úr sögum Tolkiens .
Síðan verða ýmis þemu hér og þar , t.d. víkingaþema .
Upphaflega áttu allar myndirnar að snúast um Adam og Evu , í tengslum við Eden , en ég hvarf frá þeirri hugmynd .
Þau eru þó einn hluti verksins og í þeim hluta er einnig mynd af Braga Einarssyni , sem átti Eden og lést árið 2006 .
Þannig vildi ég heiðra minningu hans .
" Örvar segist mála svo til allt sem komi upp í kollinn og stundum sjái hann fyrir sér á hvaða vegg verkin eigi að fara .
" Þetta eru mikið til fantasíumyndir en ekki eingöngu .
Pólitíkin er inni í þessu líka og svo hef ég verið að prófa þrívíddartækni en þannig hef ég ekki málað áður .
Það verður spennandi að sjá hvernig þetta endar , ég veit það varla sjálfur fyrr en verkinu lýkur .
Þetta breytist frá degi til dags .
Á einum veggnum eru síðan þrír tónlistarmenn , Rúnar Júlíusson , Páll Óskar og Malcolm McLaren .
Þessir þrír eiga það sameiginlegt , að mínum dómi , að vera svolítið öðruvísi en allir hinir .
Mér finnst þeir oft ekki hafa verið metnir til fullnustu , " segir Örvar .
Hann er uppalinn í Hveragerði , flutti í burtu en er nýfluttur þangað aftur og segir að sér líði vel í Eden .
" Ég vann í Eden í nokkur ár og hélt þar sýningu , þannig að ég þekkti staðinn vel .
Ég vinn að verkunum fram yfir miðnætti á hverju kvöldi , nýti birtuna .
Hér er góður andi , " segir Örvar .
