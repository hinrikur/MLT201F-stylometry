Það er notalegt að sjá að Dægradvöl B enedikts Gröndals er ofarlega á kiljumetsölulista Eymundsson .
Fjölmörgu bókafólki þykir ákaflega vænt um þessa bók sem þýðir um leið að þeir sömu lesa hana oftar en einu sinni um ævina .
Og Dægradvöl er bók sem þolir að vera lesin aftur og aftur .
Endurútgáfan er sannarlega kærkomin og henni fylgja meðmæli frá Guðjóni Friðrikssyni og Páli Baldvini Baldvinssyni .
Guðjón segir að Dægradvöl komi manni í gott skap í hvert sinn sem maður les hana og Páll Baldvin segir hana vera sígilt rit um mann og samtíma hans .
Hárrétt hjá þeim báðum .
Dægradvöl er frábærlega vel stílað rit og hefur stílsnilld Gröndals haft áhrif á fjölmargra höfunda , það er til dæmis greinilegt að Þórbergur Þórðarson hefur ýmislegt lært af Gröndal .
Mannlýsingar bókarinnar eru sterkar og eftirminnilegar og þegar kemur að lýsingum á karakter manna þá dregur Gröndal ekki af sér og sér enga ástæðu til að hlífa þeim sem hann telur sig eiga sökótt við .
Hið margfræga önuglyndi Gröndals sem opinberast iðulega í textanum bæði í lýsingum á mönnum og málefnum er svo hreinlega ómótstæðilegt .
Það ætti ekki að fara framhjá lesendum Dægradvalar að höfundur verksins er afar viðkvæmur , sem á ekki að koma á óvart þegar í hlut á maður sem ólst upp án nokkurrar hvatningar foreldra sinna .
Lýsing Gröndals á æsku sinni er sögð í fáum en áhrifaríkum orðum og þar kemur fram að foreldrar hans sýndu honum aldrei blíðu , hvöttu hann ekki og sáu enga ástæðu til hrósyrða .
Svo kaldranalegt umhverfi getur ekki annað en mótað persónuleika barns .
Lýsing Gröndals á sjálfum sér er svo löngu orðin klassísk , en hún er birt aftast í þessari útgáfu undir kafla sem heitir Umframtextar í eldri gerð .
Oft er það svo að lesendur sleppa því að lesa viðbætur sem settar eru aftast í bækur enda segja þær þeim oft ekki mikið , en þessari sjálfslýsingu má alls ekki sleppa .
Lestur á Dægradvöl getur ekki annað en fært lesendum ánægju .
Lesið og gleðjist ! Bækur Kolbrún Bergþórsdóttir kolbrun@mbl.is Bók vikunnar Maxímús Músíkús kætist í kór er fjórða bókin um músina sívinsælu og að þessu sinni fer hún í æfingabúðir fyrir kóra .
Siðferði og ábyrgð Lífsmörk er fyrsta skáldsaga Ara Jóhannessonar en hann hlaut Bókmenntaverðlaun Tómasar Guðmundssonar árið 2007 fyrir ljóðabókina Öskudagar .
Ari er sérfræðingur í lyflækningum og starfar á Landspítalanum , en skáldsaga hans gerist einmitt að hluta til þar og aðalpersónan er læknir .
" Ég gaf út ljóðabók árið 2007 og eftir það fór fljótlega að sækja á mig að spreyta mig á skáldsögu , " segir Ari .
" Ég byrjaði að skrifa söguna haustið 2008 og fljótlega sá ég að ekki yrði snúið aftur .
Kannski langaði mig til að vita hvort ég gæti skrifað skáldsögu fyrst ég gat ort ljóð sem fengu þokkalega dóma .
" Um efni bókarinnar segir Ari : " Ég get ekki sagt mikið um söguþráðinn því þetta er að hluta til spennusaga .
Fjöldi persóna kemur við sögu , þar á meðal læknar og hjúkrunarfræðingar , en einn læknir er í fyrirrúmi , svæfinga- og gjörgæslulæknir , Sölvi Oddsson .
Hann er ákaflega vel af guði gerður , hetjulegur ásýndum og fyrrverandi íþróttastjarna og mikill forkur til vinnu .
Hann er að ýmsu leyti eins og klipptur út úr Íslendingasögu , en hetjur eru sjaldan áhugaverðar nema í þeim sé einhver brotalöm .
Framan af gerist sagan að miklu leyti á Landspítalanum , einkum á gjörgæsludeildinni og snýst mikið um samskipti Sölva við sjúklinga og samstarfsfólk og sína nánustu .
Síðan gerast dramatískir atburðir sem breyta lífi þeirra allra og lesandinn ferðast með persónunum austur fyrir fjall , vestur til Kanada , suður til Rómar og jafnvel til Austurlanda .
" Spurður að því hvort hann hafi nýtt sér starfsumhverfið á Landspítalanum við samningu skáldsögunnar segir Ari : " Auðvitað gerði ég það .
Ég hef starfað í þannig umhverfi áratugum saman og atvik og sjúkrasögur sem ég hef safnað skipta þúsundum .
Mér finnst freistandi að veita þeim áfram og endurvinna í skapandi skrifum .
Sjúkrahúsheimurinn er sviðsmynd sem er vel til þess fallin að bregða ljósi á hluti eins og fórnfýsi og fíkn , bæði vinnufíkn og annars konar fíkn , kulnun í starfi og sársauka .
Spurningar um siðferði , ábyrgð og fyrirgefningu vakna óhjákvæmilega við lestur Lífsmarka en ég eftirlæt lesendum að miklu leyti að svara þeim .
Persónur sögunnar eru hugarsmíð mín en kunna samt að vera settar saman úr nokkrum einstaklingum sem maður hefur kynnst á lífsleiðinni .
Ég held að þeir sem lesi þessa bók sjái að hún er augljóslega skrifuð af lækni .
" Þegar Ari er spurður að því hvort hann sé mikill bókamaður segir hann : " Ég hef auðvitað áhuga á bókmenntum en er til vandræða illa lesinn í þeim sem stafar mest af því að síðustu árin hef ég kosið að verja frítímanum í að skrifa sjálfur frekar en að lesa eftir aðra .
En ef ég yrði spurður hvort ég ætti einhverja höfunda sem ég liti á sem fyrirmynd þá er ekki svo .
Kannski eru allir sem hafa áhugaverða sögu að segja og skrifa agaðan og tilgerðarlausan stíl fyrirmyndir mínar .
Ég sagði á dögunum að ég ætti bandaríska höfundinum Philip Roth mikið að þakka , þótt ég hafi ekki lesið neina af bókum hans .
Ég sá nefnilega sjónvarpsviðtal þar sem þessi margverðlaunaði höfundur , þá kominn vel á áttræðisaldur , lýsti því að honum yrði ennþá hálfóglatt þegar hann læsi yfir fyrstu drögin að nýrri skáldsögu , þetta væri svo lélegt .
Mér fannst sniðugt hvernig íslenska orðið uppkast nær bæði yfir drögin og líkamlegu viðbrögðin við þeim .
Á þessum tíma var ég hálfmiður mín yfir því hvað frumdrögin að Lífsmörkum voru bágborin .
Svo þetta er svona líka hjá reyndum höfundum , hugsaði ég og hélt ótrauður áfram .
En það tók mig fimm ár að skrifa þessa sögu , það var mikil vinna og ég held að ég leggi ekki í aðra skáldsögu alveg á næstunni .
" Ari Jóhannesson hlaut Bókmenntaverðlaun Tómasar Guðmundssonar árið 2007 .
Nú sendir hann frá sér fyrstu skáldsögu sína en hún gerist að hluta til á Landspítalanum .
Andrea Jónsdóttir dagskrárgerðarmaður Sem krakki las ég allar indjánabækur sem ég komst yfir .
Ég man eftir einni slíkri sem ég keypti á bókamarkaði í Iðnskólanum á Selfossi en hún heitir Með Léttfeta yfir gresjuna .
Mér fannst hún ansi góð þá en hef ekki lesið hana síðan .
Ég er alin upp við lestur á verkum Þórbergs Þórðarsonar og Halldórs Laxness , en pabbi var mikill Þórbergsmaður og las upp fyrir okkur krakkana úr bókum hans .
Sjálfri finnst mér ekki hægt að gera upp á milli Þórbergs og Laxness .
Á vissan hátt er Barn náttúrunnar uppáhaldsbók mín eftir Laxness , ég varð hrifin af þeirri bók þegar ég las hana fyrst og fannst ég komast nær höfundinum en áður .
Sálmurinn um blómið er svo uppáhaldsbók mín eftir Þórberg .
Og talandi um klassík , þá eru Passíusálmar Hallgríms Péturssonar algjör snilld .
Ég verð líka að nefna Hundrað ára einsemd eftir Gabriel García Márquez og The Color Purple eftir Alice Walker sem höfðu mikil áhrif á mig .
Fyndnasti kafli sem ég hef lesið í skáldsögu er í Rubyfruit Jungle eftir Ritu Mae Brown , sem er ansi smellinn höfundur .
Ég var mikill lestrarhestur þegar ég var barn en núna les ég mest bækur sem tengjast tónlist .
Ég hef lesið nokkrar ævisögur um Janis Joplin og besta ævisagan er eftir ungan mann sem er frá sama bæ og hún í Texas .
Í þeim bæ er fólk enn að skammast sín fyrir það hvað Janis var mikill hippi og hugsjónakona , það þótti til dæmis mjög róttækt að sem barn talaði hún við svörtu krakkana í skólanum .
Man því miður ekki nafn höfundar , bókin er búin að vera oft og lengi í útláni .
Ég les ekki mikið það sem kemur út hverju sinni en gríp einstaka sinnum nýútkomnar bækur .
Núna er ég til dæmis að lesa Mánastein eftir Sjón .
Ég verð svo að lokum að nefna Gerði Kristnýju sem er skolli góður nútímalegur höfundur með sterkar fornar rætur .
Það er afar niðurdrepandi að lifa á tímum þegar auðveldara er að kljúfa atóm en fordóma .
Albert Einstein Málsháttur vikunnar Ein lygi býður annarri heim .
Einar vísar til vegar Átta gönguleiðir í nágrenni Reykjavíkur er bók þar sem Einar Skúlason vísar til vegar .
Farið er um fjöll og dali , yfir úfin hraun , jarðhitasvæði og gróðurvinjar .
Gönguleiðirnar eiga það sammerkt að vera í nágrenni Reykjavíkur og vera tiltölulega greiðfærar á flestum árstímum .
Örnefnum eru gerð skil og einnig því sem markvert er í umhvefinu .
Einar Skúlason er BA í stjórnmálafræði , MBA og framkvæmdastjóri .
Hann stofnaði vinsælan gönguhóp , Vesen og vergang , fyrir nokkrum árum og hefur leitt félaga úr hópnum um ýmsar slóðir , þar á meðal um þær sem lýst er í bókinni .
Fjöldi mynda er í bókinni .
Tobba Marinós sendir frá sér nýja bók , Skúli litli skelfir heldur áfram að lenda í ævintýrum og þýdd erótísk skáldsaga er komin á markað .
Góða veðrið mun svo laða marga í göngutúra og komin er út bók um gönguleiðir í nágrenni Reykjavíkur .
Fantasíur stelpu sem fer á bar Unnendur erótískra skáldsagna ættu að geta fagnað útkomu bókarinnar Stelpa fer á bar – þínar fantasíur , þínar reglur – en höfundur bókarinnar er Helena S. Paige .
Bókin er óvenjuleg að því leyti að lesandinn getur að hluta til ráðið atburðarásinni .
Söguþráðurinn er ekki flókinn , stelpa fer á bar og boðið er upp á ýmsa valmöguleika um framhaldið .
Tobba segir reynslusögur 20 tilefni til dagdrykkju er ný bók eftir Tobbu Marinós ( Þorbjörgu Marinósdóttur ) .
Tobba skrifar lipurlegan stíl og segir hér alls kyns sögur af sjálfri sér og deilir reynslu sinni og ýmsir einstaklingar , þekktir og óþekktari , koma við sögu .
Tobba hefur áður skrifað bækurnar Makalaus og Lýtalaus sem nutu þó nokkurra vinsælda .
Þessi nýja bók er þessa vikuna á topp tíu lista Eymundsson .
Meira af uppátækjum Skúla skelfis Tvær nýjar bækur eru komnar út um hinn unga og lífsglaða Skúla skelfi .
Önnur bókin er Martröð Skúla skelfis og geymir fjórar sögur .
Hin nefnist Skúli skelfir og risaeðlur og þar er að finna ýmsar afar fróðlegar upplýsingar um risaeðlur , en eins og kunnugt er vekja þessar voldugu skepnur mikinn áhuga hjá börnum .
Höfundur bókanna um Skúla er Francesca Simon og Tony Ross gerir teikningar .
Philip Roth hættur að skrifa Bandaríski rithöfundurinn Philip Roth á fjölda aðdáenda víða um heim , enda talinn meðal mestu rithöfunda sinnar kynslóðar .
Roth er orðinn áttatíu og eins árs og segist vera hættur að skrifa .
Árið 2004 var haft eftir honum að hann gæti ekki lifað án þess að skrifa .
Í nýlegri heimildarmynd sem BBC gerði um Roth segist hann hafa haft rangt fyrir sér hvað þetta varðar og það sé ekkert lengur sem hann hafi áhuga á að skrifa um .
Hann segist einnig vera hættur að koma fram opinberlega .
Roth , sem er margverðlaunaður og gríðarlega virtur höfundur , á farsælan hálfrar aldar feril að baki og hefur skrifað þrjátíu og eina bók .
Hann lifir fremur einangruðu lífi í sveit í Connecticut , sáttur við tilveruna og hæstánægður með þá ákvörðun sína að segja skilið við sviðsljósið .
Nokkrar skáldsagna Roths hafa komið út í íslenskri þýðingu : Vertu sæll , Kólumbus , Hin feiga skepna og Samsærið gegn Bandaríkjunum .
Johan Theorin á Íslandi Sænski verðlaunahöfundurinn Johan Theorin verður gestur á alþjóðlegu glæpasagnahátíðinni Iceland Noir .
Theorin er höfundur bókaflokks sem gerist á eyjunni Öland , en þrjár fyrstu bækurnar í syrpunni hafa komið út á íslensku , Hvarfið , Náttbál og Steinblóð .
Fyrir bókina Náttbál hreppti Theorin bæði Glerlykilinn , verðlaun fyrir bestu norrænu glæpasöguna , og verðlaun bresku glæpasagnasamtakanna ( CWA ) fyrir bestu alþjóðlegu glæpasöguna .
Theorin hlaut jafnframt verðlaun frá bresku glæpasagnasamtökunum fyrir Hvarfið .
Iceland Noir verður haldin í Norræna húsinu í nóvember og er hægt að panta miða á hátíðina á vefsíðunni icelandnoir.com , hjá Borgarbókasafninu og hjá Hinu íslenska glæpafélagi , en um þriðjungur sæta á hátíðinni hefur þegar verið pantaður .
Meðal annarra gesta á hátíðinni má nefna breska metsöluhöfundinn Peter James og norska rithöfundinn Vidar Sunstol .
