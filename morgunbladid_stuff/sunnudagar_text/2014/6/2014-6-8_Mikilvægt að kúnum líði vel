Margt er skrýtið í kýrhausnum , eins og karlinn sagði , og á árum áður hefði örugglega þótt einkennilegt að bóndi færi á milli bæja og " klippti neglurnar " á beljum .
Nú er þetta veruleikinn : Þorsteinn Logi Einarsson í Egilsstaðakoti í Flóa fer um Suðurland vítt og breitt við annan mann og hefur klaufskorið tæplega 17 þúsund kýr á undanförnum árum .
" Þetta er fyrst og gremst gert til að auka vellíðan kúnna .
Það er svipað og með neglurnar á okkur eða hófa á hryssum ; það þarf að snyrta .
Með betri fóðrun og meiri afköstum kúnna eykst líkamsstarfsemi og þar með klaufvöxtur .
" Þorsteinn Logi segir bændur ekki hafa velt slíkri snyrtingu fyrir sér á árum áður en mikil vakning hafi orðið eftir að kynbótastöðin í Laugardælum , sem er í eigu Búnaðarsambands Suðurlands , keypti sérstakan bás til þess arna árið 2006 .
Þorsteinn tók verkefnið að sér í desember 2008 og nú klippir hann um 5000 kýr á ári , í Árnes- og Rangárvallasýslu og Skaftafellssýslunum báðum , allt austur í Hornafjörð .
" Við förum á suma bæi á hverju ári , jafnvel tvisvar , en það er mismunandi hvað er nauðsynlegt .
Það fer t.d. eftir því hvers konar undirlagi kýrnar ganga á úr fjósi og út í haga og hvernig aðstæður eru í fjósi .
" Ef vel gengur klippa þeir Þorsteinn Logi 25-30 kýr á klukkutíma , mest 220 á einum degi .
" Ég reyni að vera sem styst í burtu hverju sinni því það þarf að líta eftir fénu , " segir hann , en Þorsteinn Logi býr sjálfur með 350 kindur í Egilsstaðakoti .
" Þetta er mjög skemmtileg og gefandi vinna .
Ég fer á um það bil 140 bæi og það er óhemju gaman að kynnast fólki heima við eldhúsborð og við vinnu úti í fjósi í kringum skepnurnar .
Víðast þar sem maður kemur til sveita er lenska að taka vel á móti fólki og slegið upp veislu .
Það er því erfitt að vera í megrun á meðan maður sinnir þessu ! Þótt maður vinni kófsveittur allan daginn bætir maður frekar á sig en í hitt í þessum vinnuferðum ! " segir Þorsteinn og hlær .
