Það er ekki óþekktur frasi að vísa í lögregluna þegar börnin haga sér illa , í þeirri von að þau átti sig á því að ef þau verði ekki stillt og prúð komi sjálf lögreglan og segi þeim til syndanna , nú eða jafnvel taki þau með sér niður á lögreglustöð .
Guðmundur Ingi Rúnarsson varðstjóri teiknaði skemmtilega skopmynd fyrir nokkru þar sem sést snotur skopmynd af lögreglumanni auk skilaboða til foreldra .
" Hugmyndin að þessu kom frá Þóri , kollega mínum , og fannst honum sniðugt að reyna að ná til fólks með óhefðbundnum hætti .
Teikning eða skopmynd blasti þá við , " segir Guðmundur sem hefur einnig teiknað fyrir styrktar- og sjúkrasjóð Landssambands lögreglumanna .
Hann segist stundum verða var við það þegar hann rekst á foreldra með börnin sín að þau noti lögregluna sem ákveðið agatæki .
" Jú , maður lendir reglulega í því að fólk segi við börnin sín í návist okkar að nú verði þau að haga sér vel því annars þurfi þau að fara með löggunni .
Það er voðalega þægilegt að nota það , því þetta virkar , en börnin ættu ekki að vera hrædd við að hringja á lögregluna ef eitthvað kemur fyrir .
" Vildu ná til fólks Facebooksíða lögreglunnar nýtur mikilla vinsælda og hefur einnig vakið athygli erlendis .
Átta manns standa að baki síðunni og eru þau dugleg að halda henni lifandi og skemmtilegri en einnig setja inn ýmsar tilkynningar og annað .
" Við vildum ná til fólks og sýna að löggan er sniðug , ekki aðeins alvarleg .
" Á myndinni er skemmtileg skopmynd af lögreglumanni sem ber ákveðin skilaboð til foreldra sem og annarra .
Guðmundur segist hafa verið að teikna fígúruna frá blautu barnsbeini í ýmsum myndum og nú sé hann kominn í lögreglubúning .
Aðspurður segist hann þó ekki hafa gefið fígúrunni sinni nafn ennþá .
" Þegar þú minnist á það þá ætti hann auðvitað að heita eitthvað , í ljósi þess að hann er búinn að vera til svo lengi .
Kannski fær hann nafn eftir þetta samtal , það gæti gerst , " segir Guðmundur kátur .
Lögreglan er engin Grýla " Við höfum haft þetta á tilfinningunni að fólk geri þetta reglulega ; noti lögregluna sem ákveðna Grýlu .
En við erum með Grýlu nú þegar , hún er ágæt og býr í Esjunni og er ekki með facebooksíðu eins og við .
Það er ágætt að nota bara Grýlu í eitthvað svona en ekki lögregluna , " segir Þórir Ingvarsson , rannsóknarlögreglumaður hjá lögreglunni á höfuðborgarsvæðinu og jafnframt einn aðstandandi facebooksíðu lögreglunnar .
" Ég held að fólk átti sig bara ekki á því að ef börnin eru hrædd með því að hóta að siga löggunni á þau , þá er spurningin sú hvort barnið hringi á lögregluna þegar hætta steðjar að , það er ekkert flóknara en það .
" 