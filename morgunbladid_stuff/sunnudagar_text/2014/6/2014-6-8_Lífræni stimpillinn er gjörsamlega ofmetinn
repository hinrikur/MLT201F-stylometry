Halldór Fannar Sigurgeirsson lifir drauminn .
Hann býr í dag í Los Angeles og fæst þar við leik , skrif , blaðamennsku og sitthvað fleira .
Hvað eruð þið mörg í heimili ? Okkur var nú að fækka , þannig að við erum núna fimm .
Við stofnuðum þetta heimili saman , hópur af fólki sem var allt í skóla eða að reyna að komast í betri störf .
Síðan hafa margir komið og farið og við erum tveir eftir af upprunalega hópnum og ekkert að stressast við að búa eitthvað meira grand þótt við höfum komist langt á þessum árum .
Hvað áttu alltaf til í ísskápnum ? Ég vildi óska þess að ég gæti sagt eitthvað flott , eins og til dæmis að ég ætti alltaf bjór , en því miður verður þetta dapurt svar : Ísskápurinn er oftast sæmilega fullur , það vantar ekki , en ég er almennt gæinn sem á ekki stakan hlut í honum ...
ekkert innan geymsludags að minnsta kosti .
Hvar kaupirðu helst inn ? Ég er nú ekkert svaka mikið að hlaupa eftir þessum " trendum " öllum þannig að ég versla bara þar sem mér finnst orkan úr matnum góð og halda mér á þeytingi .
Ekki alveg ódýrustu stöðunum en heldur ekkert allt lífrænt úr Whole Foods .
Lífræni stimpillinn er gjörsamlega ofmetinn .
Fresh & Easy og Ralphs eru svona aðgengilegastar frá mínu heimili .
Hvað freistar helst í matvörubúðinni ? Túnfiskur , hummus , hrein jógúrt , chili og kjötvörur af betri sortinni .
Hvernig sparar þú í heimilishaldinu ? Borða vel þegar maður er í vinnunni , en vinna þá líka af dugnaði þannig að maður sé ekki bara að notfæra sér vellystingarnar .
Hvað vantar helst á heimilið ? Örugglega alveg helling , en það er bara ekkert sérlega mikið pláss fyrir meira þannig að maður kæmi sér í sjálfheldu við að fá of miklar hugmyndir .
Eyðir þú í sparnað ? Ég reyni alltaf að eiga pening eftir af síðustu launum þegar næstu koma inn .
Eyddi um daginn í að skipta um tryggingafélag .
Allt bröltið að færa mig yfir var sjálfsagt varla þess virði en að minnsta kosti kenndi ég gamla tryggingafélaginu að það hækkar ekki bílinn minn um 30 dollara á mánuði án þess að láta mig vita og búast svo við að allt sé bara gott .
Skothelt sparnaðarráð ? Forðast kreditkort eins og heitan eldinn ! Kreditrönd á debetkort er skömminni skárra og gefur manni öll sömu fríðindi svo lengi sem maður passar bara að vinna inn fyrir neyslumynstri sínu og lífsstíl .
