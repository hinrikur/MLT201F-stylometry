Björgunarsveitin Ernir hlýtur heiðursviðurkenningu sjómannadagsins í Bolungarvík í ár auk 200 þúsund kr. styrks til kaupa á fjarskiptabúnaði vegna framlags til öryggismála sjómanna .
Að viðurkenningunni og styrknum standa Verkalýðs- og sjómannafélag Bolungarvíkur og menningar- og ferðamálaráð bæjarins .
Sjómannadagurinn í Bolungarvík á sér langa sögu og er einn af stóru viðburðunum í bænum ár hvert .
" Björgunarsveitin Ernir gegnir mikilvægu hlutverki í samfélagi sem treystir jafn mikið á sjósókn og Bolungarvík gerir , " segir í frétt frá aðstandendum sjómannadagsins vestra .
Um langt árabil hafa björgunarsveitarmenn í Erni með störfum sínum verið lífið og sálin í hátíðarhöldunum í Bolungarvík .
Sinnir deildin meðal annars starfi ungliða sem sinna ýmsum tilfallandi verkefnum .
Dorgkeppni og messa Af öðrum punktum hátíðarhaldanna í Bolungarvík að þessu sinni má nefna dorgkeppni , tónleika , bryggjuskemmtun og fleira .
Á sjómannadeginum sjálfum , sunnudaginn 1. júní , er efnt til skrúðgöngu og hátíðarmessu en formlegri dagskrá lýkur með kaffisölu kvennadeildar slysavarnafélagsins .
sbs@mbl.is 