Fallegur og listrænn matur bragðast betur í munni fólks en sá sem raðað er af hroðvirkni á disk og listrænt innsæi fólks getur haft áhrif á upplifun þess af mat .
Þetta eru niðurstöður rannsóknar á vegum verðlaunakokksins Charles Michael sem birtust í tímaritinu Flavour á dögunum og fjallað er um í The Guardian .
Í rannsókninni útbjó Michael flókið salat úr 17 ólíkum hráefnum fyrir 60 manns og útfærði það á þrenns konar hátt .
Fólkið hafði enga hugmynd um við hverju átti að búast eða í hverju rannsóknin fælist .
Á fyrsta disknum raðaði hann hráefnunum upp aðskildum .
Í annarri útfærslunni hrærði hann þeim saman og kom salatinu fyrir á miðjum disknum .
Í þriðju og síðustu útfærslunni raðaði hann salatinu þannig upp á diskinn að það minnti á málverk eftir listamanninn Kandinsky sem kallast Málverk 2001 .
Niðurstöðurnar komu á óvart að því leyti að gestirnir voru þeirrar skoðunar að Kandinsky-salatið hefði verið flóknara , listrænna , meira aðlaðandi og bragðbetra en hin salötin .
Þeir vissu ekki að rétturinn væri innblásinn af listaverki – þeim fannst hann einfaldlega betri á bragðið .
