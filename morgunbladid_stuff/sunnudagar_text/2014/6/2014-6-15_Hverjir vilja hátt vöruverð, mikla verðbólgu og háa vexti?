Ég ? Svo er að skilja að það sé svarið við spurningunni í fyrirsögninni .
Alla vega var fullyrt í fréttaþætti á RÚV að við sem erum andvíg aðild Íslands að Evrópusambandinu óskuðum beinlínis eftir þessari þrenningu ; háu vöruverði , mikilli verðbólgu og háum vöxtum .
Allt þetta þætti okkur sérstaklega eftirsóknarvert og einmitt þess vegna hefðum við skipað okkur í raðir andstæðinga ESB-aðildar .
Nú er vöruverð mishátt innan Evrópusambandsins , sums staðar lágt , annars staðar hátt .
Sama á við um vexti , eins ótrúlegt og það kann að hljóma eftir allar fullyrðingarnar um að til séu staðlaðir Evrópuvextir á neytendamarkaði og að þeir séu nánast við núllmarkið .
Stýrivextir á evrusvæðinu eru nú að sönnu lágir til að sporna gegn samdrætti og stórauknu atvinnuleysi .
En þrátt fyrir það fyrirfinnast bæði lágir og háir markaðsvextir innan ESB .
Í heimi stjórnmálanna á Íslandi þykja lágir vextir eftirsóknarverðir , alla vega á góðri stundu þegar höfðað skal til lántakenda .
Á því eru þó frægar undantekningar , til dæmis þegar bankarnir reyndu að knésetja Íbúðalánasjóð um miðjan fyrsta áratuginn og til stóð að sjóðurinn svaraði fyrir sig og byði upp á rýmkun lána á hagstæðum vöxtum .
Þá kvað við mikið ramakvein frá bönkunum – hinum sömu og vildu Íbúðalánasjóð feigan – og heyrist bergmálið af því kveini enn .
Lágir Íbúðalánasjóðsvextir – gagnstætt lágum Evrópuvöxtum – þóttu nefnilega til þess fallnir að auka þenslu .
Fyrir þá lesendur sem eru ekki alveg búnir að ná þessu , þá þóttu lágir Íbúðalánasjóðsvextir efnahagslegt skaðræði en lágir Evrópuvextir allra meina bót .
Undir þetta tóku ekki ómerkari aðilar en Alþjóðagjaldeyrissjóðurinn og OECD .
Lántakendur vildu hins vegar bara lága vexti ! Sjálfur hef ég lengi gagnrýnt hávaxtastefnu sem stjórntæki og aldrei verið sérstakur aðdáandi verðbólgu þótt verst þyki mér atvinnuleysið .
En hver leyfa sér að afbaka afstöðu gagnrýnenda ESB með fyrrgreindum hætti ? Í vikunni kom fram áhugahópur sem undirbýr stofnun stjórnmálaflokks með aðild Íslands að ESB að meginmarkmiði .
Það er ágætt að hreyfing sé á flokkakerfinu , nýir flokkar fæðist og gamlir deyi drottni sínum , smækki eða stækki eftir atvikum .
Stjórnmálaflokkar mega aldrei verða að stöðnuðum stofnunum sem stuðningsfólkið heldur tryggð við af löngu gleymdri ástæðu .
Þess vegna er ekkert nema gott um það að segja þegar hægrisinnað áhugafólk um inngöngu Íslands í Evrópusambandið stofnar stjórnmálaflokk um þetta brennandi áhugamál sitt .
En ekki lofar það góðu að hefja vegferðina á útúrsnúningum og rangtúlkunum á afstöðu þeirra sem eru á öndverðum meiði .
Svo ég leyfi mér að tala fyrir eigin munn , þá vil ég hagstætt vöruverð , litla verðbólgu og lága vexti .
Ég vil líka lítið atvinnuleysi , minna en er gegnumgangandi í ESB , rýmri möguleika til þjóðaratkvæðagreiðslna en ESB býður upp á , minni miðstýringu og meira lýðræði en gerist í Evrópusambandinu ! Ögmundur Jónasson ogmundur@althingi.is 