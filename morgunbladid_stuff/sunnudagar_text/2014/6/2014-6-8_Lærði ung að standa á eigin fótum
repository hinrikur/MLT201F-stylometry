Hrönn Johannsen var sextán ára þegar hún sigraði í Elite-keppninni hér á landi og hlaut titilinn Útlit ársins .
Þetta var árið 1991 og Hrönn hefur síðan þá , með nokkrum hléum , starfað sem módel og kemur fram í auglýsingum .
Hún segist þakklát fyrir öll tækifærin sem hún fékk kornung en hún starfaði um tíma erlendis .
Hrönn ólst upp í Borgarnesi .
" Lífið í Borgarnesi var rólegt og einfalt og ég á góðar minningar þaðan , " segir hún .
" Ég var sem krakki tvö sumur í sveit í Þverárhlíðinni þar sem ég vaknaði klukkan sjö á morgnana og fór út í fjárhús til að sinna dýrunum , tók þátt í heyskap og smalaði .
Það var mjög gaman og góð reynsla .
Nú þegar ég er sjálf að ala upp börn finnst mér synd að geta ekki sent þau í sveit því það er svo gefandi að vera þar , auk þess sem maður lærir í sveitinni að vera sjálfstæður .
" Fann fyrir öfund Hvernig hófst fyrirsætuferillinn ? " Upphafið á fyrirsætuferlinum var þannig að þegar ég var fimmtán ára var ég á Costa del Sol með foreldrum mínum og þar var ljósmyndari sem fékk okkur systurnar í myndatöku í sumarleyfisbækling fyrir Úrval-Útsýn .
Eftir það þróuðust mál þannig að ég fór á skrá hjá Icelandic Models og í kjölfarið hafði Hendrika Waage samband við mig og bauð mér að taka þátt í Elite-keppninni sem ég vann , mér auðvitað til mikillar gleði .
Þeirri keppni fylgdu ýmsar æfingar eins og til dæmis göngu- og framkomunámskeið þar sem stúlkum var kennt að ganga á ákveðinn hátt og bera sig vel .
Ýmislegt annað fylgdi þeirri keppni eins og að máta föt og velja kjóla því tískusýning var hluti af keppninni .
Öllu þessu fylgdu margar ferðir til Reykjavíkur með foreldrum mínum .
Mér fannst þetta mjög gaman og spennandi , keppnin vakti athygli og það var mikið umstang í kringum hana .
" Fannstu fyrir umtali vegna þess að þú sigraðir í Elite-keppninni ? " Þegar maður býr í litlu bæjarfélagi þá finnur maður oft fyrir því ef umtal er í gangi .
Ég fann fyrir öfund frá einhverjum krökkum í Borgarnesi og fannst það vitanlega leiðinlegt .
En sennilega var eitthvert umtal óumflýjanlegt .
" Varasamur heimur Eftir sigur í Elite-keppninni hér á landi tók Hrönn þátt í módelkeppni í New York um titilinn Look of the Year 1991 .
" Sú ferð var mikið ævintýri , ég hitti margt fólk og kynntist frábærum stelpum , " segir hún .
" Ég var mjög ung og mamma fór með mér út og var mín stoð og stytta í stórborginni .
Mér gekk ágætlega í keppninni og eftir hana kom ég heim og í tvö ár var ég ekki mikið í fyrirsætubransanum .
Sautján ára fór ég síðan í módelkeppni MAAI í New York þar sem mér gekk mjög vel og komst þar í verðlaunasæti og fékk samning hjá módelskrifstofu .
Eftir það fór ég til Ítalíu og var í Flórens og Mílanó í fjóra mánuði og bjó með nokkrum íslenskum stelpum í íbúð .
Við vorum allar að þreifa fyrir okkur í módelbransanum og því fylgdi mikið hark .
Við fórum snemma að sofa og vöknuðum snemma til að fara á umboðsskrifstofuna og athuga hvort einhver verkefni og myndatökur væru fyrirliggjandi .
Þetta var erfið vinna en mjög skemmtileg .
" Þú varst mjög ung í ókunnu umhverfi , varstu aldrei hrædd ? " Ég var aldrei hrædd því ég var í hópi með skemmtilegum og góðum stelpum og við gættum þess vel að halda hópinn .
Þetta getur þó verið varasamur heimur en þá er um að gera að vera skynsamur .
Ég var saklaus ung sveitastúlka sem reyndi að vera skynsöm .
Ég sá þó ýmislegt sem var varasamt á Ítalíu .
Eftir smátíma í Flórens kom í ljós að umboðsmaðurinn á módelskrifstofunni var ekki allur þar sem hann var séður .
Hann lofaði okkur öllu fögru og ég og önnur stúlka vorum valdar til að fara með honum til Monte Carlo þar sem Formúlu 1-kappaksturinn var haldinn .
Hann sagði að þar væru ljósmyndarar sem myndu tala við okkur báðar og útvega okkur verkefni .
Hann lofaði okkur einnig því að við myndum fá sérherbergi .
En þegar við komum á staðinn urðum við báðar að gista í sama herbergi og hann í tvær nætur .
Okkur þótti það auðvitað mjög óþægilegt og vorum hræddar .
Við urðum að fara með honum í kvöldverð sem haldinn var fyrir þátttakendur í Formúlunni og alltaf vorum við við hliðina á honum .
Okkur fannst við næstum því vera eins og fylgdarkonar þó svo hann gerðist ekki nærgöngull .
Við hittum engan ljósmyndara eins og hann hafði lofað okkur .
Samskiptin við þennan mann tóku snöggan enda því íslenskur umboðsmaður okkar kom og sótti okkur .
" Spurð að því hvort hún hafi á þessum tíma orðið vör við mikla eiturlyfjaneyslu í kringum sig , segir Hrönn : " Mér var aldrei boðið dóp og stelpurnar í kringum mig voru ekki í dópi .
En við stelpurnar fórum stundum til Rimini um helgar og á diskótekum þar sá ég að mikið af eiturlyfjum sem voru í umferð .
Þannig að hættur leynast víða .
" Þroskandi reynsla Módeltíminn erlendis var ekki langur en lærdómsríkur .
Hrönn var fjóra mánuði á Ítalíu en kom svo heim þar sem henni var boðið að taka þátt í fegurðarsamkeppni en hafnaði boðinu .
" Ég myndi aldrei taka þátt í fegurðarsamkeppni , " segir hún .
" Ég var átján ára þegar mér boðið að taka þátt í keppninni Ungfrú Vesturland en ég afþakkaði boðið .
Mér finnst fyrirsætubransinn öðruvísi en fegurðarsamkeppni og fannst fyrirsætustörfin mun meira spennandi en að standa fyrir framan fullt af fólki á sundbol í fegurðarsamkeppni .
" Eftir að ég kom heim ætlaði ég að stoppa stutt og halda aftur út til Ítalíu í módelstörf en ég kynntist strák heima og varð ófrísk stuttu seinna .
Árið 1996 eignaðist ég svo yndislega stelpu , Söndru Ósk , sem varð þess valdandi að ég fór í móðurhlutverkið .
Auðvitað hefði ég viljað halda áfram í tískubransanum erlendis en ég myndi ekki vilja skipta á neinu fyrir dóttur mína .
Fyrir mig sem stelpu utan af landi var þessi reynsla erlendis gífurlega þroskandi því ég lærði af þessu að standa á eigin fótum .
Þannig hefur það reyndar verið frá því ég var sautján ára .
Þegar ég lít til baka var þessi tími sá skemmtilegasti og mesti gefandi á ævi minni hingað til .
" Hrönn á átján ára gamla dóttur og er spurð hvort hún myndi ráðleggja henni að leggja fyrir sig sýningastörf .
" Ég myndi ekki vilja að dóttir mín færi út jafn ung og ég gerði .
Fimmtán og sextán ára stelpur eru börn .
Þegar ég var í Elite-keppninni hér heima fannst mér ég ekki hafa þroska til þess , ég var svo óskaplega ung .
Strax tveimur árum seinna var ég orðin mun þroskaðri og vissi mun meira um þennan bransa .
Þá fór ég aftur út og fann að ég var betur undir það búin , " segir hún .
" Mér finnst reyndar að stúlkur þurfi að huga að námi og sinna því með þessum störfum , það gerði ég ekki og sé eftir því .
" Spurð hvort hún hafi átt og eigi sér fyrirmyndir í módelbransanum segir Hrönn : " Enn þann dag í dag er Heidi Klum mín fyrirmynd .
Hún er ótrúlega flott kona og það sama má segja um Claudiu Schiffer og Cindy Crawford .
Allt eru þetta venjulegar konur sem voru ekki eins horaðar og margar fyrirsætur í dag .
Mér finnst margar tískusýningarsúlkur í dag óeðlilega grannar , mér finnst ekkert kvenlegt við það .
Stundum finnst mér þær beinlínis vera anorexíulegar .
" Hún er spurð hvort hún stundi heilsurækt og hugi sérstaklega að mataræðinu og svarar : " Ég hugsa vel um líkama og sál .
Ég stunda líkamsrækt , kenndi á tímabili líkamsrækt , er mikil skíðamanneskja og er í frábærum skíðahóp með góðum vinum og hreyfi mig mikið .
Mér finnst gott að borða góðan og hollan mat en verð þó að viðurkenna að ég elska hamborgara .
Ég er afar heimakær og finnst ákaflega notalegt að vera bara heima með fjölskyldunni .
" Spurð nánar um fjölskylduhagi , segir Hrönn : " Ég á átján ára dóttur með manni sem ég var með í stuttan tíma .
Ég ól dóttur mína upp ein og það er vissulega barátta að vera einstæð móðir .
Ég flutti til Keflavíkur árið 2000 og kynntist þar manni og eignaðist með honum yndislegan dreng , Loga , sem er að verða þrettán ára en við skildum 2006 .
Skilnaðurinn tók á mig og ég varð stefnulaus í nokkurn tíma .
Í dag er ég í sambandi með yndislegum manni .
Hann á tvö börn og ég er mjög ánægð með líf mitt í dag .
" Hrönn starfar á tannlæknastofu auk þess að sinna módelstörfum .
Spurð hvort hún ætli sér að halda áfram að vinna sem módel , segir Hrönn : " Ég hef haft nóg að gera síðustu ár og á meðan einhver vill fá mig í auglýsingar þá er ég ánægð .
" 