Skólaárið 1966/7 var ég í breskum heimavistarskóla .
Ég var 18 ára .
Sergeant Pepper-plata Bítlanna kom út um sumarið .
Þetta var bjartsýnn tími .
Uppreisn æskunnar lá í loftinu .
Skólinn minn var þar á þveröfugu róli .
Hann var af gömlu gerðinni .
Miklar reglur og mikill agi .
Forstöðukennarinn á heimavistinni kallaði mig einhverju sinni á sinn fund .
Hann vildi heyra sjónarmið hins gestkomandi drengs : " Hvað finnst þér um okkur ? " Ég sagðist hafa kynnst mörgu góðu en líka ýmsu gagnrýniverðu .
" Þið eruð með of margar reglur og of mörg boð og bönn .
" Margar reglurnar væru þannig að fólk beinlínis langaði til að brjóta þær .
" Þið eigið að gera meira af því að tala um fyrir fólki .
Þið leggið blátt bann við að ganga á grasi .
Samt gera það allir ! Hvernig væri að mælast til þess að menn forðuðust að ganga mikið á grasinu því með miklum ágangi bældist það og yrði jafnvel að svaði .
" Þetta myndu allir skilja og væru fyrir vikið líklegir að virða .
" Þið eigið að hafa reglur fáar , rökréttar , skiljanlegar og sanngjarnar .
Það er vont að hafa reglur sem enginn virðir .
Það eyðileggur þær reglur sem við viljum að sé fylgt til hins ýtrasta .
Fyrir bragðið hættir fólk að virða reglur .
" Kennarinn tók þessum ábendingum vel .
Skömmu síðar var grasgöngubannið numið úr gildi en vinsamleg ábending um að ganga ekki í grasinu komin í staðinn .
Eftir sem áður voru önnur boð og bönn við lýði .
Mörg þeirra voru í góðu lagi frá mínum bæjardyrum séð .
Á Íslandi er bannað að auglýsa áfengi .
Samt er áfengi auglýst .
Meira að segja í Ríkisútvarpinu .
Lögin eru með öðrum orðum ekki virt .
Ég hef verið í hópi þeirra sem hafa viljað láta framfylgja þessum lögum og unnið að því lengi .
Bæði með því að breyta lagatextanum og síðan eftirfylgni .
Ef á daginn kæmi að mitt sjónarmið væri í minnihluta þætti mér skömminni skárra að lögunum yrði breytt og auglýsingar heimilaðar .
Allt er betra en að hafa lög sem eru ekki virt .
Þá brotnar réttarríkið .
Og nú er einmitt verið að reyna að brjóta réttarríkið .
Nokkrir óprúttnir landeigendur eru farnir að rukka fyrir aðgang að náttúrugersemum Íslands í ábataskyni .
Það er bannað í lögum .
Ekki vil ég afnema þau lög enda segir mér hugur um að yfirgnæfandi meirihluti landsmanna sé þeirrar skoðunar einnig .
En þá gerist það að yfirvöldin láta það átölulaust þegar rukkarar sækja að saklausu fólki til að hafa af því fé .
Viðkomandi ráðherrar segjast ætla að láta kanna lögin ! Það má gera á tíu mínútum með því að lesa einfaldan og skýran lagatextann .
Og þeir lögreglustjórar sem láta þetta óátalið í sínum umdæmum verða að svara því hvers vegna þeir stoppi þá sem grunaðir eru um að aka undir áhrifum áfengis og ákæri síðan sannnist að þeir hafi ekið drukknir .
Og sjái lögreglumaður mann berja mann er gripið í taumana .
En mennina með posavélarnar stöðva þeir hins vegar ekki .
Þeir eru án vafa að brjóta lög .
Hver er skýringin ? Ég vildi ekki láta banna að ganga á grasinu í Brentwood-skólanum .
Nú vil ég ekki láta banna mér að ganga að Kerinu og Leirhnjúki nema ég borgi – og það þvert á lögin í landinu ! Getur verið að stjórnvöld í landinu séu í vitorði með brotamönnum ? Er markmiðið að skapa þeim hefðarrétt ? Mikilvægt er að stjórnvöld , hvar sem þau er að finna , kunni að fara með vald sitt .
Þegar svo er ekki er ástæða til þess að hafa af því áhyggjur .
Ögmundur Jónasson ogmundur@althingi.is 