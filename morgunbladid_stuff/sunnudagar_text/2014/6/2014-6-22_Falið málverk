Sérfræðingar hafa fundið falið málverk undir málverki Picassos , Bláa herberginu ( e. The Blue Room ) .
Falda málverkið fannst með innrauðri tækni árið 2008 en fundurinn var tilkynntur í nýliðinni viku .
Grunur um að eitthvað leyndist á bak við Bláa herbergið vaknaði þó fyrr , en sérfræðingar tóku fyrst eftir undarlegum pensilförum á verkinu árið 1954 .
Hið nýfundna málverk er portrett af manni með þverslaufu er styður fingrum við höfuð sér .
Ekki er vitað hver maðurinn var en vangaveltur eru þegar uppi .
Þetta er ekki í fyrsta sinn sem falin mynd finnst undir málverki eftir Picasso en strigi var dýr á hans yngri árum og hugsanlega hefur listamaðurinn viljað endurnýta gamlan striga undir nýjar hugmyndir .
