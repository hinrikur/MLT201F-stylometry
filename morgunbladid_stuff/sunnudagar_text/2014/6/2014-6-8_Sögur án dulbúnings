20 tilefni til dagdrykkju er fjórða bók Tobbu Marinós , en áður hefur hún sent frá sér skáldsögurnar Makalaus og Lýtalaus og handbókina Dömusiði .
Í nýju bókinni fjallar Tobba um ýmis atvik á ævi sinni frá fimm ára aldri þar til hún er 24 ára blaðakona í sífelldum vandræðum með sjálfa sig og fólkið í kringum sig .
" Mig langaði að skrifa bók án þess að þurfa að dulbúa sögurnar .
Segja þær bara eins og þær gerðust enda er raunveruleikinn oft mun ótrúlegri en skáldskapur , " segir Tobba .
" Ég rakst á skemmtilega erlenda smásagnabók þar sem höfundur sagði skemmtisögur af sjálfum sér og þar sem mér fannst þetta skemmtilegt form ákvað ég að nýta mér það .
Mig langaði líka til að skrifa bók sem væri ekki hugsuð sem menningarlegt stórvirki sem breytir lífi fólks heldur bók sem skemmti fólki og fengi það til að skella upp úr nokkrum sinnum .
Bókin heitir 20 tilefni til dagdrykkju af því það eru tuttugu kaflar í henni sem allir gefa tilefni til dagdrykkju , þótt ég hafi þurft að leggja þá iðju á hilluna þar sem ég er ólétt .
Mér fannst mjög gaman að skrifa bókina en að sama skapi var það nokkuð snúið því þarna gat ég ekki skýlt mér á bak við skálduð nöfn og aðstæður því allir atburðir sem sagt er frá gerðust í raun og veru og persónurnar eru allar raunverulegar .
" Þar sem persónur bókarinnar eru raunverulegar er Tobba spurð hvort hún hafi fengið leyfi þeirra til að segja af þeim sögur .
" Þeir sem spila hvað stærst hlutverk í bókinni fengu að lesa yfir þá kafla sem tengjast þeim , " segir hún .
Svo er alltaf eitthvað sem skolast til í minni manns þannig að ég leitaði jafnvel til þeirra sem nafngreindir eru í bókinni til að fá staðfestingu á því sem gerðist .
Ég sendi til dæmis Eiríki Jónssyni blaðamanni kafla sem fjallar um hann og spurði hann hvort ekki væri örugglega rétt með farið og hann staðfesti að svo væri .
Sá kafli fjallar um það þegar ég starfaði á Séð og heyrt .
Þegar ég var að skrifa þann kafla fór ég hreinlega að velta fyrir mér hvort þetta hefði allt gerst í alvöru .
Eiríkur og aðrir vinnufélagar mínir staðfestu að mig hefði ekki dreymt öll þessu stórundarlegu atvik .
" Spurð hvort hún sé með hugmyndir að fleiri bókum segir Tobba : " Mig langar til að gera eitthvað allt öðruvísi næst , skrifa annaðhvort skáldsögu í þyngri kantinum eða gera matreiðslubók .
" Tobba á von á sínu fyrsta barni , stúlku , eftir tvær vikur .
" Þetta er fyrsta barn mitt og mannsins míns og fyrsta barnabarn foreldra minna þannig að tilhlökkunin er mikil , " segir Tobba .
" Ég er vön að vinna 10-12 tíma á dag og hef gert í mörg ár , en nú þegar barn er á leiðinni sé ég að þótt það sé gaman og gott að vera í góðri vinnu og hafa metnað þá er það ekki það eina sem skiptir máli .
Forgangsröðunin breytist töluvert við tilkomu barns og það sem manni fannst óskaplega mikilvægt áður er það kannski ekki núna .
Ég hef oft sprellað þó nokkuð en er núna að ritskoða mig dálítið í þeim efnum því eftir einhver ár fer lítið kríli að fletta upp myndum af mömmu sinni og þá vil ég að það sem ég hef gert standist skoðun .
En auðvitað má maður ekki tapa gleðinni og gríninu og stundum þarf maður líka að fá að vera eins og flón .
Hlátur og sprell verður því í hávegum haft við uppeldið á þessu barni .
" 