Venjulega eru ljóðskáld komin á virðulegan aldur þegar veglegt ljóðasafn þeirra er gefið út .
Hin rosknu skáld hafa þá haft áratugi til að sanna og sýna að verk þeirra séu þess verð að rata í safnbók .
Ekki er þetta þó algilt eins og nýlegt dæmi sýnir .
Skáldkonan Gerður Kristný hlýtur að teljast nokkuð langt frá því að vera komin á virðulegan aldur , fædd 1970 og örugglega í hópi yngri ljóðskálda sem hlotnast sá heiður hér á landi að virt bókaforlag gefi út heildarljóðasafn þeirra .
Ljóðasafn Gerðar Kristnýjar sem geymir allar fimm ljóðabækur hennar er einstaklega fallegt , áberandi mikið hefur verið lagt í útlit og hönnun og ljóst er að þeir sem stóðu að útgáfunni hafa mikla trú á skáldkonunni .
Sem kemur alls ekki á óvart því Gerður Kristný er í hópi bestu núlifandi skálda okkar og ljóð hennar hafa sannarlega ratað til sinna .
Venjulega þarf ekki að tala lengi við unnendur ljóðlistar um íslenska nútímaljóðlist án þess að þeir nefni nafn skáldkonunnar og tali um ljóð hennar af áberandi hlýju og virðingu .
Það er ekki mikið um að ljóðabóka sé beðið með óþreyju en víst er að það á við um verk Gerðar Kristnýjar , nýrrar ljóðabókar eftir hana hefur síðustu ár ætíð verið beðið með eftirvæntingu .
Hér er skáldkona sem býr til öguð og meitluð ljóð sem eru sérlega áhrifarík , enda einkennast efnistökin ætíð af miklu öryggi .
Hún skapar glæsilegar náttúrumyndir þar sem oft ríkir nístandi kuldi .
Hún yrkir ljóð um fólk úr fortíð , oft eru á sviðinu sterkar konur sem verða að þola mótlæti og bregðast við á misjafnan hátt .
Hún yrkir um dauðann á áhrifamikinn hátt , eins og í ljóðinu um áhöfn Pourquoi-pas í flæðarmálinu og um Þórð litla Kárason , verndara barna , í Ljóði um börn .
Sem ljóðskáldi tekst Gerði Kristnýju á einstakan hátt að snerta strengi í brjósti lesandans og vekja sterk hughrif .
Ljóðasafn Gerðar Kristnýjar er innihaldsríkt verk og gleðileg tíðindi á dauflegu bókasumri .
Svo er bara að bíða eftir næstu ljóðabók skáldkonunnar , sem væntanleg er í haust .
