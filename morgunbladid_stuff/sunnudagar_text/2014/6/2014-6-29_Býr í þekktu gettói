Ég er stödd í Brussel , höfuðborg Belgíu , sem margir kalla " höfuðborg Evrópu " út af því hversu margar Evrópustofnanir eru hérna .
Það segir þó ekki alla söguna því að hvert póstfang er með mismunandi persónuleika .
Sjálf bý ég í Schaerbeek sem var lengi vel þekkt sem gettóið og sumir vilja víst ekki ennþá hætta sér þangað , en það er mjög undarlegt því að hverfið er gríðarlega fjölmenningarlegt og spennandi með götumarkað á hverjum þriðjudegi og fallegan garð að nafni Jósafatsgarður sem er vanalega pakkfullur þegar veðrið er gott .
Ég eyði virku dögunum mínum sem starfsnemi hjá íslenska sendiráðinu og kvöldunum í að fylgjast með heimsmeistarakeppninni í fótbolta með almennilegan belgískan bjór í hendi .
Það hefur ekki skemmt fyrir þessu hvað belgísku Rauðu djöflarnir eru búnir að standa sig vel og stemningin sem því fylgir .
Ásta Lovísa 