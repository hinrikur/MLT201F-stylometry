Sædís S. Arndal , smíðakennari við Hofsstaðaskóla í Garðabæ , hlaut á dögunum VILJA – hvatningarverðlaun Nýsköpunarkeppni grunnskólanna og nafnbótina " nýsköpunarkennari grunnskólanna 2014 " , en þetta er í fyrsta sinn sem viðurkenningin er veitt .
Sædís , sem hóf kennaranám á fimmtugsaldri , hefur byggt starfið upp frá grunni .
Sköpunin er hennar leiðarljós og stundum vaknar hún upp um miðjar nætur – með góða hugmynd .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is og Árni Sæberg saeberg@mbl.is Hefði enginn fundið upp pennann væri ég ekki hér að taka þetta viðtal .
Hefði enginn fundið upp myndavélina væri Kristinn Ingvarsson ekki hér heldur til að taka ljósmyndir .
Hvað ætli við værum þá að gera ? Það er önnur saga .
Þetta bendir Sædís S. Arndal , nýbakaður nýsköpunarkennari grunnskólanna 2014 , okkur kumpánum á þegar við stingum við stafni hjá henni í Hofsstaðaskóla í Garðabænum .
Sjálf er Sædís hvergi bangin við að hugsa út fyrir rammann og hugmyndirnar sækja að henni – að degi sem nóttu .
" Það kemur oft fyrir að ég vakna upp um miðja nótt – með nýja hugmynd , " upplýsir hún hlæjandi .
Það eru einmitt kennarar eins og Sædís sem æska þessa lands þarf á að halda .
Kennarar sem sjá möguleika , jafnvel þar sem enginn annar sér þá .
Það er engin tilviljun að börn sem eru ef til vill ekki áberandi í öðru í skólanum finna fjölina sína í nýsköpunarmennt Sædísar .
Fá útrás fyrir sköpunarþörf sína .
" Útgangspunkturinn er sá að engin hugmynd er asnaleg , þær geta verið skrýtnar og skemmtilegar .
Það er hlutverk okkar kennaranna að sjá möguleika í öllu , " segir Sædís .
Sjálf leggur hún mikinn metnað í starfið og vill ekki að börnin fari með illa unna gripi heim .
Hún vill að hver og einn sé ánægður með sitt verkefni .
Hvert barn fer heim með tvo hluti á hverjum vetri .
Hið minnsta .
Það liggur mikil vinna fyrir Sædísi í samsetningum á verkum nemenda .
Henda ruslinu í pósthólfið Við stöndum frammi í miðrými skólans við sýningu á verkum nemenda 6. bekkjar og hugmyndum nemenda sem fóru í vinnusmiðju NKG .
Í 6. bekk er sýndur afrakstur Lampakeppni , verk sem nemendur hafa hannað .
Þar endurvinna þeir efni og ýmsa skrýtna og skemmtilega hluti og má þar nefna gips , borðtennisspaða , takkaskó og niðursuðudósir .
Heiti verkefnanna , ellegar uppfinninga , þeirra sem fóru í vinnusmiðju NKG eru meðal annars : Flettari fyrir nótur , Þjófavörn fyrir hjól , Þyngdarloftsskynjari ( opnar glugga þegar loft tekur að þyngjast ) og Speglaupptakari .
Sædís hvetur nemendurna til dáða og þeir leita að sínum persónulegu lausnum .
Allt er nýtt til sköpunar og samkennarar Sædísar eru löngu hættir að fleygja nokkrum sköpuðum hlut , henda bara " ruslinu " í pósthólfið hennar í skólanum .
Og það öðlast nýtt líf .
" Góð hugmynd er peningar ! " segir Sædís gjarnan við börnin og dæmi eru um að uppfinningar nemenda hafi verið keyptar .
Svo sem áleggsbréf með þunnri sköfu til að skafa áleggið svo það slitni ekki í sundur .
Matvælaframleiðandinn Ali borgaði fimmtíu þúsund krónur fyrir það .
" Það varð mikil hrifning í hópnum .
Þetta er hægt ! " segir Sædís .
Það er líklega engin tilviljun að Hofsstaðaskóli hefur sigrað í Nýsköpunarkeppni grunnskólanema sex ár í röð og þar með unnið ekki bara einn heldur tvo farandbikara til eignar .
Sædís er að vonum ánægð með upphefðina en árangur sem þessi náist ekki á einni nóttu .
Rosaleg vinna búi að baki .
" Mér þykir ótrúlega vænt um þessa viðurkenningu .
Hún er vísbending um að ég sé að gera góða hluti .
Sigurinn liggur samt ekki í bikurunum , heldur sköpunargáfu barnanna .
Það er alltaf jafnánægjulegt þegar tekst að virkja hana , " segir Sædís .
Til að setja starf Sædísar í samhengi má nefna að 1.800 hugmyndir bárust í landskeppnina á þessu vori , þar af 800 frá Hofsstaðaskóla .
Í vetur eru 209 nemendur í 5. til 7. bekk sem gerir nærri fjórar hugmyndir á hvern nemanda að meðaltali .
Aukningin er mikil milli ára en Hofsstaðaskóli sendi inn 460 hugmyndir í fyrra .
" Það varð algjör kauphallarstemning hérna síðustu vikurnar fyrir keppnina .
Sprenging .
Allir vildu leggja sitt af mörkum .
Þessi mikli áhugi og ánægja barnanna gefur mér mikið , " segir Sædís .
Sædís er Hafnfirðingur í húð og hár .
Að loknu gagnfræðaprófi vissi hún ekki hvað hún vildi en ritaði sig inn í Iðnskólann í Hafnarfirði og lærði grunnteikningar og fleiri gagnleg fög .
Þar var á hinn bóginn bara boðið upp á hárgreiðslu eða tækniteiknun fyrir kvenfólk í þá daga og hvorug grein höfðaði til Sædísar .
Skólagangan varð því ekki lengri það sinnið .
Sædís á þrjú börn og var lengi heimavinnandi og sér ekki eftir einni mínútu sem hún hefur varið í uppeldi barna sinna .
Raunar teygðist úr þeirri ráðstöfun vegna grófs og alvarlegs eineltis sem eitt barna hennar varð fyrir .
Það var svo um fertugt að Sædís ákvað að gera aðra atlögu að Iðnskólanum í Hafnarfirði , skráði sig í hönnunardeildina , sem þá var komin til sögunnar , og sér sannarlega ekki eftir því .
" Þarna sprakk ég út .
Mig langaði alltaf að læra meiri smíði , tré , málm , suðu , eldsmíði og fleira en það var auðvitað ómögulegt meðan ég var í barnaskóla , eins og tíðarandinn var þá .
Ég var STELPA ! Þegar ég byrjaði í Iðnskólanum var sá hugsunarháttur orðinn úreltur og ég gat lært það sem ég hafði áhuga á .
" Eitt árið vann hún til verðlauna fyrir ljós og lampa sem hún hannaði úr líbarítgrjóti .
Sædís útskrifaðist úr Iðnskólanum árið 1999 og fór strax að leita sér að vinnu .
Það gekk illa .
" Um leið og fram kom að ég hefði lengi verið heimavinnandi var hurðinni skellt á mig .
Ég var umsvifalaust sett í RUSLFLOKK .
Starf húsmóðurinnar er greinilega einskis metið úti á vinnumarkaðnum , " segir hún og hristir höfuðið .
Ofboðslega þrjósk Sædís sótti meðal annars um forfallakennslu en ekkert kom út úr því .
Þá sótti hún um nám í Kennaraháskóla Íslands en var synjað .
" Ég er ofboðslega þrjósk að eðlisfari og þess vegna gafst ég ekki upp .
Tók möppuna mína og fór milli skólanna .
Skilaboðin voru þessi : Þetta hef ég gert og þetta get ég gert ! Það endaði með því að ég fékk forfallakennslu í þremur skólum í Hafnarfirði , brunaði bara á milli í frímínútunum .
Það gekk ágætlega , alla vega fékk ég meðmæli frá öllum þremur skólastjórum þegar ég sótti aftur um í Kennó um haustið .
Og að þessu sinni komst ég inn .
" Sædís naut sín vel í Kennaraháskólanum en þykir þó miður að bókgreinum sé ennþá gert hærra undir höfði þar á bæ en verkgreinum .
Það sé tímaskekkja .
Hún fór í vettvangsnám í Hofsstaðaskóla sem varð til þess að Hilmar Ingólfsson , þáverandi skólastjóri , réð hana í fulla kennslu sem smíðakennara við skólann síðasta árið sem hún var í kennaraháskólanum , 2004-05 .
Stundataflan í Hofsstaðaskóla var löguð að stundatöflunni í Kennaraháskólanum .
" Hér hef ég verið síðan .
" Auk smíðanna bað Hilmar Sædísi að kenna nýsköpun .
" Hvernig á ég að gera það ? " spurði hún .
" Þú finnur út úr því , " svaraði Hilmar .
Það var svar að hennar skapi .
Þýddi að hún hafði algjörlega frjálsar hendur við mótun starfsins .
" Ég þakkaði bara pent fyrir traustið .
Ég er að eðlisfari mjög hreinskiptin og það hefur komið sér vel í þessu starfi .
" Dyggilega studd af skólanum Sædís segir skólann til að byrja með ekki hafa haft sérlega mikinn áhuga á starfinu og til að mynda ekki áttað sig almennilega á mikilvægi nýsköpunarverðlaunanna .
Þannig mætti yfirstjórn skólans ekki þegar verðlaunin voru veitt í fyrsta sinn enda þótt Hofsstaðaskóli væri leystur út með gulli .
" Hefði þetta verið Stóra upplestrarkeppnin hefðu menn ekki bara mætt heldur setið brosandi á fremsta bekk , " segir Sædís .
Þessi afstaða breyttist þó fljótt því að Sædís lét í sér heyra og allar götur síðan hefur skólinn stutt dyggilega við bakið á henni og nýsköpunarstarfinu .
" Það er rosalega öflug list- og verkgreinakennsla hérna í Hofsstaðaskóla og mikið lagt upp úr þeim þætti í menntun nemenda .
Ég myndi heldur aldrei vinna hér ef starfið væri ekki metnaðarfullt og gott starfsfólk .
Það skiptir mig líka miklu máli hvað ég og textílkennarinn eigum ánægjulegt og gott samstarf .
Ég finn að skólastjórnendur eru stoltir af mínu framlagi og það er mér mikil hvatning .
Aðstaðan fyrir smíðakennslu og nýsköpunarstarfið mætti að vísu vera betri og það stendur til bóta .
Framkvæmdir við nýja álmu hér við skólann eru að hefjast og þangað flytur smíða- og nýsköpunarstarfið á næsta ári .
" Til að hvetja nemendur til dáða efndi Sædís til keppni innan skólans sem notið hefur mikilla vinsælda .
5. bekkur keppir í nýsköpun en 6. bekkur í hönnun .
Marel styrkir báðar keppnir .
Sædís kann ofboðslega vel við sig í kennslunni .
" Ég hef alltaf átt auðvelt með að vinna með fólki , ekki síst börnum .
Mér gengur vel að halda aga , sem er lykilatriði í kennslu , og bý að góðri þekkingu í sambandi við einelti .
Fyrir vikið held ég sérstaklega utan um þau börn sem eru minnimáttar eða eiga erfitt uppdráttar .
" Eitt er hún þó ósátt við – launin .
" Þau eru langt fyrir neðan okkar virðingu .
Hvernig sem á það er litið .
Bæði almennt og svo er það algjörlega óásættanlegt að við verkgreinakennarar séum á lægri launum en umsjónarkennarar .
Rökin fyrir því eru engin .
Við höfum sömu menntun og erum með sömu börnin , og gott betur .
Það koma allir nemendur skólans í list og verkgreinar , það koma því til mín um 450 nemendur yfir veturinn og ímyndaðu þér alla vinnuna við samsetningu á öllum þessum verkefnum .
Ég hef ríka réttlætiskennd og henni er misboðið .
Gróflega misboðið .
" Hún vitnar í mannauðsstefnu Garðabæjar í þessu sambandi .
" Þar stendur að bæjarfélagið vilji hæft og ánægt fólk til starfa .
En þarf þá ekki að borga því mannsæmandi laun ? " Kallar mig " sparibauk " Sædís lætur ekki bara til sín taka í vinnunni , ekki er langt síðan hún tók heimili sitt í Hafnarfirðinum í gegn .
Algjörlega eftir sínu höfði .
" Maðurinn minn er löngu búinn að sjá og viðurkenna að hugmyndirnar mínar eru oftast mjög góðar og flottar og er alveg hættur að leggja eitthvað vanhugsað til málanna , " segir hún hlæjandi .
" Hann sér líka að ég er með góðar lausnir .
Í ofanálag kallar hann mig " sparibauk " , þar sem ég nýti allt .
Það getur komið sér vel að henda engu .
" Hún hlær .
Saman hjálpast hjónin , Sædís og Valur Ragnar Jóhannsson , svo að við að útfæra lausnirnar enda handlagin bæði tvö .
Spurð um áhugamál tilgreinir Sædís fyrst fjölskylduna .
Hún á þrjú börn , Sigurstein Arndal , viðskiptastjóri hjá Vodafone , Reyni Örn Reynisson , sem er að ljúka prófi í sálfræði og Hildi Berglindi Arndal , leikkonu í Borgarleikhúsinu , og reynir að verja eins miklum tíma með þeim og allri fjölskyldunni og unnt er .
Þá þykir henni fátt skemmtilegra en að elda góðan mat og gera góða veislu .
" Mér finnst ekki síður mikilvægt að bera matinn fallega fram en að elda hann , ekki má gleyma dinner-tónlistinni og logandi arineld .
Það gefur máltíðinni aukið gildi .
" Loks nefnir hún garðyrkju en þar fær Sædís útrás fyrir sköpunarþörf sína .
" Við erum með mjög fallegan garð í hrauninu , algjöra draumaparadís .
Þar er yndislegt að vera og skapa .
Sköpunin hefur gríðarleg áhrif á hugsun okkar og viðhorf til lífsins .
" Íslandsmeistari í fótbolta Sædís á bakgrunn í íþróttum , æfði handbolta og frjálsar íþróttir með FH sem barn og unglingur .
" Mig langaði líka að æfa fótbolta en það mátti ekki á þeim árum .
Fótbolti var bara fyrir stráka , " segir hún og brosir að tíðarandanum .
Að því kom þó að stelpurnar í FH máttu byrja að æfa fótbolta en fyrst um sinn aðeins á möl .
Ekki mátti spæna grasið upp fyrir strákunum .
Fyrsta kastið máttu stelpurnar ekki vera á takkaskóm en þegar það var loksins leyft urðu þeir að vera úr striga en ekki leðri " svo stúlkurnar meiddu ekki hver aðra " .
Fyrir öllu var hugsað .
Hún segir Albert Guðmundsson , fyrrverandi ráðherra og þáverandi formann Knattspyrnusambands Íslands , hafa lyft grettistaki varðandi kvennaknattspyrnu á sínum tíma .
Þar til hann lét málið sig varða hafi konur verið mjög aftarlega á merinni .
FH-liðið reyndist hið sterkasta og fyrsta árið sem konur reyndu með sér á Íslandsmóti , 1972 , varð það meistari .
Þá var Sædís aðeins fimmtán ára .
Í kjölfarið komu þrír titlar , 1974,1975 og 1976 .
Sædís segir þetta hafa verið ótrúlega skemmtilegan tíma og tilgreinir sérstaklega velheppnaða keppnisferð til Ítalíu eitt sumarið fyrir milligöngu Alberts Guðmundssonar .
" Ég er baráttukona í eðli mínu og það var ekki ásættanlegt að konur fengju ekki að keppa í fótbolta , " segir Sædís .
" Ég er stolt af því að hafa tekið þátt í þessu brautryðjendastarfi .
" Hún lagði knattspyrnuskóna á hilluna árið 1980 , þegar fyrsta barnið fæddist .
