Ákvörðun Baracks Obama Bandaríkjaforseta á að skipta á fimm talibönum , sem hafa verið í haldi við Guantanamo-flóa , og liðþjálfanum Bowe Bergdahl , sem var í gíslingu í fimm ár , hefur vakið harkaleg viðbrögð .
Gagnrýnendurnir koma bæði úr röðum repúblikana og demókrata .
Þeir spyrja hvort fangaskiptin hafi verið lögleg , hvort frelsi Bergdahls hafi verið of dýru verði keypt og hvort yfir höfuð eigi að semja við talibana .
Obama varði ákvörðun sína á fimmtudag þegar hann var spurður á blaðamannafundi á fundi leiðtoga sjö helstu iðnríkja heims og sagði að það hefði verið skylda sín að frelsa Bergdahl .
Skiljum engan eftir " Við höfum grundvallarreglu , " sagði hann .
" Við skiljum engan í bandarískum einkennisbúningi eftir .
" Hann sagðist hafa látið til skarar skríða vegna þess að heilsu Bergdahls hefði farið hrakandi .
" Við sáum tækifæri og gripum það og ég þarf ekki að afsaka það .
" Gagnrýnendur forsetans segja að hann sé farinn að tefla á tæpasta vað .
Hann eigi undir högg að sækja í utanríkismálum og nú hafi hann bætt gráu ofan á svart með því að semja við talibana .
Í þokkabót hafi hann ekki látið þingið vita .
Obama hafi viljað slá sér upp þegar hann tilkynnti lausn Bergdahls í Hvíta húsinu með foreldra hans sér við hlið , en það hafi snúist í höndunum á honum .
Dianne Feinstein , formaður leyniþjónustunefndar öldungadeildar Bandaríkjaþings , sakaði Obama um að hafa brotið lög með því að láta ekki vita með 30 daga fyrirvara að flytja ætti fanga burt úr Guantanamo .
Feinstein er demókrati .
Forsetaembættið hefur skýrt það með ýmsum hætti .
Fyrst var sagt að heilsa og öryggi Bergdahls hefðu verið í húfi .
Síðan kom sú skýring að töf hefði stangast á við stjórnarskrárbundna skyldu forsetans að vernda líf Bandaríkjamanna .
Heimildarmaður AFP í starfsmannaliði öldungadeildarinnar sagði að stjórnvöld hefðu haft " trúverðugar upplýsingar um að yrði eitthvað í sambandi við skiptin opinbert yrði Bergdahl drepinn " .
Ýmsar spurningar hafa vaknað eftir að greint var frá frelsun Bergdahls um tildrög þess að hann var tekinn í gíslingu .
Fram hafa komið hermenn sem saka hann um liðhlaup og hefur Bandaríkjaher tilkynnt að rannsaka eigi hvort Bergdahl hafi framið agabrot .
Sumir hafa gengið lengra og sakað hann um að bera sök á dauða sex til átta hermanna .
Fréttastofan CNN greindi frá því sem staðreynd að " minnst sex hermenn " hefðu látið lífið við leit að Bergdahl eftir að hann hefði farið úr búðum sínum .
Á miðlinum Daily Beast birtist grein eftir fyrrverandi félaga úr herdeild Bergdahls , Nathan Bradley Bethea liðþjálfa , sem tengdi leitina dauða átta hermanna , sem hann nefndi á nafn .
" Hann hefur loks snúið aftur , " skrifar Bethea .
" Þessir menn fá aldrei tækifæri til þess .
" Hin óvægna umræða um Bergdahl varð til þess að í heimabæ hans , Hailey í Idaho , var hætt við fagnaðarhöld yfir því að hann væri laus úr prísundinni .
Þurrkuðu út tístin Þingmenn sem í upphafi lýstu yfir fögnuði yfir því að loks væri Bergdahl laus hafa snúið við blaðinu .
Að minnsta kosti sjö þingmenn höfðu á fimmtudag þurrkað út tíst á Twitter þar sem þeir lofuðu Bergdahl .
Einn þeirra er Thad Cochran .
" Velkominn heim , Bowe Bergdahl liðþjálfi .
Þakklát Bandaríki þakka þér þjónustu þína , " tísti hann .
Á miðvikudag var tístið horfið .
Nú kallar hann fangaskiptin " alvarleg mistök " .
Öldungadeildarþingmaðurinn John McCain segir að fangaskiptin séu " hættulegt fordæmi " og heldur því fram að 30% þeirra , sem sleppt hafi verið úr haldi í Guantanamo séu farin að berjast með talibönum á ný .
614 af þeim 775 föngum sem þar hafa verið í haldi hefur verið sleppt , þar af 532 í tíð George W. Bush , forvera Obama .
Bandaríkjamenn taka tvisvar á ári saman skýrslu um fangana sem látnir hafa verið lausir .
Samkvæmt nýjustu skýrslunni er " staðfest " að 104 af 614 fyrrverandi föngum séu komnir til liðs við hryðjuverka- eða uppreisnarmenn á ný .
74 eru grunaðir um að vera komnir í eldlínuna á ný .
Það eru um 30% .
Hryðjuverkasérfræðingurinn Peter Bergen rannsakaði málið og segir hinar opinberu tölur ýkjukenndar .
Hann gat staðfest 54 tilfelli þar sem fangar höfðu tekið þátt í aðgerðum gegn Bandaríkjamönnum eða öðrum .
Það eru níu prósent .
Talibanarnir fimm sem látnir voru lausir í skiptum fyrir Bergdahl verða að dvelja í Katar í eitt ár og mega snúa aftur til Afganistan eftir það .
Mullah Mohammad Fazl var einn uppreisnarmannanna fimm úr röðum talibana , sem sleppt var úr fangelsinu í Guantanamo fyrir bandaríska hermanninn Bowe Bergdahl .
Fazl hefur verið sakaður um hrottalega glæpi á Shomali-sléttunum í Afganistan .
Árið 1999 kveikti hann í heimilum og tók fólk af lífi af handahófi .
Mikil reiði ríkir í þorpum á sléttunni yfir því að hann skuli hafa verið látinn laus .
Glæpir hans eru þeim í fersku minni .
" Af hverju sleppa Bandaríkjamenn óvinum friðar , óvinum Afganistans ? " spurði Mohammad Arif , bóndi á svæðinu .
