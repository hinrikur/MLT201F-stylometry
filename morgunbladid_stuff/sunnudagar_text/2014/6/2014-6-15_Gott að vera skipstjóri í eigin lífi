Brynja Þorgeirsdóttir er að vinna að annarri röð af sjónvarpsþáttunum Orðbragði ásamt Braga Valdimar Skúlasyni en þau hlutu nýlega viðurkenningu Samtaka móðurmálskennara fyrir framlag sitt til eflingar íslenskrar tungu .
" Efnistök þáttastjórnenda vitna jafnt um ást á málinu sem um færni í meðferð þess í nútímalegu samhengi , " sagði í rökstuðningi samtakanna .
Orðbragð , sem fjallar um tungumálið á sérlega skemmtilegan og iðulega frumlegan hátt , var vinsælasti þátturinn á RÚV á þeim tíma sem hann var sendur út og áhorfendakannanir sýndu að unglingar horfðu á hann .
Þessi geysivinsæli þáttur var fyrr á þessu ári valinn skemmtiþáttur ársins á Eddunni og fékk tilnefningu fyrir handrit .
Spurð um vinnsluna á annarri þáttaröðinni segir Brynja : " Mesta áskorunin við vinnuna að þessari nýju þáttaröð er að viðhalda eldinum og sköpunarkraftinum sem kviknaði þegar við unnum að fyrstu þáttaröðinni .
Núna þegar við gerum þetta í annað sinn þá búum við yfir reynslu og vitum sennilega betur hvað við erum að gera en um leið felst áskorun í því að viðhalda frumkvöðlakraftinum .
" Skrifar bók með Braga Valdimar Hvernig er samvinnan milli ykkar Braga Valdimars ? " Við erum mjög ólík en vinnum vel saman og bætum hvort annað upp .
Hann er fyndnari aðilinn , hreint óborganlegur .
Ég er meiri skipulagsmanneskja en hann , því hann er ekki mjög skipulagður .
Hann skrifar texta sem hann flytur sjálfur meðan ég bý til umfjallanir eða innslög með viðtölum við fólk , eins og til dæmis um íslenskar mállýskur og framtíð íslenskunnar eða það hvernig íslenska var töluð við landnám , en það síðastnefnda er eitt af þeim innslögum sem verða í næstu þáttaröð .
Svo má geta þess að við Bragi Valdimar erum að skrifa saman bók um tungumálið sem kemur út í haust hjá Forlaginu .
Hún fjallar um skemmtilegar hliðar tungumálsins og er myndrænt framsett .
" Þegar þið Bragi Valdimar unnuð að fyrstu þáttaröðinni af Orðbragði vissuð þið þá að þið væruð með gott efni í höndunum ? " Já , við vissum það en maður rennir alltaf nokkuð blint í sjóinn varðandi viðtökur .
Við vildum að þættirnir höfðuðu til allra og ekki síst unglinga .
Unglingar horfa ekki mikið á sjónvarp en ef þeir fást til að setjast niður og horfa þá standa þeir upp eða skipta um stöð ef þeim finnst efnið leiðinlegt .
Mesta áskorunin var því að fá ungmenni til að setjast fyrir framan tækið og horfa til enda .
Þau eru vön að horfa á tónlistarmyndbönd og kvikmyndir sem eru í háum gæðaflokki hvað varðar framsetningu , kvikmyndatöku og ákveðinn frásagnarmáta .
Þessum gæðum vildum við ná því ungmennin bera efnið saman við það sem þau þekkja .
Við þurftum að setja markið mjög hátt og það var ekki sjálfgefið að okkur tækist ætlunarverkið .
Svo kom í ljós að unglingar horfðu á þáttinn .
Ég held að húmorinn sem er í þáttunum skipti einnig mjög miklu máli .
Við Bragi Valdimar tókum líka þá afstöðu að vera aldrei að predika eða tala niður til áhorfandans heldur vera á ferðalagi með honum að uppgötva lendur íslenskunnar .
" Hefur þú áhyggjur af framtíð íslenskrar tungu ? " Eftir að hafa unnið rannsóknarvinnu í tengslum við þessa þætti þá hef ég ekki miklar áhyggjur , allavega ekki varðandi slettur og slangur .
Það er samt hægt að taka undir áhyggjur fræðimanna um það hversu mjög þrengir að íslenskunni á ýmsum sviðum þar sem enskan er að verða ráðandi en mest áberandi er þetta í tölvusamskiptum , viðskiptum , tónlist og ýmiskonar afþreyingarmenningu .
" Þú ert ekki bara einn af umsjónarmönnum Orðbragðs heldur einnig ritstjóri menningarþáttarins Djöflaeyjunnar þar sem meðal annars er vikuleg leikhúsgagnrýni .
Færðu mikið af athugasemdum frá listamönnum vegna þeirrar gagnrýni ? " Ég hef fengið bréf vegna þess .
Ég skil vel að þegar fólk er búið að leggja hjarta og sál í sköpun sína og hefur unnið að henni mánuðum eða árum saman þá sé sárt þegar gagnrýnandi mælir ekki með verkinu .
En í Djöflaeyjunni er sá sem gagnrýnir að lýsa eigin skoðun í stuttu máli og reynir að undirbyggja hana á sanngjarnan og heiðarlegan hátt og rökstyður mál sitt .
Ég stend með mínum gagnrýnendum enda hef ég ekki rekið mig á annað en að þar sé mikil fagmennska á ferð .
" Gott að vera ein Þú hefur átt farsælan feril í sjónvarpi nokkuð lengi .
Var sjónvarpið miðill sem þú stefndir á í upphafi ? " Í ársbyrjun átti ég fjórtán ára starfsafmæli í sjónvarpi .
Ég ætlaði mér alltaf að verða blaðamaður á blaði og sinna ritstörfum því ég hef hið skrifaða orð í hávegum .
Mér fannst á þeim tíma sjónvarp vera fremur hávaðasamur poppmiðill meðan hið mikilvæga og sanna væri í bókum .
En rétt áður en ég útskrifaðist frá Háskólanum með BA próf í mannfræði sá ég auglýst starf fréttamanns á Skjá einum , sótti um og fékk starfið .
Það tók mig tvö ár að læra að meta sjónvarpsmiðilinn og skilja hann .
Hann er sannarlega djúpur og mikilvægur , hefur mikinn slagkraft og nær til fólks á mörgum sviðum , ekki bara með hinu talaða orði heldur er verið að segja sögu eftir mörgum leiðum í einu ; með myndum , texta og hljóði þannig að til verður heild sem er mun sterkari en þessir einstöku hlutar og hefur mikil áhrif á þann sem horfir .
Þegar ég fór að skilja þetta féll ég fyrir þessari frásagnaraðferð , og finnst þessi miðill nú undursamlegur .
Síðan hef ég verið í sjónvarpi .
Reyndar er ég núna í bókmenntanámi jafnframt því að sinna starfi í sjónvarpi .
" Ertu mikil bókamanneskja ? " Ég er mikill bókabéus og hef alltaf verið og las bækur upp til agna sem krakki .
Mér fannst bækurnar veita mér skjól og hvíld og kaus félagsskap þeirra fremur en að vera í hóp .
Ég ýtti fólki dálítið frá mér .
Þegar ég var að leika við vinkonur mínar átti ég til að segja : Nú verður þú að fara heim , ég vil vera ein .
Stór hluti af mínu lífi var í heimi bóka og lesturinn færði mér yndi , ánægju og hamingju og mikla lífsfyllingu .
En að sama skapi var ég minna í samskiptum við fólk .
Það hefur breyst með árunum og ég er orðin miklu félagslyndari en er þó alltaf sjálfri mér nóg og finnst gott að vera ein .
Ef ég get ekki verið ein í einhvern tíma þá finn ég að það fer að losna jarðtenging sem ég næ aftur með því að vera ein , kannski eina helgi , án þess að svara síma eða hafa samskipti við fólk .
" Þú ert ekki í sambúð , er það ekki rétt ? " Ég hef verið í tveimur sambúðum og á tvo syni sem eru ávextir þeirra , sextán ára strák og fimm ára strák .
Þar sem svo langt er á milli þeirra eru þeir dálítið eins og tvö einbirni og ná sennilega ekki að vera félagar fyrr en þeir verða báðir fullorðnir .
Ég er mjög rómantísk í mér en hef ekki hitt neinn sem ég heillast af en það kemur ekki að sök því ég er mjög ánægð með einveruna og sakna einskis .
Það er mjög gott að vera skipstjóri í eigin lífi því þá þarf maður ekki að gera neinar málamiðlanir .
Það er eiginlega hættulega gott .
" Haldin óbilandi forvitni Hefurðu hugsað þér að starfa í framtíðinni við eitthvað sem tengist bókmenntum ? " Ég er ekki að hugsa um að hætta í sjónvarpi alveg á næstunni .
Mér finnst ég kunna mjög vel á sjónvarp sem miðil og finnst ég vera að gera hluti þar sem ég nýt mín og ég er ánægð með útkomuna .
En ég hugsa oft með mér : Hvað geri ég næst ? Það eru nær engar eða örfáar konur yfir fimmtugu í sjónvarpi .
Af hverju skyldi það vera ? Það er örugglega að einhverjum hluta vegna æskudýrkunar .
Svo er ég vel meðvituð um að þótt mér gangi nú sem stendur vel á sjónvarpsferlinum þá eru mjög fáir fjölmiðlamenn í hringiðunni miðri sem ná að halda réttri og góðri tilfinningu fyrir henni áratugum saman , eiga alltaf erindi og hafa eitthvað að gefa sem skiptir máli .
Sjónvarpsmiðillinn og frásagnaraðferðir hans breytast svo hratt og maður sjálfur breytist og þroskast , vill klífa ný fjöll , hafa hamskipti .
Mig langar til að skapa mér nýjan feril og set langtímastefnu á að taka doktorspróf í bókmenntum og verða í framtíðinni kennari eða fræðimaður .
Það er nú samt svo að því meira sem ég les og því lengra sem ég kemst í fræðunum því betur geri ég mér grein fyrir hversu margt ég á ólesið .
En ég er haldin óbilandi forvitni og löngun til að vita sífellt meira ef ég hef áhuga á einhverju .
Og vissulega felst kraftur í því .
" Hvaða tímabil er það í bókmenntasögunni sem heillar þig mest ? " Þegar ég byrjaði í meistaranámi í bókmenntafræði hafði ég mestan áhuga á samtímabókmenntum .
Síðan fór ég á námskeið hjá doktor Sif Ríkharðsdóttur um evrópskar miðaldabókmenntir og sogaðist inn á miðaldatímabilið .
Ég hef síðan einbeitt mér nokkuð að því í náminu og fékk nýlega styrk í tengslum við stórt rannsóknarverkefni Sifjar sem styrkt er af RANNÍS til að skrifa meistararitgerð um ást og ástsýki í miðaldabókmenntum .
Það er gaman að skoða texta sem hafa verið þýddir milli menningarsamfélaga á miðöldum og sjá hvernig þeir breytast með hverri þýðingu .
Til dæmis birtast riddarasögur sem eru skrifaðar í Frakklandi með nokkuð öðrum áherslum í enskri þýðingu .
Svo berast þær á norrænt menningarsvæði og eru þá enn meira breyttar , til dæmis vegna þess að grátandi viðkvæmir franskir riddarar féllu ekki inn í norrænan menningarheim .
Þeim var í þýðingum breytt í harðari karlmenn sem féllu betur að þeirri karlmennskuímynd og bókmenntahefð sem þar ríkti , og eins verða konurnar sterkari karakterar .
Ástartilfinningum er lýst af miklum móð í þessum rómantísku riddarasögum en þegar búið er að þýða þær á norrænu þá er mun minna um að fólk gráti , æpi og öskri af tilfinningasemi , hvað þá að það líði yfir fólk af ást .
Undir niðri lúrir alltaf sú spennandi spurning hvers vegna hér á Íslandi , þessu jaðarsvæði , þróaðist svo einstök bókmenntahefð á miðöldum , okkar gullöld í raun .
Gaman væri að kafa ofan í þá menningarstrauma sem hingað lágu á þeim tíma til að reyna að varpa frekara ljósi á það .
Það er líka merkilegt að sjá þegar maður skoðar miðaldabókmenntir að evrópsku meistaraverkin virðast helst hafa sprottið upp á stöðum þar sem menningarstraumar mætast eins og á Bretlandseyjum , Frakklandi , Ítalíu og fleiri stöðum á miðöldum .
Það er ekki tilviljun að stórhöfundar eins og Dante , Boccaccio og Chaucer , að ég tali nú ekki um alla óþekktu miðaldahöfundana , koma úr umhverfi þar sem var mikið flæði af hugmyndum og fólki frá ólíkum svæðum .
Það mætti hafa í huga í umræðu um innflytjendur og einangrun að straumar annars staðar frá frjóvga jarðveginn .
" Þessi mikli bókmenntaáhugi þinn kallar á spurningu um það hvort þú ætlir þér að skrifa skáldskap einhvern tíma í framtíðinni ? " Ég hef alltaf skrifað skáldskap og á bunka af ljóðum , smásögum og drög að skáldsögum en fátt ef nokkuð af þessu er fullgert og ekkert af þessu er ég fullkomlega ánægð með .
Mögulega skapast einhvern tíma svigrúm til að fara yfir eitthvað af þessu og fullklára það .
" 