Þeir sem horfðu á kosningasjónvarpið á RÚV tóku væntanlega eftir því að lítið fór fyrir störfum stílista þegar kom að klæðaburði þáttastjórnenda í útsendingunni .
Ég veit að ég er ekki eina manneskjan á plánetunni jörð sem tók eftir þessu þótt " umburðarlynda fólkið " ( takk Bergur Ebbi ) vilji ekki ræða þetta .
Þar sem ég lá eins og hakkabuff uppi í sófa , gjörsamlega buguð af þreytu og eurovisionlögum að reyna að fylgjast með nýjustu tölum , með tölvuna í fanginu , voru þónokkrir vinir mínir á samfélagsmiðlunum sem voru afar hissa á útganginum .
Þess vegna hringdi ég í Láru Ómarsdóttur , sem er nota bene afbragðsfréttakona , og spurði hana út í klæðaburðinn og hvort þau hefðu fengið einhverja faglega hjálp .
Í fréttinni sem ég birti á mínum vandaða og lekkera vef sagði Lára : " Mér finnst skondið að fólk sé að hugsa út í þetta .
Ég var bara í mínum eigin fötum og reyndi að vera snyrtilega til fara .
RÚV er ekkert með stílista og ég vil endilega taka það fram að mér finnst innihaldið skipta meira máli , " segir Lára Ómarsdóttir fréttamaður og bætti við : " Það hefur aldrei neinn spurt mig út í þetta enda erum við bara blankir fréttamenn , " segir hún .
Ég er sammála Láru , innihaldið þarf að vera gott og auðvitað eiga fréttamenn að einbeita sér að því að vera vel inni í málum svo þeir geti spurt réttu spurninganna .
En er ekki óeðlilegt að stofnun eins og RÚV skuli ekki vera með fagmanneskju á sínum snærum sem gætir þess að útgangurinn á fréttamönnunum sé jafn vandaður og fréttaflutningurinn sjálfur .
Í öllum hraðanum á fréttastofunni er náttúrlega enginn tími til að spá í eitthvað svona en heildarmynd skiptir engu að síður mjög miklu máli .
Sjónvarp er þess eðlis að það þarf að lúkka vel – jafnvel þótt hér hafi orðið hrun .
Við Egill Helgason venjum komur okkar á sama morgunkaffihúsið og í vikunni spurði ég hann auðvitað hvort hann hefði einhvern tímann verið stíliseraður .
Hann fór nú bara að hlæja þegar ég nefndi þetta og sagði að Ragna Fossberg , förðunarmeistari stofnunarinnar , sæi til þess að fólk mætti ekki blettótt í útsendingu .
Fólk hefur mismikinn áhuga á klæðaburði enda er ég ekki að mæla með því að allir starfsmenn RÚV verði settir í " Extreme Makeover " .
Ég geri samt sem áður þá kröfu að yfirbragðið sé vandað – ekki eins og fólk hafi sofnað í partíi og mætt beint í beina útsendingu .
Út frá faglegu sjónarhorni ætti stofnun eins og RÚV að leggja sig fram við að hafa áhöfnina á móðurskipinu prýðilega til fara og það ætti að vera jafn sjálfsagt að hafa stílista , fagfólk í tónlistinni , sviðsmyndinni og málfarsráðunaut .
Nú ef það er ekki stemning fyrir stílistanum og fólki finnst við vera að synda í of grunnri tjörn með þessa umræðu þá má velta fyrir sér hvort förðunarmeisturum stofununarinnar sé ekki ofaukið .
Og hárgreiðslumeisturunum ? Bara hafa þetta allt 100% náttúrulegt ...
martamaria@mbl.is 