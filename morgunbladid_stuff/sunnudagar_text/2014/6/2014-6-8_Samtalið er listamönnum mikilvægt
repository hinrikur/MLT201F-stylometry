Far North er fyrst og fremst tengslanet .
Okkar aðalmarkmið er að koma norrænum og ekki síst grænlenskum listamönnum sem langar að þroskast í list sinni í kynni við reyndari listamenn frá Evrópu , " segir Arnbjörg María Danielsen , einn aðstandenda félagsins Far North .
" Við vinnum á breiðu sviði og leggjum áherslu á opið flæði hugmynda og spennandi tengslamyndun milli listamanna .
" Arnbjörg hefur margvíslega menntun á sviði lista og listrænnar stjórnunar en samstarfsmaður hennar í Far North er Þorleifur Örn Arnarsson leikstjóri .
Bæði hafa þau unnið mikið erlendis .
Auk þeirra koma að verkefninu Anna Þorvaldsdóttir , Mette Karlsvik , Makka Kleist , Anna Rún Tryggvadóttir , Lars Petter Hagen og Arnannguaq Gerstrøm .
" Mig hafði langað að vinna með listamönnum í Grænlandi síðan ég fékk þá hugmynd að halda tónlistarhátíð þar fyrir nokkrum árum .
Þorleifur var síðan til í þetta líka .
" Óperur og tónlistarleikhús Hugmyndin að útfærslunni á Far North-verkefninu kviknaði í fyrra .
Arnbjörg og Þorleifur voru þá ásamt fleirum í könnunarleiðangri í Oqaatsut , litlu þorpi við Diskóflóa í Grænlandi .
Leiðangurinn var hluti af undirbúningi fyrir gerð nýrrar óperu eftir Önnu Þorvaldsdóttur tónskáld .
Framleiðsla óperunnar var upphafið að starfsemi Far North og verður hún frumsýnd í Ósló á næsta ári en sýnd víðar .
" Við leggjum mesta áherslu á óperur og tónlistarleikhús , þannig að flestir listamennirnir eru tónlistar- og leikhúsfólk .
Hins vegar tengir leikhúsið saman margar listgreinar og því hafa skáld og myndlistarmenn einnig tekið þátt , " segir Arnbjörg .
Einn listamannanna sem þegar hafa tekið þátt er Arnannguaq Gerstrøm , flautuleikari og tónskáld , en hún er eini Grænlendingurinn með mastersgráðu í klassískri tónlist .
" Arnannguaq langaði að öðlast meiri reynslu á sviði tónsmíða og í gegnum Far North hefur hún t.d. heimsótt Myrka músíkdaga hérlendis og í haust mun hún sækja heim samtímatónlistarhátðina Ultima í Ósló .
Diskotek við Diskóflóa Löndin sem koma að Far North auk Grænlands eru Norðurlönd og Þýskaland en áform eru uppi um þátttöku listamanna frá Eistlandi , Bandaríkjunum og Kína .
" Stór hluti af starfsemi Far North verður síðan fólginn í reglulegum viðburðum sem við nefndum eftir Diskóflóa og köllum Diskotek , " segir Arnbjörg .
" Diskotekin munu standa í allt að tvær vikur en fyrsta opinbera Diskotekið verður haldið í Oqaatsut í sumar .
Okkur fannst tilvalið að halda Diskotekin í þorpinu þar sem hugmyndin fór af stað í fyrra .
Við heilluðumst af einangrun þorpsins , auk þess sem umhverfið er ótrúlega fallegt og fellur vel að listsköpun .
" Listamenn frá nokkrum löndum munu koma til Grænlands á Diskotekið og kynnast list grænleskra listamanna en meðal þátttakenda verður fyrsti útskriftarárgangur grænlenska leiklistarskólans .
Dagarnir verða þéttskipaðir af tónleikum , fyrirlestrum og ýmiss konar vinnusmiðjum .
Anna Þorvaldsdóttir mun auk þess nýta tækifærið og safna efni í tónheim óperu sinnar .
" Þetta verður hins vegar alls ekki einhliða , gestirnir eru ekki kennarar Grænlendinganna , heldur vonumst við til þess að samtal geti orðið á milli listamanna , þar sem allir kynnast einhverju nýju .
Grænlendingarnir ætla t.d. að kynna fyrir gestum sínum grænlenska trommutónlist og inúítadansa .
Samtalið er listamönnum mikilvægt , " segir Arnbjörg .
Sem dæmi um listamenn sem sækja munu Diskotekið má nefna International Contemporary Ensemble .
ICE-hópurinn er í fremstu röð á sínu sviði , hefur mikla reynslu af miðlun samtímatónlistar og hefur m.a. heimsótt skóla í Brooklyn í New York .
Þau munu nýta þessa reynslu sína á Diskotekinu og hefur öllum börnum í Oqaatsut verið boðið til vinnusmiðju í umsjón ICE .
Áhersla verður lögð á frjálsan og skapandi heim samtímatónlistar .
" Söngkonan og tónskáldið Sofia Jernberg verður með okkur líka .
Hún er fædd í Eþíópíu en búsett í Ósló .
Hún blandar saman djassi og samtímatónlist , hefur mikið raddsvið og einstaka raddtækni .
Það verður gaman að sjá hvað kemur út úr því þegar hennar tónlist mætir grænlensku tónlistinni , " segir Arnbjörg og er greinilega orðin spennt .
Fyrirmyndir mikilvægar Far North lætur þó ekki staðar numið við Diskotekin , því félagið stendur einnig fyrir komu László Kuti til Grænlands .
Hann er einleikari á klarinett í Fílharmóníuhljómsveitinni í München og leikur með grænlenskum tónlistarmönnum á Orkestertreff-tónleikunum í júní .
" Ungum og upprennandi tónlistarmönnum í Grænlandi er ómetanlegur fengur að fyrirmynd í þeim gæðaflokki sem László Kuti er , " segir Arnbjörg að lokum .
