Fjölskyldujóga verður haldið í Viðey laugardaginn 7. júní til styrktar Jógahjartanu , styrktarfélagi sem einblínir á það að auka aðgengi grunnskólabarna að jóga og hugleiðslu á skólatíma .
Fjölskyldujógað hefst kl. 13 og stendur yfir í eina og hálfa klukkustund .
Um er að ræða skemmtilega afþreyingu fyrir fjölskylduna utandyra þar sem allir geta tekið þátt .
Þar munu leiða stundina sex jógakennarar sem hlotið hafa þjálfun innan ýmissa jógahefða .
Dagskráin er mjög almenn og ekki bundin við neinn jógastíl heldur er þetta aðallega góð hreyfing og almenn hugleiðsla sem hentar öllum fjölskyldumeðlimum .
Þátttakendur geta ýmist komið með nesti eða keypt veitingar í Viðeyjarstofu .
Mæta miklum áhuga Í mars á þessu ári stofnuðu átta konur Jógahjartað , styrktarfélag sem stefnir að því að kenna jóga og hugleiðslu í fimm skólum norðanlands og fimm skólum á höfuðborgarsvæðinu árið 2014 .
" Við mætum miklum áhuga og jákvæðni í því sem við erum að gera , " segir Arnbjörg Kristín Konráðsdóttir , jógakennari og jógaþerapisti með meiru og jafnframt einn stofnenda Jógahjartans .
Hinar eru þær Dagmar Una Ólafsdóttir , Eygló Lilja Hafsteinsdóttir , Guðrún Theodóra Hrafnsdóttir , Huld Hafliðadóttir , Sandra Sif Jónsdóttir , Sólveig Hlín Kristjánsdóttir og Védís Sigurjónsdóttir .
Arnbjörg hefur sjálf kennt í grunnskóla í rúm tvö ár og kennir hún m.a. öndun og leiðir til þess að slaka á öllum líkamanum .
" Það eru svo margir kostir við reglulega ástundun af þessu tagi og við finnum allar í Jógahjartanu að jóga , hugleiðsla og slökun hefur haft mjög góð áhrif á okkur sem manneskjur og eflir það góða í okkur .
Það er ein af ástæðum þess að við vildum stofna styrktarfélagið Jógahjartað .
Við fundum allar þörfina til að láta gott af okkur leiða í samfélaginu og er þetta leið til þess að næra það aðeins .
" Sjálfboðavinna til góðs " Við erum allar í sjálfboðavinnu að skipuleggja og ræða við skóla um jógakennslu .
Við gefum tíma okkar óeigingjarnt í starfið sem við viljum sjá vaxa og dafna .
" Nú þegar hefur Jógahjartað samið við nokkra skóla , bæði á landsbyggðinni og á höfuðborgarsvæðinu .
Um er að ræða fjóra tíma fyrir áramót og fjóra tíma fyrir hvert barn sem nýtur þjónustunnar eftir áramót en félagið stefnir á að halda starfsemi sinni áfram og sá þessum góðu jógafræjum víðar .
" Öllum er frjálst að gerast félagar Jógahjartans og greiða árgjald .
Það sem er sérstakt við styrktarfélagið er að allur peningur til að greiða fyrir kennslutíma barna og fræðslustarf .
Við erum að safna til að geta mætt þessum kostnaði og kennt þ.a.l. enn fleiri börnum innan þeirra skóla sem við erum í samstarfi við .
" Til þess að gerast meðlimur eða leggja inn frjáls framlög má nálgast allar helstu upplýsingar á heimasíðu félagsins , www.jogahjartad.is .
Í sumar verða haldin stutt sumarnámskeið fyrir börn og foreldra og verða þau auglýst á heimasíðu félagsins og á fésbókarsíðunni Jógahjartað .
Kenna börnum að bera virðingu hvert fyrir öðru Arnbjörg segir að með starfsemi Jógahjartans vonist hún til þess að jóga verði hluti af því sem börnin læra í skólanum .
" Margar rannsóknir hafa sýnt fram á að jóga hafi jákvæð áhrif á líðan fólks .
Til að mynda sótti ég erindi í síðustu viku hjá Bandalagi kvenna þar sem Sæunn Kjartansdóttir sálgreinir vísaði í rannsókn sem sýndi að streituhormónið Cortisol færi stigvaxandi í börnum eftir því sem liði á skóladaginn .
Það er því mikil streita í börnunum á skólatíma .
Ástæðurnar eru bæði félagslegar og námstengdar .
Mér finnst kjörið að gera meira af því að koma á mótvægi við því innan kerfisins til þess að minnka streitu í börnunum .
Það er gott að fá öll börnin á sama stað og kenna þeim að slaka á saman .
Auk þess kenni ég þeim að orðið jóga þýðir sameining eða að sameina og að við erum öll ólík en þurfum nauðsynlega að kunna að vera saman .
Ég tel að einn af sterkustu eiginleikum hvers samfélags sé að hafa getuna til að setjast niður og vinna saman á yfirvegaðan hátt þrátt fyrir ólíkar skoðanir og bakgrunn .
Jóga , öndun og hugleiðsla er eitt af því sem hjálpar okkur að öðlast djúp tengsl við okkur sjálf og vera sem ein heild á sama tíma .
" 