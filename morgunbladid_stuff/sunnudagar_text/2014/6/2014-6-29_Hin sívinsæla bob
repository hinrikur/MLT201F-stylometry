Bob er heiti á einni af þekktustu klippingum heims .
Hárið er klippt að kjálkalínu og er beint allan hringinn .
Það var í kringum 1920 sem bob-greiðslan varð nokkuð áberandi en fyrir þann tíma voru konur almennt með sítt hár .
Árið 1915 kom bob fyrst fram á sjónarsviðið þegar dansarinn Irene Castle klippti sig stutt vegna þess að það hentaði henni illa að vera síðhærð .
Hana hefði sennilega ekki órað fyrir því að hún hefði með þessu umbylt hártísku kvenna á 20. öldinni .
Upp frá þessu fóru konur að klippa hár sitt við kjálkalínu , ýmist með hártopp eða greitt aftur .
Til að byrja með voru það ungar stúlkur og mjög tískumeðvitaðar konur sem klipptu sig og þóttu þessar konur ákaflega djarfar á sínum tíma .
Bernice fær sér bob Þetta var þó bara byrjunin því að árið 1920 breyttist tískan og átti klippingin sinn þátt í þeim breytingum .
Hinn 1. maí 1920 birti dagblaðið Saturday Evening Post smásögu eftir F. Scott Fitzgerald sem bar heitið " Bernice Bobs Her Hair " eða Bernice fær sér bob .
Sagan fjallar um ósköp venjulega unga stúlku sem tekur vissum breytingum , klippir á sér hárið og verður djörf og aðlaðandi í kjölfarið .
Bernice varð þannig fyrirmynd margra ungra kvenna og klippingin vinsælli fyrir vikið .
Ári seinna , 1921 , var bob-klippingin orðin að tískubylgju og margar af merkustu konum þess tíma með bob eins og Coco Chanel , Louise Brooks og Clara Bow .
Enn þann dag í dag er ákveðin tenging á milli þriðja áratugar síðustu aldar og bob-greiðslunnar en um 1930 fóru konur aftur að safna hári og bob hvarf af sjónarsviðinu .
Sjöundi áratugurinn og Vidal Sassoon Bob-klippingin var geymd en ekki gleymd því um 1960 endurvakti hárgreiðslumaðurinn Vidal Sassoon bob-klippinguna með örlitlum áherslumun í takt við tíðaranda .
Síðan þá hefur bob alltaf af og til skotið upp kollinum og má þá minnast ársins 2006 þegar Madonna klippti á sig bob en þá hafði hár leikkonunnar Siennu Miller , síður toppur og hippalegir slöngulokkar , verið einn helsti innblástur kvenna í hártískunni .
Í sumar er bob ein vinsælasta hárgreiðslan og stjörnur á borð við leikkonurnar Jennifer Lawrence , Kristen Wiig og Emmu Watson skarta henni .
