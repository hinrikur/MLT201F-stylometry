Birkir Snær Mánason er bankamaður á daginn en tónlistarhetja á kvöldin .
Um þessar mundir vinnur hann hörðum höndum að skipulagningu útgáfutónleika hljómsveitar sinnar , Mercy Buckets , sem fram fara á Gauknum föstudaginn 4. júlí .
Hvað eruð þið mörg í heimili ? Ég er piparsveinn og leigi í Kópavogi með æskuvini mínum Arnari Guðna Kárasyni .
Hvað áttu alltaf til í ísskápnum ? Gervirjóma og malt .
Aðallega vegna þess að hvorugur okkar nennir að baka vöfflur og maltið er útrunnið .
Hvað fer fjölskyldan með í mat og hreinlætisvörur á viku ? Minna en mikið og meira en ekkert .
Það er erfitt að svara þessu nákvæmlega .
Ég er duglegur að borða í vinnunni og því eru matarinnkaupin ekki mikil hjá mér .
Hvar kaupirðu helst inn ? Í langflestum tilvikum versla ég í Bónus Smáratorgi en örsjaldan sést ég ( á nammibarnum ) í Hagkaupum Garðabæ .
Hvað freistar helst í matvörubúðinni ? Ég er lúmskur nammigrís og þarf því að hlaupa fram hjá nammi- og kexhillunni til að falla ekki í freistingar .
Hvernig sparar þú í heimilishaldinu ? Ég borða í mötuneytinu í vinnunni á daginn og fæ mér oftast skyr og brauð í kvöldmatinn .
Ég drekk ekki gos og reyni að takmarka eyðslu í allskyns vitleysu .
Hvað vantar helst á heimilið ? Við erum með grill á svölunum en okkur vantar sárlega nýjan gaskút til þess að detta í grillgírinn í sumar .
Einnig langar mig í öflugri tölvu til þess að vinna myndir og klippa myndbönd en sú gamla er ekki látin enn , þannig að ég ætla að bíða aðeins með það .
Eyðir þú í sparnað ? Ég er nýskriðinn úr skóla og hef því ekki lagt mikið fyrir seinustu árin .
Ég stefni þó á að kaupa mína fyrstu íbúð á næstu árum og er að byrja að leggja til hliðar fyrir því .
Skothelt sparnaðarráð ? Pabbi gamli sagði einu sinni við mig : " Mundu bara að eiga meira en þú skuldar .
" Mikil einföldun en engu að síður klassískt ráð .
Einnig að sleppa gosinu og drekka vatn með mat .
Alveg skothelt .
