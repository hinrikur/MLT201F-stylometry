Kvikmyndin Jón Jónsson eftir Marsibil Sæmundardóttur lenti í 16. sæti af 568 myndum sem bárust í alþjóðlegu kvikmyndakeppnina Viewster Online Film Festival .
Myndirnar sem enduðu í tuttugu efstu sætunum fara nú fyrir þriggja manna dómnefnd sem skilar niðurstöðum sínum 7. júlí næstkomandi .
Í fyrstu verðlaun eru 70 þúsund bandaríkjadollarar , eða rúmlega átta milljónir króna .
" Ég er bara algjörlega í skýjunum , það er ótrúlega gaman að ná svona góðum árangri .
Myndin var lokaverkefni á þriðju önn í kvikmyndaskólanum og var gerð fyrir engan pening , öllu var sniðinn stakkur eftir vexti .
Taugatrekkjandi lokasprettur Fyrirkomulag keppninnar var þannig að myndirnar voru á síðunni í tíu daga þar sem mögulegt var að horfa á þær og kjósa um bestu þrjár myndirnar .
Hins vegar hafði öll virkni á samfélagsmiðlum sem tengdist myndunum einnig áhrif á stöðu þeirra .
Fjöldi athugasemda sem bárust við hverja mynd hafði áhrif .
Væri þeim deilt í miklu magni inn á samskiptamiðla stuðlaði það einnig að því að hífa þær upp listann .
Kosningu lauk í hádeginu á fimmtudag .
Marsibil segir það hafa tekið á taugarnar á köflum að fylgjast með myndinni skoppa upp og niður listann til skiptis .
" Þetta var hörkuvinna og ég hef varla sofið síðustu daga .
Þegar ég vaknaði á fimmtudag , eftir að hafa lagt mig í einhverja tvo tíma , var myndin komin í 19. sæti .
Svo fylgdist ég með henni hoppa upp um nokkur sæti þarna á lokametrunum .
" Viewster-keppnin var haldin í fyrsta skipti í fyrra og þá voru þátttakendur 80 talsins .
Umsvif hennar jukust svo mikið í ár og veglegt verðlaunafé gerði að verkum að gríðarlega margar myndir voru sendar inn .
Allar myndirnar verða að uppfylla skilyrði um að fjalla um tiltekið þema , sem í ár var Relationship status : It ' s complicated .
Marsibil segir að hún eigi aðra mynd í pokahorninu og hún hlakki til að halda vinnunni áfram .
" Þetta er það sem ég elska að gera .
" haa@mbl.is 