Ung að aldri áttaði hin norska Kristin Hetle sig á því að stelpur og strákar sætu ekki við sama borð á flestum sviðum .
Meðvituð um umhverfi sitt og hlutskipti fólks í lífinu var unglingsstúlkan afar ósátt við misrétti kynjanna , sem hún vildi breyta .
Í dag er Kristin Hetle framkvæmdastýra UN Women í New York .
Það var þó ekki endilega stefna hennar að starfa á slíkum vettvangi .
" Frá unga aldri hef ég talið málefni sem þessi gríðarlega mikilvæg .
Þetta var í kringum áttunda áratug síðustu aldar , um það leyti sem önnur bylgja femínismans flæddi um heiminn og var ég nýskriðin á táningsaldur .
Það er óhætt að segja að málefni er varða jafnrétti séu mín ástríða .
" Áður stafaði Hetle hjá norska ríkinu , bæði í umhverfis- og atvinnumálaráðuneyti , en einnig starfaði hún lengi sem blaðamaður .
Þegar Hetle hóf störf hjá Sameinuðu þjóðunum vann hún hjá UNFPA , stofnun sem heldur sérstaklega utan um málefni kvenna á borð við ýmis réttindi þeirra varðandi sjálfstæðar ákvarðanir um barneignir , fæðingarorlof og fleira .
" Mér fannst það afar þýðingarmikið starf og naut þess .
Ég færði mig síðan yfir til UN Women og það gladdi mig að geta sameinað krefjandi vinnuumhverfi og þau málefni sem eru mér svo kær og sem ég virkilega trúi á .
" Sögurnar eru hvatning En vinnuumhverfi UN Women er ekki átakalaust .
Það þarf sterk bein til að horfast í augu við ýmsar sögur , sumar jafnvel hrottafengnar , af konum úti í heimi sem eru beittar ofbeldi og hvers kyns misrétti á grundvelli kyns síns .
Eru slíkar sögur orkusprauta til þess að geta tekist á við vandamálið og barist enn frekar fyrir breytingum ? " Þetta er góð spurning , vegna þess að við viljum ekki líta á konur og stelpur sem einungis fórnarlömb , það gefur þeim neikvæða stöðu .
Við vitum að konur og stelpur eru að berjast fyrir réttindum sínum víðs vegar um heiminn .
Markvisst reyna þær að stuðla að breytingum fyrir sjálfar sig og aðrar konur í sömu aðstæðum og þær búa við , " segir Hetle .
" Við viljum ekki líta svo á að þessar konur séu fórnarlömb sem aðrir þurfi að bjarga .
Hins vegar eru sögur um hvernig konur sjálfar hafa orðið til þess að breytingar hafi átt sér stað og hvernig konur hafa barist hver fyrir aðra , barist fyrir dætur sínar , barist fyrir nýrri löggjöf og í rauninni verið holdgervingar breytinganna sjálfar .
" Við þekkjum það flest að viðbrögð okkar við sögum sem sýna fram á styrk fólks eru yfirleitt jákvæð .
Í því felst kraftur að sjá að hægt sé að hafa áhrif og breyta ýmsu í samfélaginu .
" Óréttlæti gagnvart fólki og skortur á mannréttindum er mesta hvatning okkar og innblástur til þess að halda áfram að berjast .
" Norrænar konur sterkar Ísland trónir ofarlega á lista yfir þau lönd þar sem hvað mest jafnrétti ríkir , ásamt flestum hinum Norðurlandaríkjunum .
Það þýðir ekki að toppnum sé náð .
Gjarnan heyrast raddir sem kæra sig kollótta um baráttu femínista , að nú séu femínistar búnir að missa marks fyrir róttæka hegðun nokkurra .
Sumir hafa gengið svo langt að tala um að Ísland sé sérstaklega vel sett hvað jafnrétti varðar og undirtónn umræðunnar er þess eðlis að nú sé kominn tími til að slaka á í baráttunni .
En er það rétt nálgun ? " Í okkar hluta heimsins , hinum norræna hluta , hafa gríðarlega sterkar konur komið við sögu í gegnum tíðina .
Hér voru við völd konur með bein í nefinu , drottningar réðu ríkjum og margar konur voru sterkir leiðtogar .
Við höfum sögulega séð flottar fyrirmyndir fyrir konur sem sýna fram á að konur geti einnig farið með völdin .
Við eigum að vera stolt af því .
Hins vegar þýðir það að sitja í efstu sætum þessa lista ekki endilega að allt sé fullkomið , hér er verið að tala um það sem kemst næst því að vera jafnrétti .
Við eigum enn gríðarlega langt í land og megum aldrei hætta að berjast fyrir mannréttindum og jafnrétti .
" Kvenkyns leiðtogar á undanhaldi Umræður færast til þriðja heims ríkja og tekur Hetle fram að þjóðir sem standi vel að vígi gagnvart jafnrétti megi ekki gleyma því að óréttlæti ríki enn víða og umvefji í raun öll samfélög .
Það er athyglisverð staðreynd að þrátt fyrir að norrænar þjóðir hafi skilað þeim árangri í jafnrétti sem raun ber vitni eru þau nú að færast neðar á lista yfir þau lönd sem hafa jafnast hlutfall kvenna á þingi .
Innan Sameinuðu þjóðanna eru leiðtogar ríkja í heiminum langflestir karlkyns og þróunin er hæg .
Spurð um stöðu mála segist Hetle telja að nú fari þróunin að taka kipp .
" Þróunin er hæg en er þó farin að auka hraðann , finnst mér .
Auðvitað er mikilvægt að konur séu í leiðtogastöðum en ég tel ekki síður mikilvægt að horfa á heildarmyndina .
Það væri ekki nóg að hafa kvenkyns leiðtoga ríkis en alla aðra í ríkisstjórn og á þingi karlkyns .
Rannsóknir hafa sýnt fram á það að ef konur eru færri en 30% af löggjafa ríkis munu engar breytingar eiga sér stað .
Það er í raun hægt að líta á það þannig að ef ein kona situr á þingi mun þingið móta hana .
En ef konur eru fleiri en 30% munu þær sem heild geta haft áhrif á lagasetningu , sérstaklega í þessum svokölluðu mjúku málum , sem verða oft undir .
" Hetle tekur dæmi um lönd þar sem konur hafa verið virkar í stjórnmálum , eins og á Norðurlöndunum .
Þar hafi lög og stefnur sem þyki sérstaklega mikilvæg konum náð fótfestu á meðan önnur lönd séu mun styttra á veg komin .
" Það er ekki tilviljun að málin ganga vel fyrir sig hér á Norðurlöndunum .
Það er ekki tilviljun að okkur þykir ýmis réttindi á borð við fæðingarorlof , velferðarkerfi barna , gott menntakerfi og heilbrigðiskerfi sjálfsagður hlutur .
Það er vegna þess að konur komust til valda og rifu með sér málefni sem voru þeim mikilvæg .
" Rúanda gott dæmi Í dag eru konur um 20% af þingmönnum í heiminum en það þarf að leiðrétta að mati Hetle .
" Af hverju eru þær ekki bara 50% af þingmönnum ? Auðvitað ætti þar að vera helmingur karlar og helmingur konur .
Konur eru jú rúmur helmingur mannkyns .
" Hetle segist trúa á kynjakvóta og að þeir séu tímabundið hjálpartæki til þess að leiðrétta kynjahallann .
" Tilgangur kynjakvóta er að fá eitt stórt stökk fram á við þar sem þróunin er svo hæg eins og við ræddum um .
Það væri hægt að líkja stöðu karla og kvenna í stjórnmálum við kapphlaup .
Karlmaðurinn fer af stað á byrjunarreit en konan fær að hefja sitt hlaup miklu aftar á brautinni .
Samt er búist við því að þau komi í mark á sama tíma .
Það er ekki hægt .
Svo lengi hefur verið haldið aftur af konum og þannig er það enn á svo mörgum sviðum .
En þegar kynjakvótar eru notaðir heyrast víða raddir um að konur eigi ekki að vera valdar í störf eða embætti aðeins vegna þess að þær séu konur , heldur þurfi að velja einstaklinga eftir hæfni .
Það væri alveg hægt að snúa þessu við , því að karlar hafa verið valdir í störf í gegnum tíðina einkum vegna þess að þeir eru karlar .
Það skaðar ekki að nota hjálpartækið í smá tíma til að leiðrétta ójafnvægið sem ríkir .
" Minna er um að konur sækist í þingstörf í þriðja heims ríkjum og konur eru sjaldan virkar í stjórnmálum þar .
Það á þó ekki við um ríki eins og Rúanda .
Í borgarastyrjöldinni þar létu gríðarlega margir karlmenn lífið , sem leiddi til þess að konur fóru að sækja meira á þing .
Nú þegar konur eru orðnar virkar í stjórnmálum þar í landi hafa gríðarlegar breytingar átt sér stað hvað varðar lög um hjónaband , ofbeldi gegn konum , eignarrétt og fleira .
" Rúanda þurfti einfaldlega að byrja á byrjuninni eftir átökin og gerði nýja stjórnarskrá .
Þar kvað á um að konur þyrftu að vera að minnsta kosti 30% af þingi eða meira .
Þetta varð til þess að konur fóru að láta til sín taka og í dag eru þær orðnar um 60% af þinginu í Rúanda .
" Stöðluð kynjahlutverk Enn þann dag í dag , árið 2014 , eru gerðar misjafnar kröfur til kynjanna .
Foreldrar klæða flestir börnin sín í stelpu- og strákaliti og þannig höldum við á lofti stöðluðum kynjaímyndum .
Ekkert mun breytast nema við sjálf sem foreldrar brjótum upp mynstrið .
Hetle segir að jafnrétti sé ekki aðeins í þágu kvenna heldur sé algjört jafnrétti ávinningur fyrir bæði kyn .
" Við klæðum stelpurnar okkar ennþá í bleikt og strákana í blátt .
Þannig miðlum við þessum stöðluðu ímyndum áfram til barnanna okkar , án þess endilega að vera meðvituð um það .
Jafnrétti hefur áhrif á bæði kyn og bæði kyn hagnast .
Þetta snýst ekki aðeins um baráttu kvenna , þó að með sanni sé hægt að segja að barátta kvenna hafi leitt til mikilla breytinga til hins betra , " segir Hetle .
" Afi minn var til að mynda fyrsti maðurinn í sínu samfélagi til að keyra kerru barna sinna .
Fólk starði á hann og vissi ekki hvaðan á það stóð veðrið .
Þetta var í kringum 1920 .
Í dag þykir þetta eðlilegt og allir feður vilja gera þetta .
Þeir vilja taka þátt í uppeldi barna sinna en ekki aðeins vera fyrirvinnan .
Hluti af þeim fordómum sem afi minn þurfti að sæta á sínum tíma má rekja til hugmynda um karlmennskuna , sem er þó enn ríkjandi í dag .
Ég tel að þær hugmyndir geti verið körlum og strákum skaðlegar .
Þannig tel ég að jafnréttisbaráttan komi öllum að gagni , í ljósi þess að ekki er aðeins verið að hamra á réttindum kvenna , heldur einnig karla .
" 