Barcelona , höfuðborg Katalóníu , er einstök borg að mörgu leyti .
Þröng stræti gamla hverfisins , Ciutat Vella , enduróma sögu borgarinnar allt frá hernámi Rómaveldis til innrásar araba á áttundu öldinni og til Franco-tímabilsins .
Breiðgötur Eixample-hverfisins , lagðar um aldamót nítjándu og tuttugustu aldarinnar , færa okkur nær nútímanum .
Þær bera vitni um áhrif módernisma á þróun borgarinnar .
Byggingarlist Antoni Gaudí er ein frægasta birtingarmynd katalónskra sérkenna sem einkenndu módernisma í Barcelona , og verk hans ásamt byggingum svipaðra arkitekta er að finna víða um hverfið .
Texti og myndir : Lára Hilmarsdóttir lara.hilmarsdottir@gmail.com Katalónsk menning og tungumál einkenna borgina .
Heimamenn heilsast með því að segja " bondia " eða " bona tarda " og kveðjast oftast með " adeu " og katalónskan hljómar oft sem sambland af spænsku og frönsku .
Fyrir kemur að maður verði að leggja lykkju á leið sína þegar aðskilnaðarsinnar mótmæla á götum borgarinnar .
Sterk sjálfsmynd Katalóníu í gegnum aldirnar birtist einnig í matargerð , tísku og daglegu lífi borgarbúa .
Barcelona er engu að síður undir alþjóðlegum áhrifum .
Þegar maður hefur borðað nægju sína af tapas og paella er ekkert að óttast því matargerð úr nær öllum heimshornum er að finna í borginni .
Krúttbúðir , " street " stíll og fatamarkaðir Elma Dögg Steingrímsdóttir , eigandi tísku- og hönnunarbúðarinnar Dusted á Íslandi , kynnti sér búðir og verslunargötur borgarinnar á meðan hún lærði hönnun við IED-háskólann í Barcelona .
" Mér fannst skemmtilegast að versla efst í Raval , þar er mikið af vintage- og second-hand búðum .
Þar er líka oft mikið um fatamarkaði og slíkt .
" Hún bendir á götuna Carrer dels Tallers þar sem nokkrar vintage-búðir er að finna , og verslunina Kling sem selur ódýra spænska hönnunarvöru .
Barri Gótic er einnig áhugavert hverfi með fjölda smærri verslana sem selja hönnunarvöru .
Efri hluti Las Ramblas sem byrjar fyrir ofan Plaça de Catalunya er vinsæll staður meðal Katalana til að versla en þar er gott úrval af búðum sem selja undirfatnað .
Flestir þekkja stóru verslunarkeðjurnar H & M , Mango og Zöru , en slíkar búðir er auðvelt að finna á breiðgötunni Passeig de Gràcia og götunni Portal de l ' Angel sem liggur fyrir neðan Plaça de Catalunya .
Hins vegar er einnig fjöldi spennandi spænskra hönnuða í Barcelona þar sem hægt er að kaupa einstakar flíkur sem ekki fást annars staðar .
Adolfo Dominguez , upprunalega frá Galicíu , er vel þekktur hönnuður á Spáni og " er með vönduð og flott föt sem oft er hægt að fá á viðráðanlegu verði " , segir Elma .
Í smærri kantinum bendir hún á D-lirio sem er " krúttleg skartgripa- og fylgihlutahönnun frá Sara Saavedra " , en sú búð er bæði í Gràcia- og El Born-hverfunum .
Önnur búð í svipuðum " krúttstíl " er Nice Things sem selur bæði fatnað og fylgihluti .
" Glint er mjög töff og örðuvísi búð niðri í El Born , " street style " -búð svipuð búðinni minni Dusted , " segir Elma .
Hún bætir Andro við á listann yfir flotta " street style " -hönnun en samsafn af hönnuðum í Barcelona hannar undir því merki .
Brick Lane er svo kallaður " pop-up " -markaður sem selur notuð föt og hönnunarvöru , aðgangseyrir eru 2 evrur en með því fylgir frír bjór og tónlist .
Elma bendir einnig á Lost & Found sem er " gríðarlega stór second hand-markaður haldinn fjórum sinnum á ári en næsti markaður verður haldinn 15. júní .
Gràcia - þorpið í borginni Gömlu hverfin í miðborg Barcelona geta stundum verið yfirþyrmandi þar sem þvaga ferðamanna sogar úr manni orku .
Þá er gott að halda upp í Gràcia-hverfið sem heimamenn lýsa stundum sem sínu eigin þorpi innan borgarinnar .
Á morgnana eru foreldrar á leið með börnin í skóla og um eftirmiðdaginn hittast aldraðir jafnt sem ungir á torgum Gracía sem eru mörg , til þess að spila smá fótbolta og spjalla um það sem á daginn hefur drifið .
Carrer Verdi er gata þar sem má finna marga skemmtilega litla veitingastaði og búðir .
Einstaklega gaman er að koma við á La Gasterea þar sem er hægt að fá pinxos , einskonar míni-tapas þar sem litlir skammtar af tapas eru bornir fram á snittubrauði með pinna .
Það er bæði hægt að panta það sem manni líst best á af matseðlinum sem hangir á töflu á veggnum , en kokkurinn kemur líka regulega með disk af nokkrum pinxos og gestir geta þá kallað á þjóninn og beðið hann um nokkra pinna af pinxos .
Hér dugar ekki að vera feiminn ef maður ætlar að yfirgefa veitingastaðinn saddur , og réttirnir hverfa jafn skjótt og þeir birtast .
Best er að finna sér stað eða sæti innst á staðnum þar sem dyrnar að eldhúsinu eru því þá eru mestu líkurnar á að vera fyrstur að ná sér í vinsælustu pinxos-réttina .
Ekki má gleyma að fá sér síder með matnum því það er hefðin á La Gasterea .
Eftir máltíðina er tilvalið að fá sér drykk á barnum Bobby Gin í Gràcia , sem sérhæfir sig í gini og tónik og býður upp á tugi tengunda gins sem sumar eru nær ófáanlegar .
Annar skemmtilegur og rólegur kokteilbar í hverfinu er El Ciclista sem býr til góða kokteila og er einskonar griðastaður áhugamanna um hjólamennsku .
Hlaupið og hjólað um borgina Ekki sakar að taka með sér íþróttaskó og -föt til Barcelona því að borgin býður upp á ýmsa íþróttatengda afþreyingu .
Svalara loftslag á morgnana er tilvalið til þess að fara út að hlaupa við ströndina en þar er bæði breið gangstétt og hjólastígur þar sem oft má sjá hlaupafólk á ferð .
Það getur líka verið gaman að skoða borgina upp á eigin spýtur á hjóli án leiðsagnar .
Hjólaleigur eru víða í borginni og áður en haldið er af stað er ágætt að athuga á netinu hvar besta verðið er og hvar næsta hjólaleiga er .
Hægt er að taka nokkur sundtök í einni af tveimur sundlaugum upp á Montjuïc-hæðinni en þær sundlaugar voru notaðar þegar sumarólympíuleikarnir fóru fram í Barcelona árið 1992 .
Á Mont Serrat , litlu fjalli í hálftíma keyrslu eða strætóferð frá borginni , er hægt að fara í klifurferð .
Ýmis fyrirtæki bjóða upp á leiðsögn , dagsferðir og allt upp í vikulangar ferðir .
Sömuleiðis er aragrúi af fyrirtækjum sem bjóða upp á siglingarferðir frá Barcelona , til dæmis er hægt að fara í stuttar dagsferðir á katamaran-bátum sem margir þekkja eflaust frá siglingakeppninni America ' s Cup .
Í sumar setja flest söfn Barcelona upp áhugaverðar listsýningar auk þess sem regulegur safnkostur ( permanent collection ) flestra safna er spennandi .
Listir og menning Á Picasso-safninu eru sýnd verk sem marka samtímaviðbrögð listamanna við Picasso , en sýningin stendur til 29. júní .
Við henni tekur sýning á verkum eftir Picasso á landslagi Barcelona , bæði málverk og teikningar .
Safnið er í minni kantinum en serían Las Meninas sem Picasso málaði árið 1957 eftir verki Velázquez er áhugavert og vekur spurningar um hvernig hugmyndir verða til og þróast .
Viðkoma á safninu er skemmtileg og tilvalið að fara þangað í upphafi dvalarinnar til þess að geta síðan reynt að skoða og upplifa borgina með augum listamannsins .
Á Museu Nacional d ' Art de Catalunya er listasýning á verkum Joseps Tapiró sem stendur til 14. ágúst .
Tapiró var merkilegur listamaður frá Íberíuskaganum sem settist að í Tangier í Marokkó á nítjándu öldinni .
Málverk hans varpa ljósi á norðurafrískt samfélag og undanhald þess rétt áður en Evrópubúar gerðu þennan heimshluta að nýlendum sínum .
MNAC-safnið er stórt og sérstaklega frægt fyrir mikilfenglegt safn af kristilegum verkum , altaristöflum og veggmyndum frá elleftu , tólftu og þrettándu öld sem varðveist hafa í Evrópu .
Verk eftir ýmsa listamenn sem velta fyrir sér heimspekilegum spurningum um raunveruleikann verða til sýnis á nútímalistasafninu MACBA , Museu d ' Art Contemporani de Barcelona .
Sýningin nefnist Invocable Reality og stendur til 31. ágúst .
Önnur áhugaverð söfn í Barcelona eru til dæmis Fundació Antoni Tápeis , Centro de Cultura Contemporánia de Barcelona ( CCCB ) , Fundació Joan Miró , og Dalí-safnið sem er rúma 140 kílómetra fyrir utan Barcelona og tekur rúma tvo tíma með lest að komast til eða 53 mínútur með hraðlest .
Hvað er að gerast í sumar ? Sónar tónlistarhátíðin Margir þekkja þessa raftónlistarhátíð eflaust frá Íslandi en hún verður haldin í Barcelona 12. til 14. júní.Á daginn fara fram listasýningar , ráðstefnur , hljóðtilraunarstofur , og plötumarkaðir .
Tónleikahald hefst á kvöldin en meðal þeirra sem stíga á svið eru Massive Attack , Bonobo , Richie Hawtin , Röyksopp , Trentemøller , Lykke Li og Moderat .
Sant Joan – hátíðarhöld Til heiðurs St .
John fara fram með flugeldum og brennum 23. júní um alla borgina .
Skemmtilegasti staðurinn til þess að taka þátt er á ströndinni og hefð er fyrir því að drekka spænskt freyðivín , cava , þetta kvöld .
Pride Barcelona Hinsegin fögnuður Barcelona fer fram dagana 27. til 29. júní .
Barcelona Fashion Daagana 30. júní til 4. júlí er tískuvika í Barcelona þar sem frægir og upprenandi tískuhönnuðir sýna nýjustu línurnar .
Pastellitir sem minna á bollakökur , suðrænir hitabeltislitir og blómamunstur vekja athygli þar í sumar .
Sala Montjuïc Á Montjuïc hæðinni verður útibíó þrisvar í viku allan júlí þar sem sýndar verðar klassískar kvikmyndir og nýrri myndir eftir sjálfstæða kvikmyndagerðamenn , og fyrir sýninguna eru djasstónleikar ..
Dagskrána er að finna á salamontjuic.org .
Festa de Mercè Stærsta hátíð í Barcelona borg er haldin dagana 19. til 24. september til heiðurs Mare de Deu de la Mercè , verndar dýrling borgarinnar .
Ótal viðburðir fara fram og hægt er að skoða lista yfir þá á vefsíðu borgarinnar ( merce.bcn.cat / en ) .
Þeir frægustu sem ber að nefna eru flugeldahlaupið Correfoc þar sem djöflaklæddir íbúar skjóta upp flugeldum , Castellers þar sem fólk staflast ofan á axlirnar á hvort öðru til þess að byggja himinháa turna úr fólki , og risagangan Gigantes þar sem risastórar styttur af kóngum , drottningum og hefðarfólki fara um götur borgarinnar .
