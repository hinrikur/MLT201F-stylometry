Fanney Hauksdóttir er 21 árs Seltirningur .
Hún er stúdent frá Menntaskólanum við Sund og stundar nám í heilbrigðisverkfræði við Háskólann í Reykjavík .
Var kjörin kraftlyftingakona ársins í fyrra og íþróttamaður Gróttu og íþróttakona Seltjarnarness .
Þá varð hún Íslandsmeistari í bekkpressu í janúar á þessu ári og heimsmeistari unglinga í síðustu viku .
Gælunafn : Mig dreymdi alltaf um að eiga gælunafn þegar ég var yngri , en hef bara verið kölluð Fanney .
Íþróttagrein : Kraftlyftingar Hversu oft æfir þú á viku ? Það er mjög mismunandi eftir vikum .
Ég reyni þó að lyfta að minnsta kosti 3-4 sinnum í viku .
Hver er lykillinn að góðum árangri ? Ég myndi segja að samviskusemi og vinnusemi sé lykillinn að góðum árangri í nánast hverju sem þú tekur þér fyrir hendur .
Mér finnst líka alltaf gott að setja mér raunhæf markmið og vinna svo að hverju markmiði fyrir sig .
Markmiðin þurfa ekki að vera stór hverju sinni , en þegar nokkrum litlum markmiðum hefur verið náð er jafnvel stór sigur kominn í hús .
Hvað ráðleggurðu fólki sem vill hreyfa sig meira ? Ég finn það sjálf að þegar ég hef góðan æfingafélaga þá verður allt miklu betra .
Það er auðveldara að hætta við þegar þú æltar hvort sem er bara einn á æfingu .
Þá er nauðsynlegt að finna eitthvað við sitt hæfi og vera óhræddur við að prófa nýja hluti .
Hvernig er best að koma sér af stað ? Mér finnst gott að ákveða í byrjun vikunnar hvaða daga ég ætla að æfa og klukkan hvað , því sumar vikur eru þéttbókaðri en aðrar .
Það er gott að vera búin að gera ráð fyrir æfingunni , því þá er erfiðara að hætta við hana .
Ég held einnig að ansi margir byrji of geyst og mæti á æfingar af því þeim finnst þeir þurfa þess en ekki af því þá langar til þess .
Það er góð byrjun að finna hvað það er sem fær mann til þess að langa til að fara á æfingu Hvernig heldurðu þér í formi þegar þú ferð í frí ? Líkaminn hefur alltaf gott af því að hvíla af og til , hvíldin er jafn mikilvæg og æfingin .
Þegar ég fer í stutt frí þá leyfi ég mér alveg að njóta þess að vera í fríi án þess að fara á æfingu .
En þegar fríið verður langt , t.d. 2 vikur , þá tek ég með mér langa teygju og geri allskonar skemmtilegar æfingar sem er hægt að gera hvar sem maður er .
Svo er armbeygjustaða eða planki sígild æfing sem svíkur mann aldrei þegar maður hefur borðað of mikinn ís í fríinu .
Ertu almennt meðvituð um mataræðið ? Ég er meðvituð um það að ég þurfi að borða fjölbreyttan , hollan og orkuríkan mat , en ég tel ekki ofan í mig kaloríur eða neitt slíkt .
Ég er ekki á neinu sérfæði þó að ég sé íþróttamanneskja , ég borða bara það sama og allir hinir á heimilinu .
Ég er alin upp við hollt mataræði , en þegar undirstaðan í mataræðinu er holl , þá getur maður alveg leyft sér einn og einn ís .
Hvað borðarðu til að halda þér í formi ? Ég borða eins allan ársins hring .
Það er ekkert sem ég borða ekki .
Besta blandan er bara að borða fjölbreytt .
Hvaða óhollusta freistar þín ? Ég er rosaleg ís-kona og elska að fara á Hagamel og fá mér bragðaref .
Hvað ráðleggurðu fólki sem vill bæta mataræðið ? Ég held að ef maður vill breyta mataræðinu þá sé mjög nauðsynlegt að hætta ekki bara einn daginn að borða þetta og hitt .
Það er gott til að byrja með að setja sér nokkrar þumalputtareglur sem er ekki erfitt að fara eftir og þá frekar að minnka neyslu í stað þess að hætta henni .
Hvaða gildi hefur hreyfing fyrir þig ? Hreyfingin skiptir mig miklu máli .
Dagurinn verður bara miklu betri eftir góða æfingu .
Ég næ einnig mun betri einbeitingu í skólanum þegar ég æfi vel .
Hvað eru algeng mistök hjá fólki við æfingar ? Ég held að Íslendingar séu almennt frekar óþolinmóðir .
Við viljum sjá bætingar eða árangur strax .
En þolinmæðin vinnur alltaf með manni .
Það eru líka margir sem gera æfingarnar vitlaust og þá kemur kannski ekki sami árangur og ef maður gerir æfingarnar rétt .
Ég held að það sé mjög mikilvægt að fólk sé óhrætt að spyrja aðra um leiðbeiningar eða fá þjálfara til að kenna manni áður en maður byrjar .
