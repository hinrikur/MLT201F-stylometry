Ástæða er til að vekja athygli á sýningu Guðlaugs Arasonar í Borgarbókasafninu við Tryggvagötu en hún nefnist Álfabækur .
Þetta er sýning sem allir bókaunnendur ættu að skoða því endalaust má dást að þessum verkum Guðlaugs .
Þarna sýnir hann örsmáar bækur sem raðað er í ýmsar gerðir af hillum .
Bækurnar eru alls konar , íslenskar og erlendar .
Á einni mynd eru til dæmis Íslendingasögur í forgrunni og í annarri verk Þorsteins frá Hamri .
En sjón er sögu ríkari og enginn sem áhuga hefur á bókum ætti að missa af sýningunni en henni lýkur 3. júlí .
Öll verkin eru til sölu og stækkunargler er á staðnum fyrir þá sem vilja rýna nákvæmlega í verkin .
Guðlaugur hélt sýningu á álfabókum sínum í Amtsbókasafninu á Akureyri og í Bókasafni Seltjarnarness á síðasta ári og vöktu verkin mikla athygli og seldust flest .
Hann er þekktur fyrir ritverk sín en fyrsta skáldsaga hans , Vindur , vindur vinur minn , kom út árið 1975 og hefur hann síðan samið nokkrar skáldsögur eins og Eldhúsmellur og Pelastikk en einnig leikrit , ljóð og skrifað tvær bækur um Kaupmannahöfn .
