Þessi týpa er önnur skáldsaga Bjargar Magnúsdóttur og sjálfstætt framhald af bók hennar Ekki þessi týpa sem kom út í fyrra og hlaut góðar viðtökur .
Aðalpersónur nýju bókarinnar eru þær sömu og í fyrri bókinni , ásamt nokkrum viðbótum í galleríið , fjórar vinkonur sem upplifa bæði gleði og sorgir .
" Þessi bók er aðeins öðruvísi en sú fyrri og fjallar að hluta til um dekkri hliðar mannlífsins , eins og kynferðisofbeldi , en þarna er líka fjör og gleði eins og í fyrri bókinni .
Ég vildi ekki vera að gera alveg það sama í þessari bók heldur prófa eitthvað annað og takast á við nýja hluti og áskoranir .
Það er ekkert gaman að gera alltaf það sama og síðast , " segir Björg .
Spurð hvort þriðja bókin um vinkonurnar muni líta dagsins ljós neitar hún því og segir sögu vinkvennanna lokið .
Þú hefur skrifað tvær bækur um þessar ungu konur .
Hafa þær ekki verið næstum því eins og vinkonur þínar þann tíma sem þú varst að skrifa um þær ? " Jú , mér fannst ég vera með aðalpersónurnar ljóslifandi fyrir framan mig allan tímann .
Mér fór að þykja vænt um þær og ímyndaði mér þær í alls kyns aðstæðum sem ég sjálf var stödd í .
Þær voru með mér , næstum eins og fylgjur .
Ég mun sakna þeirra .
" Finnst þér þú hafa lært mikið af því að skrifa tvær bækur sem komu út með árs millibili ? " Mér líður eiginlega eins og ég hafi elst um mörg ár á síðasta rúma árinu .
Það er mjög þroskandi að skrifa tvær bækur með harðan ritstjóra á bakinu sem er stöðugt að ýta manni áfram ; það reynir á eigin þolmörk .
Það er líka lærdómsríkt að takast á við gagnrýni , bæði frá eigin haus og utanaðkomandi .
Það getur verið erfitt að stíga fram og leggja fram verk .
Viðbrögðin eru alls konar og smekkur er smekkur af góðri ástæðu .
Það getur verið krefjandi að takast á við neikvæð viðbrögð en þá þarf að læra að taka þau ekki inn á sig .
Góð æfing í æðruleysi .
Ég reyni meðvitað að taka áliti annarra af yfirvegun , hvort sem það er lof eða last .
Þegar öllu er á botninn hvolft vil ég frekar standa með sköpunarkraftinum og bera eitthvað á borð , mínar bestu tilraunir hverju sinni , í stað þess að hakka það í mig sem aðrir eru að gera .
" Líturðu á þig sem rithöfund og ætlarðu að skrifa fleiri bækur ? " Ég ber kannski allt of mikla virðingu fyrir starfsheitinu rithöfundur til þess að þora fullum fetum að kalla mig slíkan .
Kannski venst það og verður auðveldara með tímanum .
Ég er að stíga mín fyrstu skref en ætla mér svo sannarlega að skrifa meira .
Vonandi sögur í alls konar formi .
Þar sem mér finnst gaman að vera í kringum skemmtilegt fólk og sæki þangað hugmyndir vonast ég til að geta skrifað samhliða öðrum störfum .
Ég er með ýmsar hugmyndir að bókum , þar á meðal er ævintýri og hrottaleg glæpasaga .
Þær hugmyndir geta auðvitað breyst en það er sannarlega margt skemmtilegt sem hægt er að skrifa um .
" 