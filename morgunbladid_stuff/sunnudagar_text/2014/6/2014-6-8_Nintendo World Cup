Nú styttist óðum í heimsmeistarakeppnina í fótbolta og því tilvalið að rifja upp einn fyrsta tölvuleikinn sem kom út fyrir leikjatölvur með nafni keppninnar .
Nintendo World Cup kom út árið 1990 og tóku Íslendingar leiknum strax fagnandi enda var hægt að skora með " arnarsparkinu " líkt og Kalli í knattspyrnu gerði í ABC-blöðunum .
Reyndar voru fimm " arnarspörk " í boði í leiknum , allt eftir því hvaða lið var valið .
Í grunninn fór leikurinn eftir knattspyrnureglum , þó alls ekki öllum .
Hvert lið hafði sex leikmenn og aðeins hægt að stýra einum þeirra – þótt það væri hægt að gefa hinum leikmönnunum skipanir eins og að gefa boltann eða tækla .
Ekki voru dæmdar rangstöður eða aukaspyrnur .
Meira að segja var hægt að brjóta svo oft á sama leikmanni andstæðingsins að hann meiddist .
Lék sá ekki meir eftir það heldur lá óvígur eftir .
Nintendo kynnti í kjölfar vinsælda leiksins fjögurra manna brettið þar sem hægt var að tengja fjórar fjarstýringar við leikinn og spila .
Sátu því fjórir vinir saman og léku tveir gegn tveimur .
