Margir kannast við það að fá sterka löngun í einhverja óhollustu hvort sem það er gosdrykkur , sælgæti eða fituríkur matur .
Þessa löngun getur verið erfitt að losa sig við .
Næringarfræðingurinn Hrund Valgeirsdóttir segir sálfræðilegar ástæður oft valda sterkri löngun í óhollustu .
Guðný Hrönn gudnyhronn@mbl.is Ástæðurnar bak við ofát og sterka löngun í ákveðin matvæli sem erfitt er að ráða við eru ekki alveg ljósar en eru taldar vera af bæði lífeðlisfræðilegum og sálfræðilegum toga .
Oft er þetta að stórum hluta tilfinningalegt og tengist gjarnan einmanaleika , þunglyndi , kvíða eða streitu .
Jafnvel smáskammtur af ákveðinni matartegund getur þá ýtt undir ofátið .
Hugsunin hjá fólki er oft mjög svarthvít .
Það telur mat annaðhvort slæman og óhollan eða góðan og hollan en í raunveruleikanum er þetta ekki alveg þannig , " útskýrir Hrund og nefnir súkkulaði , kökur , kex , ís , kartöfluflögur , popp og skyndibita sem dæmi yfir þau matvæli sem fólk finnur gjarnar fyrir sterkri löngun í .
" Sumir eiga það líka til að borða of mikið af kartöflum , brauði og pasta .
" Hrund segir sykur oft valda fólki erfiðleikum í baráttunni gegn óhollu mataræði .
" Það hefur verið sýnt fram á í rottum að matur sem inniheldur mikinn sykur eykur losun á utanfrumu-dópamíni á vissum stöðum í heilanum .
Þetta eru hlutir sem á enn eftir að skoða betur hjá mannfólkinu og þess vegna er ekki alveg tímabært að tala um þessar langanir sem fíkn .
Fíkn er frekar sterkt orð og er yfirleitt notað yfir sterka löngun í áfengi og eiturlyf en ekki matvæli .
En fólk getur aftur á móti fengið mjög sterka löngun í vissan mat þannig að því finnst það ekki geta stjórnað þessum löngunum og neytir matarins oft í miklu magni , og þá er í sumum tilfellum um að ræða ofát sem er viss tegund af átröskun , " segir Hrund .
Hlustað á líkamann Hrund mælir með því að þeir sem eiga við ofát að stríða leiti til fagaðila sem hjálpar þeim að finna út hvaða tilfinningar búa að baki ofátinu .
" Þá lærir fólk aðferðir til að takast á við tilfinningarnar á annan hátt en með því að borða of mikið .
En ef löngunin er aðeins vægari getur reynst vel að borða reglulega hollan mat og passa upp á að hlusta á líkamann .
Svo er nauðsynlegt að borða þegar hungur gerir vart við sig því lágur blóðsykur getur ýtt undir þessar langanir .
Svo hjálpar hreyfing oft til líka , " útskýrir Hrund og segir að þá sé einnig mikilvægt að finna út á hvaða tíma löngunin gerir helst vart við sig .
" Þannig getur fólk verið tilbúið með snarl sem slær á löngunina í óhollan mat .
Fyrir suma gæti það til dæmis verið lúka af hreinum hnetum eða ávöxtur , " segir Hrund sem verður oft vör við að fólk eigi erfitt með að minnka eða hætta að drekka gosdrykki hvort sem þeir innihalda sykur eða gervisætu .
" Það er mjög líklegt að það sé vegna koffínsins sem gosdrykkir innihalda gjarnan , " segir Hrund að lokum .
