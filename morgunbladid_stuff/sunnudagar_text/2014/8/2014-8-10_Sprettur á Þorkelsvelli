Á dögunum var tekinn í notkun að Laugarvatni nýr keppnisvöllur hestamannafélagsins Trausta , sem starfar í Laugardal , Grímsnesi , Grafningi og Þingvallasveit .
Unnið hefur verið að þessu verkefni allt frá árinu 2005 og nú er fullbúin skeiðbraut í fullri lengd ásamt tilheyrandi hringvöllum sem nýtast munu til mótshalds hestamanna .
Völlurinn nýi heitir Þorkelsvöllur og er nefndur eftir Þorkeli heitnum Bjarnasyni hrossaræktarráðunauti , sem bjó að Laugarvatni og var í áratugi einn helsti áhrifamaðurinn í íslenskri hestamennsku .
Hesthúsahverfi rísi á svæðinu Í ávarpi sem Guðmundur Birkir Þorkelsson , sonur frumherjans , flutti við vígslu vallarins sagði hann að upphaf þessa verkefnis mætti rekja til þess að fyrir tæpum áratug veittu stjórnvöld verulegum fjármunum til byggingar reiðhalla víða um land .
Traustafélagar höfðu ekki , sagði Birkir , svigrúm til slíkra framkvæmda en kusu þess í stað að fara milliveginn , það er að útbúa keppnisvöll , og ekki stóð á sveitarfélaginu Bláskógabyggð að úthluta félaginu lóð til þess .
Margir lögðu síðan þessu máli lið ; bæði með sjálfboðnu staarfi og fjárframlögum .
Útkoman nú er frábær völlur sem Oddur Hermannsson , landslagsarkitekt á Selfossi , hannaði .
Oddi til aðstoðar voru ýmsir sem þekkja til keppnisvalla hestaíþrótta og þar nefndi Birkir þá Guðna Jónsson í Reykjavík , Magnús Ólason á Selfossi og Sigurð Sæmundsson á Skeiðvöllum .
" Enn er ýmislegt ógert hvað varðar frágang og umhverfi og síðan er draumur félagsmanna í nágrenni vallarins að í framtíðinni rísi hér hesthúsahverfi samkvæmt skipulagi .
Fjarlægur draumur er auðvitað reiðhöll eða skemma þar sem hægt er að athafna sig við frumtamningar og þegar veður gerast válynd , " sagði Birkir .
Töltað og skeiðað Að vígsluathöfn lokinni var efnt til boðsmóts í tölti og 100 m skeiði .
Heiðursgesturinn , Sigurbjörn Bárðarson , sigraði í tölti á Jarli frá Miðfossum og fengu þeir glæsieinkunnina 9,0 .
Í 100 m skeiði sigraði Hera frá Þóroddsstöðum , knapi Bjarni Bjarnason , og setti að sjálfsögðu vallarmet , 7,87 .
Hera og Bjarni eru nýkrýndir Íslandsmeistarar bæði í 100 og 250 m skeiði og auk þess landsmótsmeistarar 2014 í 250 m skeiði og eru búin að setja heimsmet og tvíbæta Íslandsmetið í þeirri grein á þessu sumri .
