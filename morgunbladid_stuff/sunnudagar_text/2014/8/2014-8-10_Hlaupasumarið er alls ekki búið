Aukinn áhugi á hreyfingu og heilbrigðum lífstíl hefur ekki farið fram hjá íþróttum á borð við hlaup , hvort sem þau eru utan vega eða á malbikinu í bænum .
Hlaupafélög eru starfrækt um allt land og áhuginn eykst með hverju árinu .
Með auknum áhuga fjölgar þeim sem vilja og geta tekið þátt í keppni .
Í sumar líkt og önnur sumur hefur verið í boði fjöldi skipulagðra hlaupa alls staðar á landinu .
Þau skiptast að sjálfsögðu niður eftir því hvort verið er að hlaupa utanvegarhlaup eða hefðbundið hlaup á bundnu slitlagi .
Þá er einnig keppt í mismunandi vegalengdum sem gerir fleirum kleift að taka þátt .
Þeir sem ekki treysta sér í lengri vegalengdirnar eru þá með í þeim styttri .
Þó fjöldi skipulagðra hlaupa sé búinn í sumar er enn hellingur eftir og af nægu að taka fyrir þá sem vilja spreyta sig í keppni við aðra .
Eins og sjá má á hlaupadagatali Morgunblaðsins , sem byggist á upplýsingum frá www.hlaup.is , þurfa áhuga- og atvinnuhlauparar ekki að örvænta í ágúst .
Einn stærsti viðburður mánaðarins er eflaust Reykjavíkurmaraþonið en fjöldi manns hefur nú þegar skráð sig til leiks og margir að hlaupa fyrir gott málefni .
Auðvitað eru sem flestir hvattir til að taka þátt og finna sér verðugt málefni til að hlaupa fyrir .
