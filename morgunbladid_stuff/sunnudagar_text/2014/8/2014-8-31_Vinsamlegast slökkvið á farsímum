Flestir ferðalangar kannast við það að vera vinsamlegast beðnir að slökkva á farsímum við flugtak þar sem þeir gætu haft truflandi áhrif á næm stýri- og samskiptatæki flugvéla .
Það eru eflaust margir sem freistast til að hunsa þessa beiðni þar sem það fylgja því ákveðin óþægindi að vera síma- og tölvulaus í margar klukkustundir .
Nýleg könnun á vegum Airline Passenger Experience Association leiddi í ljós að fjórir af hverjum tíu Bandaríkjamönnum sem ferðast með flugvél viðurkenna að þeir slökkvi ekki alltaf á farsímanum áður en flugvélin tekur á loft þrátt fyrir að vera beðnir um það .
Reglur um farsímanotkun um borð í flugvélum eru nokkuð samræmdar á milli landa .
Í reglum flestra flugfélaga er talað um að farsíma ætti ekki að nota undir 10 þúsund feta hæð , jafnvel þótt síminn sé stilltur á svokallað flight mode .
Þessar reglur eiga ekki bara við um farsíma heldur einnig aðrar græjur , svo sem Kindle-spjaldtölvur , iPod-spilara og fartölvur þar sem þessi tól eru sögð geta truflað viðkvæm rafræn stjórn- og samskiptatæki flugvéla .
Þegar vélin er komin upp fyrir þessa tilteknu hæð er oft leyfilegt að nota fartölvur og mp3-spilara en á símum ætti áfram að vera slökkt .
Farþegum er sagt að þessar reglur séu mikilvægar til að koma í veg fyrir truflun á viðkvæmum rafrænum kerfum um borð í vélinni en ástæðurnar eru sjaldan útskýrðar .
Petre Ladkin , prófessor við Bielefeld-háskólann í Þýskalandi , gerði tilraun til að lýsa þeim áhrifum sem tæki á borð við farsíma geta haft á stjórntæki flugvélar .
Hann líkti samskipta- og stjórntækjum flugvélar við hitalagnir húss sem laga sig að hitastigi umhverfisins .
Þá sagði hann að farsímar og aðrar græjur gætu haft ruglandi áhrif á stjórntæki flugvélar sem læsu umhverfi hennar .
En eru til einhver dæmi sem sanna þessa kenningu ? Það eru ekki til nein marktæk dæmi um að truflun frá farsíma eða annarri græju hafi valdið flugslysi en flugöryggisstofnun Bandaríkjanna gaf þó nýverið út skýrslu yfir um 50 atvik þar sem rafræn tæki farþega ollu truflunum í stjórn- og samskiptatækjum flugvéla .
Því ættu farþegar flugvéla möglunarlaust að hlýða tilmælum flugfélaga um að slökkva á farsímum og öðrum tækjum meðan á flugi stendur .
gudnyhronn@mbl.is 