Það þykir afar sjaldgæft að leikstjóri sé tilnefndur til Golden Globe-verðlauna fyrir frumraun sína í kvikmyndum , hvað þá að bera sigur úr býtum .
Hins vegar hrifsaði Jennifer Lee , leikstjóri Frozen , til sín Golden Globe-verðlaunin fyrir leikstjórn teiknimyndarinnar vinsælu .
Einnig fékk Frozen óskarinn fyrir besta lagið og bestu teiknimyndina .
Lee skrifaði handritið að Frozen og vakti það mikla athygli að hún skyldi einnig landa hlutverki leikstjóra , enda er hún fyrsti kvenkyns leikstjórinn til að leikstýra Disneymynd í fullri lengd .
Það vekur einnig mikla athygli að hún er fyrsti kvenkyns leikstjórinn sem hefur náð jafnmiklum vinsældum með mynd sinni og raun ber vitni .
Aldrei hefur nokkur kvikmynd í heiminum orðið jafntekjuhá með kvenkyns leikstjóra í fararbroddi .
Þetta er því ákveðinn vendipunktur , ekki aðeins fyrir heim teiknimynda heldur allar kvikmyndir .
Frozen hefur náð slíkum vinsældum að söngleikur er á döfinni en söngleikir á borð við Lion King , Litlu hafmeyjuna , Fríðu og Dýrið og Aladdín eftir Disney hafa verið settir á svið .
Lee hafði enga reynslu af að leikstýra teiknimyndum en hafði þó tekið þátt í að skrifa handrit , en hún skrifaði söguna um Wreck-It Ralph .
Það er því bjart framundan hjá flottum leikstjóra og eflaust fjölbreytt tækifæri sem hennar bíða .
Hún virðist vera opin fyrir því að leikstýra hvers konar kvikmyndum , ekki aðeins teiknimyndum .
Í viðtali við The Hollywood Reporter segir hún að draumurinn væri að leikstýra vísindaskáldskap .
" Það væri frábært að vera einnig fyrsta konan til þess að leikstýra vísindaskáldskap .
Ég er mjög hrifin af slíkum kvikmyndum .
Virkilega hrifin af þeim , " sagði Lee .
