Sönn íslensk sakamál er með vinsælli sjónvarpsþáttum sem framleiddir hafa verið á Íslandi undanfarin ár .
Tvo síðustu vetur hafa þættirnir verið sýndir á SkjáEinum og til stóð að halda sýningum áfram í vetur .
Nú hefur hins vegar verið hætt við .
Skýringin er sú að Sönn íslensk sakamál standa ekki lengur undir kostnaði enda hefur hverjum þætti verið halað ólöglega niður tíu til tólf þúsund sinnum .
" Við vorum búnir að ákveða nokkur sakamál og komnir af stað með handrit þegar SkjárEinn tilkynnti okkur að ekki væri grundvöllur fyrir samstarfi að svo stöddu þar sem erfiðara reynist að fjármagna þættina núna , " segir Sævar Guðmundsson , framleiðandi og aðalleikstjóri Sannra íslenskra sakamála , en til stóð að gera átta þætti fyrir veturinn .
Þetta mikla niðurhal þýðir að þátturinn skilar ekki nægilega mörgum áskrifendum til að réttlæta kaupin á efninu .
" Ég skil alveg afstöðu SkjásEins , " segir Sævar .
" Þættirnir eru dýrir í framleiðslu og SkjárEinn stóð straum af kostnaði í fyrra og hittifyrra .
Þeir hafa verið mjög ánægðir með efnið og vildu halda áfram en nú hafa þeir einfaldlega ekki efni á að gera þetta lengur .
" Sævar segir aðra leið færa , að Kvikmyndamiðstöð Íslands komi að borðinu og styrki framleiðsluna .
Ekki sé þó útlit fyrir það að svo stöddu enda sé um háar upphæðir að ræða og ráðstöfunarfé miðstöðvarinnar af skornum skammti .
Þegar SkjárEinn gekk úr skaftinu leituðu aðstandendur Sannra íslenskra sakamála hófanna bæði hjá RÚV og Stöð 2 en hvorug stöðin var reiðubúin að ganga inn í verkefnið .
" Báðum líst vel á efnið , " segir Sævar , " en sjá sér ekki fært að taka það upp á sína arma .
Allavega ekki að svo stöddu .
RÚV fékk mikla gagnrýni á sig síðast þegar þeir tóku við þætti frá SkjáEinum og ég held það hafi ráðið miklu um afstöðu þeirra .
" Umhugsunarvert fyrir íslenska dagskrárgerð Sævar segir það vitaskuld vonbrigði að Sönn íslensk sakamál verði ekki á skjánum í vetur og veki áleitnar spurningar um stöðu íslenskrar dagskrárgerðar .
" Það er umhugsunarvert að vandaður þáttur sem notið hefur gríðarlegra vinsælda um árabil sé að leggja upp laupana vegna ólöglegs niðurhals .
Fólk í þessum geira hefur verulegar áhyggjur af þróun mála .
" Hann metur stöðuna þannig að stóla þurfi framvegis á opinbert fé eigi að framleiða þætti á borð við Sönn íslensk sakamál .
Þá þurfi annaðhvort aðkomu RÚV eða Kvikmyndamiðstöðvar .
Eða beggja .
Enda þótt Sævar beri ekki kala til SkjásEins hefði honum þótt betra að höfnunin kæmi fyrr .
" Við vorum búnir að leggja vinnu í undirbúning og segja nei við öðrum verkefnum .
Auðvitað setur þetta strik í reikninginn , " segir Sævar en þrír handritshöfundar , tveir leikstjórar og einn framleiðandi höfðu þegar komið að verkefninu .
Við það hefðu bæst leikarar , tökulið og ýmsir fleiri á seinni stigum .
Sjálfur er Sævar farinn að huga að öðrum verkefnum , eins og auglýsingagerð .
Þar sem hann er nánast alinn upp .
" Ef ég á að vera alveg heiðarlegur vildi ég miklu frekar vera að gera Sönn íslensk sakamál .
Það er miklu skemmtilegra að gera hluti sem fólk borgar fyrir að horfa á en hluti sem fólk gerir allt til að sleppa við að horfa á , " segir hann sposkur .
Að sögn Sævars er engin lausn á niðurhalsvandanum í sjónmáli .
Ekki nema ríkisvaldið stígi hreinlega inn í atburðarásina og sekti hina brotlegu .
" Ég sé ekki að það sé neitt öðruvísi en að sekta menn fyrir að keyra gegnum Hvalfjarðargöngin án þess að borga enda þótt Píratar séu mér eflaust ósammála .
Síðan má auðvitað fara að tilmælum Baltasars Kormáks , það er að hvetja fólk til að hala frekar niður erlendu myndunum hans en hlífa íslenska efninu .
" 