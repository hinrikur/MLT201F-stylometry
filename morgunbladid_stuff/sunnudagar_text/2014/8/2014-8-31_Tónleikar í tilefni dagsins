Yfirleitt nenni ég ekki að gera neitt í tilefni dagsins , en svo fékk ég þá hugmynd að gaman væri að halda tónleika , " segir djasspíanistinn Agnar Már Magnússon , sem heldur einleikstónleika í Hannesarholti í dag , laugardag , kl. 16 .
Agnar Már segist lengi hafa langað að halda tónleika í Hannesarholti .
Aðspurður segist Agnar Már ekki ætlast til þess að allir vinir og vandamenn hans mæti á tónleikana , sem eru öllum opnir því hann ætlar að bjóða þeim til samsætis annars staðar að tónleikum loknum .
" Það er auðvitað vandmeðfarið að halda tónleika á þessum tiltekna degi , því mann langar auðvitað að bjóða öllum sem er ekki hægt .
" Inntur eftir efnisskránni segist Agnar Már munu leika eigin verk í bland við þekkta djassstandarda sem og eigin spunaverk .
Ljóst er að af nógu er að taka því Agnar Már hefur gefið út fjóra diska með eigin efni frá árinu 2001 .
" Samkvæmt upplýsingum frá STEF eru skráð á mig eitthvað í kringum hundrað lög , þar af eru 24 verk af spunadiskinum Hyl sem ég gaf út fyrir tveimur árum , " segir Agnar Már og viðurkennir að heildarfjöldinn hafi komið sér nokkuð á óvart .
Spurður hvort hann hyggist leika afmælissönginn á tónleikunum í tilefni dagsins segir Agnar Már það aldrei að vita .
" Þetta er reyndar uppáhaldslag dóttur minnar sem er þriggja ára þannig að ég spila það mjög oft .
Ég er búinn að búa til mína eigin útgáfu af laginu , " segir Agnar Már og útilokar ekki að tónleikagestir fái að heyra hljómsetningu hans .
silja@mbl.is 