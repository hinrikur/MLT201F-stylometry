Ísland er upplagður vettvangur fyrir rannsóknir á því hvers vegna lestrarhæfni og -skilningur drengja er orðinn lakari en stúlkna , svo sem Pisa-prófin hafa gefið til kynna .
Þetta segir dr. Maryanne Wolf , bandarískur prófessor og sérfræðingur um taugafræðilegar forsendur lesturs , en hún mun halda fyrirlestur um lestrarnám og læsi í Norðurljósasal Hörpu á miðvikudaginn kemur .
Þetta hefur lítið sem ekkert verið rannsakað og fljótt á litið gæti ég varla hugsað mér heppilegri vettvang en Ísland .
Bæði er þjóðin fámenn og lítið um innflytjendur , sem skekkir gjarnan myndina , meðal annars í Bandaríkjunum , vegna þess að foreldrar barnanna tala oftar en ekki annað tungumál en notað er í skólum .
Það hefur óhjákvæmilega áhrif á lestrarhæfni og -skilning .
" Það er dr. Maryanne Wolf , bandarískur prófessor og sérfræðingur um taugafræðilegar forsendur lesturs , sem hefur orðið .
Sem kunnugt er benda Pisa-prófin til þess að drengir á Íslandi hafi dregist aftur úr stúlkum þegar kemur að lestrarhæfni og -skilningi og Wolf segir niðurstöðurnar afar áhugaverðar .
Mikilvægt sé að rannsaka málið .
Wolf bendir á að Ísland sé ekkert einsdæmi ; fleiri lönd , svo sem Noregur , Frakkland og Ítalía , glími líka við lakari lestrarkunnáttu ungmenna .
" Árangur íslenskra ungmenna á Pisa-prófunum er um það bil 25 stigum lakari en hann var .
Það greinir ykkur ekki frá öðrum löndum , heldur hitt að drengjunum gengur nú verr en áður , " segir hún .
Wolf veit ekki , frekar en aðrir , hvað veldur þessu en hefur sínar kenningar .
" Tilgangurinn með heimsókn minni er ekki síst að deila þekkingu minni á lestrarhæfni heilans með íslenska kennslusamfélaginu í þeirri von að það komi að gagni .
Til að geta brugðist við lestrarerfiðleikum og ólæsi er nauðsynlegt að skilja hvernig heilinn virkar .
Það er útbreiddur misskilningur meðal kennara í heiminum að nóg sé að kynna börn fyrir bókmenntum , hitt gerist af sjálfu sér .
Auðvitað er mikilvægt að hlusta en það er enn mikilvægara að virkja lestrarstöðvarnar í heilanum .
Og það þarf að kenna .
Ef við líkjum lestrarkennslu við stiga , þá þurfa nemendur að nota hvert einasta þrep en ekki hoppa yfir tvö þau neðstu .
Eftir það eru þeim allir vegir færir .
Í fyrirlestrinum mun ég líka fjalla um úrræðin sem önnur lönd hafa gripið til vegna sambærilegs vanda og þið glímið við nú .
" Stöðvarnar þroskast seinna Wolf líkir starfsemi heilans við hringrás sem tengir saman sjón , hljóð og merkingu .
Rannsóknir sýni að ákveðnar stöðvar sem hafi áhrif á lestur þroskist seinna hjá drengjum en stúlkum .
Frá og með þriðja bekk séu kynin þó yfirleitt komin á sama stað .
Á móti komi að fimm ára drengir búi að jafnaði að betri orðaforða en jafngamlar stúlkur .
" Þetta útskýrir ekki muninn á lestrarhæfni kynjanna við fimmtán ára aldur , eins og Pisa-prófið bendir til , en hugsanlega mætti samt hlúa betur að drengjunum meðan heilinn á þeim er að þroskast frá fimm til átta ára aldurs .
Ég tek skýrt fram að ég veit þetta ekki fyrir víst en skýringin gæti sannarlega legið þarna , alltént að hluta .
Ég hef mikinn áhuga á að skoða þetta betur .
" Enda þótt heimilin hafi sitt hlutverk hvílir lestrarkennsla fyrst og síðast á herðum kennaranna .
Wolf segir mikilvægt að hlúa vel að þeim og samhengi milli mikilla krafna til kennara og góðs árangurs í námi blasi víða við .
Hún nefnir Finnland sérstaklega í því sambandi , þar hafi menn lyft grettistaki í kennslu .
" Það verður ekki hver sem er kennari í Finnlandi .
Þú þarft að vera í efsta þriðjungi þíns bekkjar í menntaskóla til að vera gjaldgengur í kennaranám þar .
Það er til fyrirmyndar .
" Fyrirlestur dr. Wolf er á vegum Mennta- og menningarmálaráðuneytisins í samvinnu við Háskóla Íslands , Háskólann á Akureyri og Samband íslenskra sveitarfélaga og verður fyrirlesturinn haldinn í Norðurljósasal í Hörpu á miðvikudaginn milli kl. 13 og 17 .
Öllum er heimill aðgangur .
Tæknin má ekki taka völdin Minnkandi áhugi barna , einkum drengja , á bóklestri er stundum skrifaður á reikning tækninnar .
Þeir hafi meiri áhuga á netinu og tölvuleikjum en fróðleik og upplýsingum úr bókum .
Dr. Wolf kannast vel við þetta .
" Við lifum á 21. öldinni og eigum ekkert val .
Tæknin er og verður partur af lífi okkar .
Það getur verið gott og það getur líka verið slæmt .
Því höfum við öll kynnst .
Það sem við getum gert er að stýra aðgangi barnanna okkar að tölvum og öðrum slíkum tækjum , einkum og sér í lagi fyrstu árin .
Gerðar hafa verið rannsóknir á því hvor hópur hefur betra vald á tungumálinu , börn sem blanda mikið geði við fólk eða börn sem eru ofurseld tækninni .
Hvor hópurinn heldurðu að komi betur út ? Börn sem blanda geði við fólk .
" Hún segir foreldrum ganga gott eitt til , þeir kaupi tæki til að hjálpa börnum sínum að þroskast .
Það sé ekki endilega rétt mat , alltént ef tækjunum er ekki fylgt úr hlaði með leiðbeiningum og eftirlit er ekkert .
Wolf segir ástandið í Bandaríkjunum ekkert til að hrópa húrra fyrir en rannsóknir sýni að drengir verji á bilinu sex til þrettán klukkustundum á sólarhring fyrir framan tölvuna .
" Það er mun meiri tími en þeir verja í skólanum .
Það er skelfilegt .
" Lesblinda er náðargáfa Lesblinda er eitt af helstu áhugasviðum dr. Maryanne Wolf .
" Ég byrjaði snemma að rannsaka lesblindu , síðan eignaðist ég lesblint barn og var þá skyndilega komin með mitt prívat og persónulega rannsóknarverkefni .
Það dýpkaði skilning minn á lesblindu .
" Sem foreldri hefur Wolf reynt á eigin skinni hversu illa kennarar eru þjálfaðir til að sinna lesblindum börnum .
" Upp til hópa líta þeir á lesblindu sem fyrirstöðu , jafnvel fötlun , og hafa ekki hugmynd um að þetta er í raun og veru náðargáfa .
Menn á borð við Leonardo da Vinci og Thomas Edison voru lesblindir .
Það á ekki bara við um frumkvöðla fyrri alda , rannsóknir í Bandaríkjunum og Bretlandi sýna að allt að þriðjungur allra meiriháttar frumkvöðla á 21. öldinni glímdi við lesblindu í æsku .
" Hugsar út fyrir rammann Þetta er engin tilviljun , að sögn Wolf .
" Lesblint fólk er afskaplega snjallt að hugsa út fyrir rammann .
Sjá möguleika sem fluglæst fólk sér ekki .
Af einhverjum ástæðum .
Lesblindir sjá mynstur hraðar en aðrir .
Lesblindur stjörnufræðingur sér mynstrið í sprengistjörnunum fyrr en aðrir og lesblindir geislafræðingar sjá mynstrin í móðurkviði fyrr en aðrir .
Ég þekki þetta af eigin raun , var hjá ljósmóður sem sá fyrir vandamál á meðgöngunni löngu áður en það kom upp .
" Hafandi sagt þetta má Wolf ekki til þess hugsa hversu mörgu hæfileikaríku fólki sé kastað á glæ vegna þess að skólakerfið kann ekki að virkja nemendur með lesblindu .
" Mín vísindi snúast um að fræða fólk um eiginleika heilans og ekki síst hversu fjölbreytileg virknin getur verið .
Það á meðal annars við um lesblindu .
Þessu vonast ég til að deila með kennurum hér á Íslandi .
" Hnignun lestrarmenningar áhyggjuefni Dr. Maryanne Wolf segir að hnignun lestrarmenningar í hinum vestræna heimi sé áhyggjuefni .
Við höfum öll vopn á hendi til að stemma stigu við þeirri þróun en stóra spurningin sé hvort við kærum okkur um að nota þau .
" Vegna smæðar sinnar og menntunarstigs er Ísland betur í stakk búið en flest önnur lönd til að fást við þetta vandamál .
Öll börn hafa aðgang að kennslu .
Ekki nóg með það , þau hafa aðgang að kennslu sem tekur mið af áhugasviðum þeirra og hæfileikum .
Það er lykilatriði , " segir hún .
Þjóðmál Orri Páll Ormarsson orri@mbl.is Sama hversu upptekinn þér finnst þú vera , þá verðurðu að finna tíma til að lesa , eða gefa þig sjálfskipaðri fáfræði á vald .
Konfúsíus .
