Barack Obama , forseti Bandaríkjanna , kom skömmustulegur fram fyrir tæpu ári þegar heimasíða nýja tryggingakerfisins sem hann hafði barist fyrir í mörg ár virkaði ekki .
Notendur fengu rangar upplýsingar og var hafnað þrátt fyrir að uppfylla kröfur kerfisins og sums staðar virkaði síðan hreinlega ekki .
Margir vilja meina að þessir tæknilegu örðugleikar hafi verið lán í óláni fyrir forsetann , sem hafði gerst margsaga um kerfið og lá undir nokkrum þrýstingi frá eigin flokksmönnum .
Kerfisvillur heimasíðu nýja tryggingakerfisins færðu athyglina frá öðrum málum sem þóttu mjög vandræðaleg fyrir Hvíta húsið .
Obama ætlar ekki að láta þetta koma fyrir aftur og hefur nú ráðið til starfa hóp tölvusérfræðinga og verkfræðinga frá tækni- og tölvurisanum Google .
Ætlunin er að sérfræðingarnir frá Google aðstoði ríkisstofnanir að uppfæra heimasíður sínar og finni hentugar lausnir til að auðvelda almennum borgurum að koma beiðnum og athugasemdum til stjórnvalda .
Obama hefur sagt að með þessu eigi að koma í veg fyrir að mistök eins og þau sem gerð voru við smíði og hönnun HealthCare.gov komi upp hjá síðum sem ríkisstofnanir eru með og almenningur notar til að leita upplýsinga um réttindi sín og koma athugasemdum á framfæri 