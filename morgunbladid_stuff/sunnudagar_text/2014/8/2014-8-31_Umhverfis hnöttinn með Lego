Nafnarnir Kristján Eggertsson og Kristján Örn Kjartansson hjá KRADS arkitektum hafa undanfarin fjögur ár nýtt sér Lego-kubba við kennslu í arkitektúr og þróun verkefna í listaháskólum víðsvegar um heiminn .
Í kjölfarið hófu þeir samstarf við Lego og þróuðu með þeim vöru sem er til þess gerð að auka skilning og áhuga fólks á arkitektúr almennt .
Sigurborg Selma Karlsdóttir sigurborg@mbl.is Kristján Eggertsson og Kristján Örn Kjartansson hjá íslensk-dönsku arkitektastofunni KRADS , hafa síðan árið 2010 nýtt sér Lego-kubba við kennslu og þróun verkefna í listaháskólum víðsvegar um heiminn .
Í byrjun ágúst kom á markað vara frá Lego , Lego Architecture Studio , í Evrópu sem byggist á hugmyndafræði vinnustofu KRADS um að vekja áhuga , virkja sköpunargáfuna og dýpka skilning fólks á arkitektúr almennt .
Pakkinn inniheldur 1.200 hvíta Lego-kubba og er , ólíkt öðrum vörum frá Lego , án leiðbeininga .
KRADS vann með Lego að þróun vörunnar og er teiknistofan hugmyndafræðilegur ritstjóri veglegrar bókar sem fylgir kubbunum og er hugsuð til þess að veita innblástur og innsýn í hönnunarferli arkitekta .
" Það hefur verið ákveðin tilhneiging hjá arkitektanemum síðustu ár að gera minna af " fýsískum " líkönum og styðjast frekar við tölvugerð þrívíddarmódel í hönnunarferlinu .
" Fýsíska " líkanið er þó afar mikilvægt verkfæri og okkur langaði að setja saman vinnustofu fyrir arkitektanema þar sem eingöngu væri unnið með slík líkön .
Við ákváðum að nýta okkur Lego-kubbinn í vinnustofunum þar sem hann er mjög demókratískur sem byggingarefni , þ.e.a.s. það geta allir byggt úr Lego , og fókusinn er því frekar á hugmyndirnar að baki líkönunum en hversu vel þau eru sett saman , " útskýrir Kristján .
Hugmyndin að vinnustofunni var að taka burt þessi hefðbundnu verkfæri sem arkitektanemendur notast yfirleitt við , tölvuna , pennann og svo framvegis , og leyfa þeim eingöngu að vinna í líkön .
" Það sem gerist með því er að það verður meira samtal milli nemendanna og kubbarnir ýta sjálfkrafa undir leik í hönnuninni , sem er mjög mikilvægur þáttur í ferlinu sjálfu , " útskýrir Kristján Örn en þeir Kristján fóru af stað með áhugaverðar vinnustofur fyrir arkitektanema í Listaháskóla Íslands árið 2010 .
Upphaflega var vinnustofan aðallega hugsuð fyrir fyrsta árs nemendur , til þess að koma þeim fljótt í gang og kynna þeim grunnhugtök í faginu og ýta undir samtal nemenda .
" Vinnustofurnar eru oftast með mjög hratt tempó sem er að því leyti gott að samtal nemendanna verður að ganga upp , það er varla tími til þess að vera annað en sammála .
Að vissu leyti eru vinnustofurnar þjálfun í skipulagðri samvinnu og sú æfing er mjög góð fyrir nemendur , " segir Kristján Örn .
Árið 2012 tók KRADS þátt í HönnunarMars og í stað þess að sýna eitthvert af hefðbundnum verkefnum arkitektastofunnar ákváðu nafnarnir að sýna vinnustofuna sem verkefni .
" Við vorum með innsetningu í Hafnarhúsinu .
Þar komum við fyrir stórum stöpli í miðju rýmisins með fullt af Lego-kubbum og öllum sem sóttu sýninguna gafst kostur á að spreyta sig á byggingu , " útskýrir Kristján Örn og þá bætir Kristján við að með sýningunni hafi þeir uppgötvað hversu góður miðill Lego-kubburinn sé til þess að tengja fólk og ræða arkitektúr .
" Lego-kubbarnir eru eitthvað sem allir skilja og allir geta nýtt sér .
Þó svo að fólk sé stundum , eins og á sýningunni , bara að leika sér þá hefur þetta jákvæð áhrif á skilning og umræðuna um arkitektúr almennt , " segir Kristján .
Hollenski arkitektinn Winy Maas , sem hélt fyrirlestur á HönnuarMars sama ár , varð hrifinn af sýningunni og stakk í kjölfarið upp á því að KRADS kæmi með vinnustofuna til Delft í Hollandi þar sem hann stýrir stúdíói innan arkitektúrdeildar tækniháskólans TU-Delft .
" Hann stakk upp á því að við værum með hálfs árs námskeið þar sem eingöngu væri byggt úr Lego .
" Á fyrri helmingi námskeiðsins unnu nemendurnir alls 700 líkön af skýjakljúfum í skalanum einn á móti 1.000 , með þeirri hugsjón að leiðarljósi að opna skýjakljúfinn og gera hann meiri hluta af sínu nánasta borgarumhverfi .
" Þá voru valdir 16 skýjakljúfar og þeir stækkaðir upp í skalann einn á móti 100 og úr því urðu þriggja metra há Lego-líkön .
Þessir 16 turnar fóru síðan á sýningu í Hong Kong og litlu turnarnir 700 , í skalanum 1 á móti 1.000 voru sýndir á Feneyjatvíæringnum , " segir Kristján Örn og bætir Kristján við að vinnan með meistaranemum hafi fært verkefnið á hærra plan .
Bæta borgarmenningu með Lego Síðan verkefnið fór af stað hafa nafnarnir ferðast víða með vinnustofurnar , til að mynda til Danmerkur , Hollands og Finnlands , og vakið í leiðinni athygli hjá alþjóðlegum fjölmiðlum með skemmtilegri nálgun sinni á arkitektúr .
" Um miðjan ágúst á þessu ári var okkur boðið að koma til Georgetown í Penang í Malasíu .
Þar eru starfandi samtök sem bera heitið Better Cities .
Þau hafa verið að ferðast um Malasíu og stuðla að kynningu á nýjum hugmyndum um borgarumhverfi og bættri borgarmenningu í Suðaustur-Asíu , " segir Kristján .
Samtökin höfðu kynnt sér vinnustofur KRADS sem sýnir hve öfluglega hugmyndafræði verkefnisins hefur breiðst út um heiminn .
" Þeir buðu okkur því að koma og stýra tveggja daga vinnustofu með arkitektum og masterclass-nemendum í George Town í Penang í tengslum við árlega borgarmenningarhátíð , " útskýrir Kristján og bæta þeir við að þessi litli Lego-kúrs sem byrjaði í listaháskólanum á Íslandi hafi heldur betur gefið af sér .
" Hugmyndin var upphaflega að búa til vinnustofu fyrir arkitektanema sem við gætum ferðast með um heiminn .
Það var aðeins minna að gera hjá okkur á stofunni árið 2009 , eins og víða annars staðar þá í byggingargeiranum , og því upplagður tími til að skapa sér sín eigin verkefni og læra eitthvað nýtt um leið .
Við bjuggumst þó ekki við að ná alla leið á hina hlið hnattarins með kubbana og að fá að taka þátt í að þróa nýja vöru fyrir Lego , " bætir Kristján við að lokum .
