Hvað gerir formaður stjórnar Hinsegin daga ? Hátíðin okkar er svo fjölbreytt og stendur yfir í sex daga þannig að það er ótalmargt sem þarf að huga að .
Ég er svo heppin að vinna með yndislegu fólki sem leggur hjartað í hátíðarhöldin og er framúrskarandi duglegt .
Sjálf tek ég þátt í ýmsum litlum og stórum verkefnum , allt frá því að þeyta skífum á viðburðum upp í það að sjá til þess að 100.000 gesta hátíð gangi vel ! Hátíðin er samvinna fjölda sjálfboðaliða sem leggja á sig ómetanlega vinnu sem gerir okkur kleift að halda þessa fallegu hátíð .
Fyrir hverja eru Hinsegin dagar ? Hinsegin dagar eru fyrir alla þá sem vilja búa í samfélagi sem ber virðingu fyrir mannréttindum , fagnar fjölbreytileikanum og fordæmir fordóma .
Fyrir þá sem vilja vera eins og þeir eru .
Hvernig verður veðrið í Gleðigöngunni á laugardag ? Það er alltaf sól í hjörtum okkar á þessum degi .
Það góða við að vera með gönguna á Íslandi er að við þurfum að ekki að fjárfesta í vindvélum fyrir dívurnar , þetta er bara " natural " ! Okkur þykir líka gríðarlega vænt um það hversu fáir láta rigninguna á sig fá ef hún heimsækir gleðigönguna .
Á Fésbókinni er " Glimmer " skotið inn í nafnið þitt .
Hyggstu taka það nafn formlega upp ? Nafnið mitt er nú þegar langt og ég þyrfti að fórna einhverju af hinum , ætli ég láti því ekki bara viðurnefnið nægja .
Glimmer-nafnið festist við okkur Birnu Hrönn , unnustuna mína , þegar við fórum að skemmta fólki sem Dj Glimmer ...
enda fylgir okkur glimmerslóð hvert sem við förum .
Whitney Houston , Mariah Carey eða Céline Dion ? Whitney , ekki spurning .
Er eitthvað sem enginn veit um þig ? Já vissulega , ég tala reiprennandi " napoletano " þ.e. mállýsku sem er töluð í Napoli á Ítalíu .
Ég nota hana þó ekki mikið , nema þegar ég blóta .
Hvað gerirðu á sunnudagsmorgnum ? Mér finnst mjög notalegt að eiga nægan tíma á sunnudagsmorgnum til að hella upp á gott kaffi , skella í pönnukökur og eiga afslappaða stund með ástinni minni .
Hver er uppáhaldsliturinn þinn ? Fer eftir viðfangsefninu en ég er hrifin af fjólubláum .
Fjólublár litur á víst að auka ímyndunarafl og innblástur , hver þarf ekki á því að halda af og til ? 