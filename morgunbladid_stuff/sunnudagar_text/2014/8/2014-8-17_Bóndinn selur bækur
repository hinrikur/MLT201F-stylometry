" Fólk úti á landi er upplýst og talsvert margir safna bókum af ýmsum toga .
Margir hafa samband við mig og leita að góðum og áhugaverðum bókum og ég luma á ýmsu .
Sjálfur hef ég mesta ánægju af þjóðlegum fróðleik ýmiss konar og ævisögum og er hér með fjölda bóka af þeim toga , " segir Örn Albert Þórarinsson á Ökrum í Fljótum .
Jafnhliða sauðfjárbúskap hefur Örn sýslað við sitthvað fleira um dagana .
Hann var lengi fréttaritari ýmissa blaða og fyrir nokkrum árum opnaði hann fornbókabúð sem er á heimili hans .
Veggir í stofunni og fleiri vistarverum eru , ef svo má segja , veggfóðraðir bókum og margt gott í boði .
Eintökin skipta þúsundum .
Fljótin , sem tilheyra Skagafirði , eru næsta afskekkt sveit , sem breytir ekki því að þar er hægt að reka fornbókabúð eins og hvar annars staðar .
Á vefsetrinu bokmenntir.netserv.is er hægt að sjá megnið af þeim bókum sem Örn lumar á og leggja inn pantanir .
" Fyrir nokkrum mánuðum keypti ég stórt bókasafn fyrir sunnan og ég er enn að tína upp úr kössunum eins og þú sérð hér á gólfunum .
Ég tek veturinn í að tína þetta til , koma í hillurnar og setja á skrána , sem verður öllum aðgengileg .
En annars er alveg ótrúlegt hvað bækurnar hér hreyfast .
Það er oft haft samband og leitað að einhverju sjaldséðu .
Í dag eru tvær bækur seldar og í gær fór ein .
Já , og meðan ég man , gæti ég nokkuð beðið þig að taka fyrir mig pakka suður og koma bókinni til manns sem býr við Kapaskjólsveginn ? " sagði Örn .
" Sjálfsagt mál , " sagði blaðamaður – og sendingunni var skilvíslega komið til kaupanda í póstnúmeri 107 fáum dögum síðar .
