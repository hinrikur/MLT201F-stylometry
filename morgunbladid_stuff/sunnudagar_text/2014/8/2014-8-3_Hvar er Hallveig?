Hvers vegna er Ingólfi Arnarsyni reist stytta á Arnarhóli en ekki Hallveigu Fróðadóttur sem kom samtímis honum til landsins og byggði með honum bæ í Reykjavík ? " spyr Auður Styrkársdóttir , forstöðukona Kvennasögusafns Íslands , í inngangi að nýjum bæklingi , Kvennasöguslóðir í Reykjavík , sem safnið hefur gefið út í samstarfi við Reykjavíkurborg .
Bæklingnum er ætlað að hvetja Reykvíkinga og gesti þeirra til að ganga um þessar slóðir og anda að sér sögunni .
" Þurfum við að ganga til að finna sögu kvenna ? Getum við ekki fundið hana í bókum eða í sjónvarpinu eða á Netinu ? " spyr Auður líka .
" Kannski .
En sennilega ekki .
Það er með sögu kvenna eins og sögu karla , eða sögu heillar þjóðar , að hún verður aldrei sögð til fulls .
Hún er í rauninni ekki annað en þær heimildir sem hver kynslóð skilur eftir sig – að því gefnu að næsta kynslóð eyði þeim ekki , sem því miður gerist stundum , meðvitað eða ómeðvitað .
Kynslóðirnar móta söguna með þeim áherslum sem þær leggja á tiltekið fólk og tiltekna atburði .
Það þarf ekki að leita langt yfir skammt til þess að sjá að áherslan hefur nær öll verið á karlmenn .
" Ein stytta af konu Hugmyndin að bæklingnum er runnin undan rifjum bandarísks sagnfræðings , Polly Kaufman , sem heimsótti Kvennasögusafnið fyrir þrettán árum .
Sjálf hafði hún , ásamt fleiri konum , gert slíkan bækling handa gestum Boston-borgar , þar sem áhersla var lögð á söguslóðir kvenna sem barist höfðu fyrir auknu kvenfrelsi og mannréttindum almennt .
" Kaufman hafði verið á ferð um Reykjavík og gekk illa að átta sig á söguslóðum kvenna .
Sá bara styttur af körlum , " segir Auður .
Skyldi engan undra .
Eina styttan af nafngreindri konu utandyra í Reykjavík er af Björgu C. Þorláksson fyrir framan Odda , hús Háskóla Íslands .
Björg var fyrsta íslenska konan til að ljúka doktorsprófi .
Kvennasögusafnið tendraðist upp við hugmynd Kaufman og ári síðar kom út lítill bæklingur um söguslóðir kvenna í Reykjavík .
Var honum fylgt úr hlaði með göngu 19. júní það ár og hefur slík ganga verið farin reglulega síðan í samvinnu Kvennasögusafns og Kvenréttindafélagsins .
Það var svo á síðasta ári að Mannréttindanefnd Reykjavíkurborgar hafði samband við Auði og óskaði eftir samstarfi um veglegan bækling um efnið .
Auður brást að vonum ljúflega við þeirri beiðni og lagði nýtt og uppfært handrit til grundvallar .
Borgin útvegaði ljósmyndirnar í samstarfi við Ljósmyndasafn Reykjavíkur .
Textinn í bæklingnum er bæði á íslensku og ensku .
Auður segir framtakið skipta miklu máli enda finni hún fyrir vaxandi áhuga og skilningi á sögu kvenna , hjá ungum sem öldnum hér á landi .
" Það er ekki síst yngra fólkið sem sýnir sögu kvenna áhuga enda fæðumst við ekki með þessa þekkingu .
Fyrir vikið þarf að miðla henni og þetta er ein leiðin til þess , " segir hún .
Auður segir mikilvægt að merkja og jafnvel tileinka konum staði og nefnir Bríetarbrekku og Perlufestina í því sambandi .
Þannig sé merkra kvenna minnst með afgerandi hætti .
Berst þá talið aftur að styttunum .
Spurð hvaða konur eigi skilið að fá af sér styttur í höfuðborginni nefnir Auður strax þrjár : Téða Hallveigu Fróðadóttur landnámskonu , Ingibjörgu H. Bjarnason , fyrstu þingkonuna , og Bríeti Bjarnhéðinsdóttur , baráttukonu fyrir réttindum kvenna .
" Þetta eru augljósir kostir .
Það sárvantar styttur af þessum konum .
Og fleirum , " segir Auður og bætir við að gaman yrði að sjá styttu af Ingibjörgu afhjúpaða á næsta ári , þegar eitt hundrað ár verða liðin frá því að konur fengu kosningarétt á Íslandi .
Svo er það auðvitað Hallveig .
Hvers vegna fékk hún ekki styttu , bara Ingólfur ? Margt bendir til þess að hún hafi verið betur innrætt en bóndi hennar .
Hallveig var alltént ekki á flótta undan skuldum og ódæðisverkum í Noregi ...
Perlufestin Reykjavíkurborg heiðrar sex formæður íslenskrar höggmyndalistar með þessum garði .
Hann var opnaður á kvenréttindadeginum 19. júní 2014 .
Perlufestin á að undirstrika stöðu listakvennanna sem formæður sameiginlegrar listhefðar allra landsmanna .
Ferill þeirra og aðstæður voru ólíkar , en allar eiga það sameiginlegt að vera frumkvöðlar á mótunarskeiði myndlistar á Íslandi og að hafa haft þann styrk sem þarf til þess að stunda list sína við erfiðar aðstæður .
Á myndinni er Ólöf Pálsdóttir við verk sitt Sonur .
Móðurást Styttuna , sem er við Lækjargötu , gerði listakonan Nína ( Jónína Sæmundsdóttir ) í París 1924 og hlaut hún heiðurssess á Haustsýningunni á Grand Palais það ár .
Árið 1928 lét Listvinafélagið kaupa myndina og setja upp í almenningsgarði í Reykjavík , Mæðragarðinum .
Var hún fyrsta myndin sem sett var upp utandyra í Reykjavík án þess að vera minnisvarði .
Bríetarbrekka Ríkisstjórnin fól Kvennasögusafni Íslands árið 2004 að gangast fyrir því að Bríeti Bjarnhéðinsdóttur og íslenskri kvennabaráttu yrði reistur minnisvarði .
Í góðri samvinnu við borgarstjóra , garðyrkjustjóra og forstöðumann Listasafns Reykjavíkur var í Þingholtsstræti 9 útbúinn minningarreitur um íslenska kvennabaráttu .
Þann 7. nóvember 2007 var Bríetarbrekka eftir Ólöfu Nordal afhjúpuð .
Þingholtsstræti 16 Guðrún Björnsdóttir flutti til Reykjavíkur árið 1900 og hóf mjólkursölu af miklum dugnaði , en hún var þá orðin ekkja .
Hún skrifaði mikið í blöðin um mjólkursölumál og sýndi meðal annars fram á nauðsyn þess að koma á betra skipulagi til þess að tryggja hreinlæti og heilbrigði bæjarbúa .
Hún var einn stofnenda Kvenréttindafélags Íslands 1907 og kjörin af kvennalista í bæjarstjórn Reykjavíkur 1908 og sat þar til 1912 að hún flutti úr bænum .
