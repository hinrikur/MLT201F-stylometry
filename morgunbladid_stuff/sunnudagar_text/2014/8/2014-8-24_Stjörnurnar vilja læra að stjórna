MBA-nám við Háskólann í Reykjavík virðist njóta mikilla vinsælda hjá fólki tengdu listum , fjölmiðlum og stjórnmálum .
Námið tekur tvö ár og lýkur með gráðunni Master of Business Administration , sem er alþjóðleg stjórnunargráða .
Í MBA-árganginum sem útskrifaðist í júní síðastliðnum voru til að mynda leikkonurnar Birna Hafstein og Marta Nordal auk leikarans Guðmundar Inga Þorvaldssonar .
Auk þess að sinna leiklist hafa þau öll tekið að sér störf þar sem stjórnunarnámið nýtist .
Birna gegnir formennsku í Félagi íslenskra leikara , Marta er formaður Leiklistarsambands Íslands og Guðmundur Ingi er framkvæmdastjóri Tjarnarbíós .
Í hópnum sem útskrifast vorið 2015 eru meðal annarra fréttakonan Áslaug Guðrúnardóttir og fréttamaðurinn Pálmi Jónasson , sem bæði hafa starfað á RÚV um árabil , Breki Logason fréttastjóri Stöðvar 2 og tónlistarkonan Védís Hervör Árnadóttir .
Í árganginum sem hefur sitt stjórnunarnám í haust má nefna fyrrverandi fréttakonuna Karen Kjartansdóttur sem nú gegnir starfi upplýsingafulltrúa LÍÚ , Katrínu Júlíusdóttur þingkonu og fyrrverandi ráðherra og Gunnhildi Örnu Gunnarsdóttur upplýsingafulltrúa Símans og fyrrverandi ritstjóra 24 stunda .
Þessi árgangur verður ekki síður stjörnum prýddur en fyrri árgangar .
Í hópi útskrifaðra nemenda má til dæmis nefna Einar Bárðarson sem nú er forstöðumaður Höfuðborgarstofu og Þóreyju Vilhjálmsdóttur , annan aðstoðarmann innanríkisráðherra .
Eiginkona Einars , Áslaug Thelma Einarsdóttir , er einmitt meðal nemenda sem útskrifast næsta vor .
