Allir geta dansað ef marka má Eddu Lúvísu Blöndal , sjúkraþjálfara og danskennara , en hún segir dansinn vera skemmtilega leið til að bæta bæði líkamlega og andlega heilsu okkar .
Í dansinum er einnig fólgin ákveðin hugleiðsla enda gleymum við daglegum vandamálum okkar á dansgólfinu í léttri sveiflu með góða tóna undir .
Vilhjálmur A. Kjartansson vilhjalmur@mbl.is Leynist lækning í danssveiflunni eða teljum við orðið allt til tekna þegar kemur að hreyfingu ? Edda Lúvísa Blöndal , sjúkraþjálfari og salsakennari hjá SalsaIceland , segist ekki vera í nokkrum vafa um heilsusamleg áhrif dansins á bæði líkama og sál .
" Auk þekktra og mælanlegra áhrifa aukinnar hreyfingar sem fæst t.d. með salsadansi , á borð við lækkun á blóðþrýstingi og lægri BMI-stuðul , er dansinn ekki síður mikilvægur fyrir sálina .
Andlegu áhrifin hafa breytt mínu lífi og allra félaga minna í salsadansinum því dansinn verður föst viðbót í félagslífinu þar sem við hittum annað fólk sem kemur til að dansa í góðra vina hópi óháð áfengisneyslu .
" Fullyrðingar Eddu eru alls ekki úr lausu lofti gripnar því frændur okkar Svíar gerðu rannsókn á áhrifum dans á heilsu 112 unglingsstelpna sem þjáðust af streitu , kvíða , þunglyndi og ýmsum líkamlegum kvillum .
Niðurstöðurnar voru birtar í ritinu Archives of Pediatrics & Adolescent Medicine og ættu þær ekki að koma neinum á óvart sem fer reglulega út til að hitta fólk og dansa .
Sá helmingur hópsins sem mætti einu sinni í viku á dansæfingu bætti andlega heilsu sína umtalsvert og fann minna fyrir ýmsum líkamlegum kvillum en helmingurinn sem ekki var látinn stunda dans .
Allir eru einhvern tímann byrjendur Salsa er engum meðfætt og á einhverjum tíma erum við öll byrjendur að taka okkar fyrstu skref .
Núna eru liðin 10 ár síðan salsaævintrýið hjá SalsaIcelnd hófst og segir Edda margt hafa breyst á þessum áratug .
" Í byrjun þurfti ég að útskýra fyrir félögum mínum að salsa væri meira en bara sósa , en í dag vita flestir hvað salsa er , " segir Edda , en margir hafa spurt hana í gegnum tíðina hvort ekki sé erfitt að fá kalda Íslendinga til að skekja mjaðmir við seiðandi suðræna tóna .
" Það hefur ekki verið raunin , enda held ég að Íslendingar hafi almennt mjög gaman af að koma saman og skemmta sér , sem er stærsta markmiðið í salsadansinum .
Salsa er í grunninn mjög einfaldur dans og alls ekki formfastur .
Oft er talað um salsað sem " götudansinn " í pardönsunum og þannig vísað í að um hann gildi fáar reglur eða stífar venjur .
Þetta gerir dansinn aðgengilegan öllum enda hafa fæstir þá reynslu að stunda pardans að einhverju marki sem krakkar , " segir Edda og tekur það sérstaklega fram að flestir séu algerir byrjendur í dansi þegar þeir koma til að dansa salsa .
Enginn þarf því að óttast salsanámskeiðin hjá Eddu þó reynsla af dansi sé takmörkuð eða engin .
Dansinn er einbeiting að núinu Edda segir dansinn hafa gefið sér margt en auk þess að kenna salsa á Íslandi hefur hún ferðast relgulega erlendis til að taka þátt í alþjóðlegum salsahátíðum og til að kenna og sýna en dansinn gefur öllum sem taka þátt eitthvað jákvætt og gott .
" Þessu áhugamáli fylgir svo mikill félagsskapur og vinátta .
Um allan heim er að finna salsaklúbba sem er gaman að heimsæka til að kynnast nýju fólki á ferðalögum sínum .
Hreyfingunni má heldur ekki gleyma og tónlistinni sem er fjölbreytt og stórskemmtileg .
" Hugleiðslan í dansinum er enn ein ástæðan til að prófa og stunda hann reglulega .
" Í dansinum slökkvum við á áhyggjum af framtíðinni og eftirsjá að fortíð og lifum í dýrmætu núinu undir ljúfum tónum lifandi og skemmtilegrar tónlistar .
Til að kóróna þetta allt fylgir dansinn og tónlistin manni ævilangt .
Fátt hefur heillað mig jafn mikið og að sjá eldri kynslóðina dansa frá sér allt vit á danssamkomum á Kúbu – gamalt fólk sem gaf okkur unga fólkinu ekkert eftir og skaut okkur ref fyrir rass í dansgleði og túlkun .
Ég óska þess fyrir mig og mína .
" Kynjahlutföllin að verða jafnari Stelpur hafa lengst af haft nokkuð meiri áhuga á dansi en karlmenn en Edda segir það ekki vera vandamál lengur og kynjahlutföllin á námskeiðum hjá SalsaIceland séu jöfn .
" Það þarf enginn að koma með dansfélaga og hlutföllin eru jöfn hjá okkur þó svo stelpurnar sæki frekar í dansinn en strákar .
Þegar hlutföllin eru ekki jöfn á byrjendanámskeiðum okkar höfum við gripið til þess ráðs að bjóða strákum að koma aftur á námskeið til okkar , frítt , " segir Edda , sem telur að kynjahlutföllin séu að jafnast í dansinum og að áhugi stráka sé orðinn miklu meiri en hann var fyrir áratug þegar salsaævintýrið var rétt að hefjast hér á landi .
