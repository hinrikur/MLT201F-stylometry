Tekjuhæsta teiknimynd allra tíma hefur farið fram úr björtustu vonum .
Börn vilja horfa á teiknimyndina Frozen aftur og aftur og kunna lög myndarinnar utan að .
Leikföng seljast jafnóðum upp og anna vöruhús vart eftirspurn .
Þá er söguþráður myndarinnar talinn hafa brotið ákveðið glerþak í teiknimyndum .
Gunnþórunn Jónsdóttir gunnthorunn@mbl.is Teiknimyndin Frozen eða Frosinn frá Disney hefur fangað hug og hjarta barna og slegið í gegn um allan heim .
Frozen er tekjuhæsta teiknimynd allra tíma en hún hefur halað inn rúman milljarð dollara .
Áður var Toy Story 3 tekjuhæst með um milljarð dollara en Frozen er nú komin yfir þau mörk , eða upp í 1,2 milljarða dollara á heimsvísu .
Auk þess hefur lagið Let it go , sem er titillag myndarinnar , fengið tæplega 315 milljón smelli á Youtube .
Ábreiðungar og annað hækka áhorfstölur líklega um tugi milljóna .
Teiknimyndin hefur farið fram úr björtustu vonum og misreiknaði Disney algjörlega eftirspurnina og hefur til dæmis ekki haft undan við framleiðslu á leikföngum og öðrum varningi eftir persónum Frozen .
Sumir hafa gengið svo langt að kalla persónur Frozen Bítlana , því í rauninni eiga þær álíka stóran aðdáendahóp og fjórmenningarnir ódauðlegu áttu .
Disney hefur gengið vel á hlutabréfamarkaðnum í Bandaríkjunum og hefur hagnaður fyrirtækisins fjórfaldast frá því í fyrra .
Mun ástæða velgengni Disney vera Frozen .
Barátta góðs og ills Frozen er byggð á sögu Hans Christians Andersens um Snjódrottninguna en eins og mörgum er kunnugt samdi hann einnig ævintýrin um Litlu hafmeyjuna , Nýju fötin keisarans , Hnotubrjótsprinsinn og fleiri .
Sagan um snjódrottninguna hefur lengi verið í pípunum hjá Disney en hingað til ekki tekist að koma ævintýrinu í nýjan búning .
Útgáfa HC Andersens er fremur ólík öðrum ævintýrum hans en þar eru sögupersónur í meirihluta kvenkyns .
Hins vegar voru kvenkyns aukahlutverkin tekin út úr sögunni fyrir Frozen og önnur sett í staðinn , snjókarlinn Olaf , fjallagarpurinn Kristoff og hreindýrið hans Sven .
Einnig er ævintýri HC Andersens mun drungalegra .
Frozen segir hins vegar frá systrunum Elsu og Önnu sem eru prinsessur í konungsríkinu Arindelle .
Það sem er sérstakt við Elsu er að hún fæddist með óvenjulega hæfileika sem gera henni kleift að búa til frost og snjó .
Þegar systurnar eru litlar leika þær sér saman að hæfileikum Elsu og búa til snjókarl og fleira en í eitt skiptið slasast Anna óvart af völdum Elsu .
Eftir slysið er Elsu kennt alla tíð að fela hæfileika sína og fyrir vikið vaxa systurnar í sundur .
Þegar systurnar verða eldri og kemur að því að krýna Elsu drottningu yfir ríkinu koma frystihæfileikar hennar í ljós , sem hrekur hana lengst upp í fjöll .
Við það fellur snjóbölvun á allt ríkið og nístingskuldi umvefur það .
Anna og fjallagarpurinn Kristján hefja leit að Elsu til þess að aflétta bölvuninni og fá hana til að snúa aftur .
Systraást vakti athygli Endirinn á myndinni hefur vakið athygli og er talinn fremur óhefðbundinn .
Konungsríkið er undir álögum Elsu , þar sem frost og snjór ráða ríkjum á annars fremur sólríku svæði .
Þegar Anna verður fyrir frostskoti systur sinnar kemur í ljós að það eina sem getur aflétt álögunum er hrein og sönn ást .
Persónurnar halda að sú ást sé milli karls og konu en í ljós kemur að sú er ekki raunin .
Systraást milli Önnu og Elsu verður til þess að álögunum er aflétt , sem er fremur óhefðbundið miðað við önnur ævintýri á borð við Mjallhvíti og dvergana sjö , Þyrnirós , Fríðu og Dýrið og Shrek .
Frozen hefur hins vegar rómantískan endi , eins og svo margar Disney-myndir , og því er endirinn og myndin sem slík ekki svo frábrugðin öðrum prinsessuævintýrum frá Disney .
Gagnrýnendur á öndverðum meiði Gagnrýnendur og blaðamenn eru ekki allir á sama máli um Frozen .
Margir hafa haft orð á því að teiknimyndin hafi brotið ákveðið glerþak sem hefur verið nokkuð einkennandi fyrir margar teiknimyndir Disney á meðan aðrir telja að enn séu teiknimyndir Disney litaðar af staðalímyndum .
Dæmi hver fyrir sig .
Til að mynda hefur teiknimynd í fullri lengd frá Disney aldrei áður verið stýrt af kvenkyns leikstjóra .
Bent er á að ekkert brúðkaup sé í myndinni og auk þess sé það systraást sem sigrar , ekki rómantísk ást .
Frozen stenst einnig Bechdel-prófið , próf sem kom til í kringum 1985 .
Til að standast Bechdel-próf þurfa þrír þættir að vera fyrir hendi .
Í fyrsta lagi þarf kvikmyndin að innihalda tvær konur sem báðar hafa nafn .
Í öðru lagi þurfa konurnar að eiga í samræðum í myndinni og í þriðja lagi þarf samtalið að snúast um annað en karlmenn .
Þessir þrír þættir eru uppfylltir í Frozen .
Hins vegar heyrast gagnrýnisraddir sem telja að Frozen sé enginn vendipunktur í sögum Disney .
Þrátt fyrir að myndin eigi að sýna fram á systraást og þannig velta ákveðnum staðalímyndum um prinsessur frá Disney er Anna mestalla myndina trúlofuð manni sem hún hefur aðeins þekkt í skamma stund .
Þá er einnig gagnrýnt að sögupersónur HC Andersens úr hinu upprunalega ævintýri um snjódrottninguna , sem margar eru kvenkyns , séu klipptar út .
Aðalpersónan Gerda , sem er í rauninni Anna í Frozen , átti góða ömmu og einnig komu þar fram ræningjastúlka , gömul galdranorn , förukona , prinsessa og kráka .
Athygli vekur að í Frozen skuli ekki vera fleiri kvenkyns sögupersónur eins og í ævintýri Danans .
Þrátt fyrir ólíkar skoðanir verður ekki horft framhjá því að teiknimyndin Frozen hefur haft gríðarleg áhrif og hreyft við börnum um allan heim .
Ljóst er að Frozen er skref í rétta átt og auk þess ákveðin umbylting bæði innan höfuðstöðva Disney en einnig fyrir konur í bransanum í Hollywood yfirhöfuð .
Þróun í rétta átt .
