Norrænu ríkin ( Ísland , Danmörk , Færeyjar , Grænland , Noregur og Svíþjóð ) undirrituðu í dag tvíhliða samninga um upplýsingaskipti í skattamálum við Hong Kong , Kína .
Samningarnir voru undirritaðir í sendiráði Íslands í París , að því er fram kemur á vef fjármála- og efnahagsráðuneytis .
Frá árinu 2007 hefur á vegum norrænu ráðherranefndarinnar starfað norrænn stýrihópur sem vinnur að gerð upplýsingaskiptasamninga í skattamálum við bankaleyndar- og lágskattaríki .
Með samningunum sem nú eru í höfn við Hong Kong hafa 44 upplýsingaskiptasamningar verið gerðir frá því að verkefnið hófst .
Samningarnir við Hong Kong heimila skattyfirvöldum í Hong Kong og á Norðurlöndunum að óska eftir og taka við skattupplýsingum um fyrirtæki og einstaklinga í löndunum .
Jafnframt skuldbinda Norðurlöndin og Hong Hong sig til þess að fylgja skilyrðum Global Forum um gagnsæi og upplýsingaskipti og til að berjast gegn skattaundanskotum á heimsvísu .
Allir samningarnir eru tvíhliða og koma til framkvæmda þegar stjórnvöld beggja ríkja hafa fullgilt þá skv. innlendum rétti .
jonagnar@mbl.is 