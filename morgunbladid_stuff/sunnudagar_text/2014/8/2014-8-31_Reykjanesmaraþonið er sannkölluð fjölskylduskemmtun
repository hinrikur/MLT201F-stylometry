Miðvikudaginn næstkomandi , hinn þriðja september , fer Reykjanesmaraþonið fram .
Reykjanesmaraþonið er árlegur viðburður sem fer fram í tengslum við Ljósanótt í Reykjanesbæ og er boðið upp á að hlaupa þrjár mismunandi vegalengdir .
Í ár renna 500 krónur af hverju þátttökugjaldi til Barnaspítala Hringsins .
Guðný Hrönn gudnyhronn@mbl.is Við erum með þrjá , sjö og tíu kílómetra þannig að við teljum að allir ættu að geta fundið eitthvað við sitt hæfi .
Þetta er auðvitað svo stuttu eftir Reykjavíkurmaraþonið að þeir sem vilja hlaupa lengri vegalengdir eru örugglega búnir að fá útrás .
Þessar vegalengdir ættu að henta þessari týpísku fjölskyldu , " segir Vikar Sigurjónsson sem hefur haft umsjón með Reykjanesmaraþoninu síðastliðin tíu ár .
" Það er töluverður fjöldi barna sem tekur þátt í hlaupinu , sérstaklega í þremur kílómetrum , og sjö kílómetrar henta unglingum vel , " úrskýrir Vikar sem telur Reykjanesmaraþonið sannkallaða fjölskylduskemmtun .
Í ár verður Reykjanesmaraþonið á miðvikudegi líkt og í fyrra en ekki á Ljósanótt sjálfri .
" Við vorum alltaf með Reykjanesmaraþonið á laugardeginum í tengslum við Ljósanótt en nú er Ljósanótt orðin svo stór viðburður að á seinasta ári ákváðum við að færa hlaupið yfir á miðvikudaginn , við töldum það skynsamlegast , og það kom svakalega vel út .
Þess vegna verður hlaupið einnig á miðvikudegi í ár , " segir Vikar og bendir á að 500 krónur af hverju þátttökugjaldi renni til Barnaspítala Hringsins .
" 500 krónur af hverri skráningu renna til Barnaspítala Hringsins til minnigar um lítinn dreng sem lést fyrir ári , hann Björgvin Arnar Atlason .
Við viljum láta gott af okkur leiða , " segir Vikar .
Vikar mun ekki hlaupa í sjálfu Reykjanesmaraþoninu en hann situr ekki auðum höndum meðan á hlaupinu stendur .
" Ég hleyp örugglega sjö eða tíu kílómetra á miðvikudaginn , bæði í undirbúningnum og meðan á hlaupinu stendur , " segir Vikar sem mun sjá til þess að allt gangi vel fyrir sig á hlaupadeginum ásamt fleira góðu fólki .
Mesti sigurinn að mæta og vera með Í lok dags verða svo veitt vegleg verðlaun fyrir meðal annars besta árangurinn .
" Svo erum við einnig með slatta af útdráttarverðlaunum , bæði peningaverðlaun og annað .
Mesti sigurinn er bara að mæta og hlaupa , maður þarf ekki endilega að vera bestur til að fá verðlaun , " segir Vikar sem lumar á nokkrum góðum ráðum fyrir þá sem hyggjast hlaupa á miðvikudaginn .
" Mitt helsta ráð til hlaupara er auðvitað að borða næringarríka fæðu áður en haldið er af stað .
Svo langar mig að benda fólki á að taka það bara rólega og fara ekki að stressa sig á einhverjum óþarfa rétt fyrir hlaup .
Þá er auðvitað mikilvægt að vera vel skóaður og vel klæddur .
" Áhugasamir geta skráð sig til leiks til klukkan 22:00 á þriðjudaginn á www.hlaup.is eða í líkamsræktarstöðinni Lífsstíl en þátttakendur eru hvattir til að kynna sér hlaupaleiðirnar áður en haldið er af stað .
Rásmark og endamark verður við líkamsræktarstöðina Lífsstíl / Hótel Keflavík og ræst verður í allar vegalengdir klukkan 18:00 .
1 .
Næringin er mikilvæg .
Borðaðu hollan og orkuríkan mat fyrir hlaupið sem fer vel í magann .
Til dæmis er tilvalið að fá sér gríska jógúrt með múslí og ávöxtum fyrir átökin .
2 .
Skórnir skipta máli .
Mikilvægt er að skóbúnaðurinn sé þægilegur og góður .
Fáðu hjálp í íþróttavöruverslun við að velja skó sem henta fótunum á þér .
Þá er sniðugt að vera með plástur í vasanum í hlaupinu ef ske kynni að hælsæri gerði vart við sig .
3 .
Slökun gerir gæfumun .
Ekki eyða orkunni í að kreppa hnefa og spenna axlir á meðan þú hleypur , slakaðu á öxlunum og hristu handleggina reglulega til að halda slökun .
4 .
Ekki gleyma upphituninni .
Prófaðu að skokka á staðnum og teygja vel á líkamanum til að koma í veg fyrir meiðsl .
5 .
Hafðu vatn við höndina .
Í flestum hlaupum eru svo þar til gerðar vatnsstöðvar þar sem hlauparar geta slegið á þorstann , nýttu þér þær .
6 .
Skemmtu þér fyrst og fremst .
Hlaupið verður auðveldara þegar þú skemmtir þér vel .
Búðu til hressandi lagalista fyrir hlaupið og komdu þér í gírinn .
7 .
Teygjur eru ómissandi .
Teygðu vel í lok hlaups og komdu þannig í veg fyrir harðsperrur og eymsl .
