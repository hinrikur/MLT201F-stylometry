Fríða Björk Ingvarsdóttir , rektor Listaháskóla Íslands , segir að skólinn hafi slitið barnsskónum og mikilvægt sé að bera sig saman við hliðstæða skóla erlendis .
Hún gagnrýnir ákvarðanafælni stjórnvalda og segir framtíðarsýn á starfsemi skólans skorta .
Framlag listamanna til samfélagsins standi af sér allt fánýti og hjóm .
Halldór A. Ásgeirsson haa@mbl.is Frammi fyrir hinu óskrifaða blaði er listamaðurinn kortlagningarmaður .
Hann leggur út í og kannar áður óþekktan heim .
Afrakstur hans – hin listræna sköpun – er kortlagning á uppgötvunum og möguleikum mannlegrar tilvistar .
" Svona komst Fríða Björk Ingvarsdóttir , rektor Listaháskóla Íslands , að orði um hlutskipti listamannsins við fyrstu skólasetningu sína í ágúst í fyrra .
Nú er fyrsta ár hennar í starfi að baki og önnur skólasetning fram undan .
Við mælum okkur mót á skrifstofu hennar í Þverholti þar sem horft er yfir miðbæinn til vesturs .
Hinum megin við götuna eru iðnaðarmenn að störfum í nýbyggingu , nýtt hótel eða lúxusíbúðir gerir maður ráð fyrir , og steypustyrktarjárnið á efstu hæð minnir á fingur sem teygja sig til himins .
Fríða segir að fyrsta árið í starfi hafi fyrst og fremst verið skemmtilegt og ótrúlega fljótt að líða .
" Vitaskuld kom mér ýmislegt á óvart , ekki síst naum fjárframlög til háskólastarfs hér á landi sem óhjákvæmilega kreppa að skólastarfinu , allri nýsköpun og framþróun , þótt viljann til góðra verka skorti svo sannarlega ekki .
Það hefur líka komið mér á óvart hversu erfitt er að herja út svör og afstöðu hins opinbera til skólastarfsins .
Skortur á skýrri sýn og svörum hamlar því að við sem rekum skólann getum horft til lengri tíma í okkar fjárfestingum .
En mér líst mjög vel á framhaldið – nú veit ég hvar skólinn stendur og hvar hægt er að bæta um betur og styrkja stöðu listnáms og listrannsókna í landinu .
" Hún er með MA-gráðu frá University of East Anglia í Norwich , í 19. og 20. aldar skáldsagnagerð en námið var samtvinnað deild háskólans í ritlist .
Hún segir að sá bakgrunnur gagnist henni tvímælalaust í rektorsstarfi .
" Bókmenntafræðingar hafa mikla þjálfun í menningarlæsi og túlkun .
Þeir eru sérfræðingar í að setja ólíka þætti í samhengi og greina stóru myndina – ástand mannsandans .
Það kemur sér líka vel fyrir mig að hafa stundað háskólakennslu um árabil og vita um hvað skólastarfið snýst og hvað á að vera í fyrirrúmi .
" Á þeim sextán árum sem liðin eru frá stofnun Listaháskóla Íslands hefur mikið vatn runnið til sjávar .
Markverðasti árangur starfsins er að listnámi í þeim listgreinum sem skólinn kennir hefur verið lyft upp á háskólastig .
Fríða segir að listaháskólinn hafi því slitið barnsskónum .
" Hann stendur á tímamótum þar sem mikilvægt er að bera sig saman við hliðstæða skóla erlendis .
Nú þarf að horfa til þess hvernig hægt er að marka skólanum sérstöðu í alþjóðlegu samhengi samhliða því að þjóna íslensku listalífi .
Það eru ýmsar leiðir færar til þess , bæði hvað varðar námsframboð , á sviði rannsókna sem og í samstarfi við aðrar greinar , stofnanir , fyrirtæki og háskóla .
Listir takast á við allt sem viðkemur mannlegu lífi og í þeim felst oftar en ekki hugmyndafræðileg ögrun sem vísar til stærra samhengis – listamenn eru sérfræðingar í að takast á við slíkt .
" Bráðabirgðalausnir eru dýrar Allir þekkja umræðuna um húsnæðisvanda Listaháskólans og í dag er starfsemi hans dreifð um borgina , meðal annars í húsnæði þar sem engar lyftur eru svo að nemendur þurfa að burðast sjálfir með efnivið , leikmuni og hvaðeina milli hæða .
Jafnframt er aðgengi fyrir fatlaða ábótavant í tveimur húsum , sem er alvarlegt brot á lögbundnum réttindum .
Fríða segir skort á skýrri afstöðu hins opinbera stein í götu faglegra viðmiða og framþróunar á þessu sviði .
" Gott dæmi um það er sú óvissa sem enn ríkir um niðurstöðu ráðherraskipaðrar nefndar .
Nefndinni var falið að taka afstöðu til þess hvort byggja ætti upp framtíðarhúsnæði LHÍ í Sölvhólsgötu eða í Laugarnesi og lauk hún vinnu sinni vorið 2013 .
Það eina sem skorti til að fá niðurstöðu var tilteknir útreikningar sem verkfræðistofa átti að inna af hendi .
Ráðuneytið hefur hins vegar hvorki gefið grænt ljós á þá útreikninga né slegið nefndarvinnuna út af borðinu .
Á meðan er allt í lausu lofti og erfitt að skipuleggja fjárfestingar í aðbúnaði og aðstöðu fram í tímann þótt það sé brýnt .
Það er dýrt að hugsa í bráðbirgðalausnum og því lengur sem slíkt viðgengst , þeim mun meiri fjármunir fara til spillis – fyrir utan aðra krafta og faglega möguleika .
" Hana sjálfa skortir þó ekki framtíðarsýn til skólastarfsins og hún segist telja að lykillinn að velgengni 21. aldar felist í aukinni samvinnu við að sjá heildarmyndina hverju sinni , skoða orsakir og afleiðingar í stóra samhenginu , ekki síst hvað varðar sjálfbærni og ræktun mennskunnar .
Því horfi hún sérstaklega til samvinnu listamanna með öðrum stéttum , þverfagleika innan skólastarfsins og rannsóknartengds náms .
" Við skynjum að það er mikill áhugi á samvinnu við listamenn .
Í samfélagi eins og okkar , þar sem innviðirnir eru litlir , blasa kostir svona samstarfs við .
Það víkkar sjóndeildarhring allra að nýta sér sjónarhorn og frumleika listrænnar hugsunar .
Góðir listamenn eru alltaf að nema nýtt land , þeir eru ekki sporgöngumenn annarra .
Þeir leita nýrra leiða , uppgötva og kortleggja nýja hugsun .
Í því felst þeirra ómetanlega framlag til samfélagsins – framlag sem lifir og stendur af sér allt hjóm og fánýti .
Undanfarna áratugi hefur verið unnið markvisst að því að brjóta niður múra í listum , bæði innan greinanna og á milli þeirra .
Listamenn eru því vanir að vinna út frá slíkri hugmyndafræði .
Fæstir listamenn samtímans hafa áhuga á því að vinna að sinni sköpun í einangrun – vilja vinna þvert á mæri .
Þeir velja sér aðferð , miðil eða form út frá hugmyndum í stað þess binda sig fyrir fram við tiltekna aðferð eða miðil .
Það hamlar auðvitað þverfaglegu starfi innan Listaháskólans hvað skólinn er á mörgum stöðum en við erum ákveðin í því að vinna með þær aðstæður í stað þess að bíða og einblína á nýtt húsnæði sem forsendu slíkra framfara .
Við horfum líka út fyrir skólann , t.d. til samstarfs við vísindi og fleiri geira .
Með því að auka möguleika okkar nemenda á því að víkka sjóndeildarhringinn í okkar starfi hverfum við frá forræðishyggju fyrri tíma eins og hún birtist í samfélagsgerðinni .
Nú til dags fara fæstir eina beina braut eftir að námi lýkur , hvort heldur sem er í listum eða öðru .
Flestir púsla saman sinni lífsleið af miklu meiri fjölbreytileika en áður tíðkaðist – bregða sér í fleiri hlutverk .
" Hún bætir enn fremur við að Listaháskólinn þurfi að standa sig betur sem rannsóknarháskóli en í þeim efnum sé aftur ekki hægt að líta framhjá hlutverki hins opinbera .
" Við þurfum að sinna hér raunverulegum rannsóknum eins og þeir fremstu úti í heimi gera .
Hins vegar höfum við ekki úr sama rannsóknarfé að spila og aðrir skólar innan lands eða utan og höfum jafnvel fengið misvísandi upplýsingar í vetur um hvernig fjármagn til okkar er reiknað – að hvaða marki rannsóknarfé er innifalið í því .
Við þurfum skýr svör til að móta rannsóknarstefnu út frá þeim fjárveitingum sem við fáum og verðum að geta áttað okkur á hvers við þurfum að afla sjálf til að efla rannsóknarþátt kennara og styrkja rannsóknartengt nám .
Skólinn hefur líka lengið beðið eftir svörum frá ráðuneytinu varðandi stofnun kvikmyndadeildar .
Það væri bæði fagumhverfi kvikmyndanna og skólanum mikils virði að hrinda því í framkvæmd , samlegðin við aðrar greinar í skólanum er augljós og möguleikarnir sem hlytust af því miklir .
" Umskipti til hins verra í fjölmiðlum Fríða Björk starfaði um árabil sem menningarritstjóri og skríbent á Morgunblaðinu og fjallaði þar um flestar listgreinar .
Hún segir að sér hafi verið falið að sjá til þess að allar listir fengju góða og uppbyggilega umfjöllun sem byggði á hugmyndafræði listanna sjálfra en ekki markaðslögmálum .
Er talið berst að menningarumfjöllun fjölmiðla er Fríða ómyrk í máli um þá þróun sem hefur átt sér stað .
" Það hafa orðið mikil umskipti til hins verra í fjölmiðlum frá aldamótum – netmiðlar hafa sótt í sig veðrið , sem er frábært , en ekki alveg áttað sig á vægi menningarinnar eins og hún var ræktuð í prentmiðlum fyrri áratuga .
Það sinnir enginn djúpri og faglegri greiningu á listum fyrir almenning eins og gert var .
Því miður .
Umfjöllunin er handahófskennd og markaðsmiðuð , fyrst og fremst .
Hún felst yfirleitt í kynningu á verkum eða viðburðum , einhverju sem auglýsingar eða samfélagsmiðlar gætu sinnt .
Fjölmiðlar þjóna menningunni best með því að kryfja , gagnrýna og greina og eiga að leita til sérfræðinga við það .
RÚV stendur sig vel en meiri samkeppni hefði faglegt aðhald í för með sér .
" Hugmyndir um hinn frjálsa og skapandi listamann sem fær hugmyndir sínar frá nafnlausri uppsprettu innra með sér og hið akademíska háskólaumhverfi fara ekki alltaf saman og því er ekki úr vegi að spyrja Fríðu hvert hlutverk listaháskóla sé gagnvart nemendum sínum .
" Hlutverk listaháskóla er að gera nemendum kleift að nýta hæfileika sína til fullnustu út frá sinni persónulegu listrænu sýn .
Skólinn kennir á þá miðla sem nemandinn þarf að tileinka sér , veitir nauðsynlega þjálfun , setur starfið í hugmyndafræðilegt samhengi og fyllir upp í bakgrunnsþekkingu þá sem þarf til að geta verið frumlegur og skapandi á eigin forsendum .
Námið er mikil ögrun fyrir nemendur , krefst bæði vinnusemi og dirfsku þar sem óttinn við tabúla rasa er kannski helsti farartálminn , rétt eins og í allri annarri skapandi vinnu .
" Þegar nemendur Listaháskólans útskrifast blasir iðulega við þeim ókannað land og leiðir þeirra að námi loknu eru jafnmisjafnar og þeir eru margir .
Listamenn samtímans eru oftar en ekki sínir eigin vinnuveitendur með því að skapa verkefni sín sjálfir .
Allir eiga það þó sameiginlegt að ætla sér að vinna að listrænni sköpun .
Mér leikur hugur á að vita hvert hlutverk listrænnar sköpunar í samfélaginu er í augum Fríðu Bjarkar .
" Ekkert samfélag þrífst án listrænnar sköpunar , það er margsannað og einföld staðreynd .
Þar sem listin er bæld , t.d. vegna pólitískra ofsókna , styrjalda , spillingar eða neyðar af öðru tagi , þrífst hún sem aldrei fyrr .
Kalda stríðið færði aldeilis sönnur á það beggja megin járntjaldsins .
Listin er einfaldlega svo ríkur þáttur í mannlegu eðli , hvort sem menn vilja viðurkenna það eða ekki .
Hluverk listarinnar getur verið hvað sem er – það fer eftir málefnum , orðræðu og fagurfræði hvers samtíma .
Ég man þó ekki eftir neinni list sem hefur haft ill áhrif á heiminn eða umhverfi sitt – það er þá ekki list heldur eitthvað annað .
Jafnvel mjög ögrandi list í einhverjum skilningi hefur góð áhrif þar sem hún neyðir fólk til að taka afstöðu , til að hugsa , til að átta sig á umhverfi sínu og stöðu .
" Skiptir máli að mennta listamenn hér á landi ? Íslendingar eyða ekki miklum opinberum fjármunum í listir og íslenskir listamenn eru vanir þeirri hugsun að gengið sé út frá því að þeir gefi vinnu sína .
Fríða Björk bendir á að Íslendingar setji heldur ekki mikla fjármuni í menntun á háskólasviði .
Í ljósi þessara aðstæðna er rétt að velta því upp hvers vegna það sé mikilvægt að listamenn hljóti menntun sína hér á landi ? " Það má alveg eins spyrja af hverju það skipti máli að við búum á Íslandi .
Við erum hér í þessu samfélagi af því að okkur finnst það skipta máli í heimsmyndinni .
Listin er þáttur í því rétt eins og heilbrigðiskerfið , vegakerfið , vistkerfið og landfræðilega legan uppi við heimskautsbaug .
Við gætum sent alla sem vilja mennta sig í listum til útlanda , en við getum líka sagt öllum að hlusta bara á geisladiska og lagt niður lifandi tónlistarflutning .
Það kunna flestir að lesa á ensku , svo það er kannski í einhverjum skilningi óþarfi að skrifa bækur á íslensku – samt vitum við að það er lífsnauðsynlegt .
Við getum ekki án þess verið að tjá okkur um sjálf okkur og tilvistina .
Svo má ekki gleyma því að við höfum ýmislegt fram að færa og erum vonandi ekki svo sjálfhverf að við stundum listmenntun eða listsköpun einungis fyrir sjálf okkur .
Við höfum heilmiklu að miðla og auðgum heimsmenninguna með því að vera til , rétt eins og aðrir annars staðar .
" Ég velti fyrir mér hvaða sýn rektorinn hafi til íslenskrar menningar og lista .
Er eitthvað sem einkennir hana sérstaklega , aðgreinir hana frá listalífi annarra þjóða ? " Eitt einkenni er hvað íslensk list er orðin alþjóðleg , þótt það hljómi eins og þversögn .
Og það er bara fínt .
Við erum hluti af stærri heild .
En það sem einkennir hana helst er kannski þessi vilji til að hefjast handa , frumkrafturinn .
Hins vegar skortir okkur oft þrek til þess að fullvinna hugmyndir og taka þær eins langt og hugsanlega væri hægt að fara með þær .
Oft er orsökin skortur á fjármunum .
Það eru ekki til peningar til að fullvinna hluti eða halda verkefnum gangandi , of langt seilst til að gera mikið úr litlu .
En íslenskir listamenn búa líka yfir hugrekki – hæfileika til að láta vaða .
Hugsanlega tengist það því hvernig fólk hér er alið upp .
Það er vant að ganga í mörg störf , að það sé þörf fyrir það .
Ungt fólk fær að spreyta sig og það er vettvangur fyrir afraksturinn þótt hann sé óþroskaður .
Hér er auðvelt að koma sér á framfæri á meðan í milljónasamfélagi þarf kannski að vinna árum saman án þess að nokkur taki eftir því .
Við sjáum margt á tilraunakenndum stigum sem er jákvætt og skemmtilegt .
" Fríða Björk er gift Hans Jóhannssyni hljóðfærasmið og eiga þau saman tvö börn , Elínu Hansdóttur myndlistarmann og Úlf Hansson tónskáld .
Því er ljóst að Fríða Björk er áfram umvafin listum og menningu að loknum vinnudegi .
Líf listamannsins er oft og tíðum ekki auðvelt og þægilegt .
Hvaða áhrif skyldi það hafa á æðsta stjórnanda listaháskóla að eiga tvö börn sem bæði eru starfandi listamenn ? " Þetta er ein órofin keðja hjá okkur , listir eru partur af heimilislífinu og þannig hefur það alltaf verið .
Elín og Úlfur hafa eflaust mótast af okkur Hans í upphafi en það eru hreinar línur að þau móta foreldra sína mikið í dag .
Við deilum áhuga okkar , alveg sama hvaða listgrein ber á góma .
Listirnar sameina okkur sem jafningja .
" 