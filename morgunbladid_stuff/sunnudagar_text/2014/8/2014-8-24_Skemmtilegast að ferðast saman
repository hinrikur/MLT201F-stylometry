Ragna Sara Jónsdóttir er forstöðumaður samfélagsábyrgðar hjá Landsvirkjun en hún er í fæðingarorlofi sem stendur .
Maðurinn hennar heitir Stefán Sigurðsson og er forstjóri Vodafone .
Þau eiga fjögur börn , Valgerði 12 ára , Tómas níu ára , Jakob tveggja ára og Önnu Karólínu sex mánaða .
Þátturinn sem allir geta horft á ? Síðastliðinn vetur var það Brooklyn Nine-Nine sem sýnt er á RÚV .
Þar fer lögreglumaðurinn Jake Peralta á kostum ásamt félögum sínum á lögreglustöðinni í Brooklyn .
Persónusköpunin í þáttunum er frábær og hver fjölskyldumeðlimur á sinn uppáhaldskarakter .
Einnig er mitt fólk hrifið af Hraðfréttum og Simpson-fjölskyldunni og svo reynum við auðvitað að horfa á fréttir saman .
Maturinn sem er í uppáhaldi hjá öllum ? Fyrir nokkrum árum fórum við fjölskyldan til Víetnam .
Þar gerðum við ýmislegt skemmtilegt og fórum meðal annars á matreiðslunámskeið .
Þegar heim var komið vorum við mjög dugleg að elda víetnamskan mat , en víetnömsk matargerð er dásamleg vegna þess að nánast allt í henni er bragðgott og svo er hann líka mjög hollur .
Ferskar víetnamskar vorrúllur og salat með nautakjöti og ferskum kryddjurtum eru í uppáhaldi hjá okkur .
Eftir að bættist við fjölskylduna höfum við haft minni tíma fyrir þetta þótt það sé mikil eftirsjá í því , og núna er óhætt að segja að heimagerð pitsa og mexíkóskur matur sé það sem flestir í fjölskyldunni séu ánægðir með .
Skemmtilegast að gera saman ? Ég spurði stóru börnin mín að þessu og niðurstaðan varð þessi : Að ferðast saman bæði innan- og utanlands .
Okkur finnst það gaman vegna þess að þá er öll fjölskyldan saman og hversdagsverkin eru skilin eftir heima .
Við upplifum nýja hluti og prófum eitthvað sem við héldum að við myndum aldrei gera ( eins og að smakka steiktar engisprettur ) .
Við höfum verið dugleg við að ferðast og drifið okkur til ýmissa landa eins og Víetnam , Bandaríkjanna , Túnis , Frakklands , Svíþjóðar , Noregs og Spánar svo eitthvað sé nefnt .
Innanlands fannst okkur sérstaklega gaman að fara um Norðausturland og hálendið , en þar gengum við bæði um Jökulsárgljúfur og inn að Öskju , sem er einn magnaðasti staður sem við höfum komið á .
Það eru alltaf nýjar upplifanir handan við hornið og allir njóta þess .
Borðið þið morgunmat saman ? Oft hittumst við við morgunverðarborðið en ekki alltaf allir saman .
Á þessum tímapunkti eru ólíkar þarfir innan fjölskyldunnar svo það er ekki þannig núna að við setjumst niður við stórt morgunverðarborð og borðum saman .
Meira þannig að eldaðir séu mismunandi grautar fyrir fólk eftir því á hvaða aldri það er .
Hvað gerið þið saman heima ykkur til dægrastyttingar ? Í sannleika sagt þyrftum við frekar dægralengingu en dægrastyttingu á þessu heimili .
Það er mikið að gera hjá flestum , skóli og tómstundir , vinna og félagslíf .
Við setjumst til dæmis mjög sjaldan niður og spilum , eins og það getur nú verið gaman .
Það sem þó hristir alla saman er góð tónlist og hress dans með .
Þá brosa allir ! 