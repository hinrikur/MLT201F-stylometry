Sýningin Votlönd verður opnuð í sýningarsal Norræna hússins í dag , laugardag , kl. 16.00 .
Að sýningunni stendur hópur íslenskra og finnskra listakvenna sem áður hefur sýnt bæði á Íslandi og í Finnlandi .
Þetta eru þær Guðný Hafsteinsdóttir , Ólöf Erla Bjarnadóttir , Kristín Sigfríður Garðarsdóttir , Sigurlína Osuala , Hannamaija Heiska , Jaana Brick , Merja Ranki og Päivi Takala .
Samkvæmt upplýsingum frá sýningarhaldara var kveikjan að samstarfinu áhugi fyrir samtali um keramik á breiðum grundvelli og þróun fagsins í báðum löndum .
" Mýrin varðveitir minningar , hluti , lífsform , jarðlög , liti .
Hún umvefur fuglana sem verpa og ala upp unga , frjósemi hennar veitir gróandanum næringu , skordýrin kunna sér ekki læti í votlendinu .
Hún er líka varhugaverð og getur gleypt það sem sekkur í hana en um leið varðveitir hún það um alla eilífð .
Mýrina nálgast listakonurnar á margvíslegan hátt eins og verkin á sýningunni bera ótvírætt vitni um , " segir m.a. í tilkynningu .
Sýningarsalur Norræna hússins er opinn þriðjudaga til sunnudaga milli kl. 12 og 17 .
Sýningin stendur til 21. september .
Þess má að lokum geta að á morgun , sunnudag , milli kl. 13 og 17 verða sýnendur á staðnum og spjalla við gesti .
