Sumar bækur fylgja manni alla tíð , dýpka mann þegar best lætur á meðan aðrar eru einfaldlega bara góð afþreying eða þá ekki .
Ég held mest upp á góðar íslenskar skáldsögur .
Kornungur las ég fyrstu bók Halldórs Laxness , Barn náttúrunnar , sem hafði mikil áhrif á mig , ekki síst vegna þess hve ungur Halldór var þegar hann skrifaði hana .
Nóbelskáldið á alltaf vissan sess hjá mér eins og svo mörgum öðrum .
Verk sem fjalla um liðinn tíma heilla mig gjarnan og ég hef alltaf haft mikinn áhuga á sagnfræði , sem ég sæki eflaust til föðurættarinnar ( Bergsættin ) .
Ritröð Jóns Kalmans Stefánssonar , Himnaríki og Helvíti , Harmur englanna og Hjarta mannsins , fannst mér hreint frábær lesning og magnþrunginn skáldskapur með vísan í líf fólks einungis tveimur eða þremur ættliðum aftur í tíma .
Einnig hreif mig djúpt Svar við bréfi Helgu , eftir Bergsvein Birgisson sem er með betri skáldsögum síðari ára .
Bækur Einars Kárasonar Ofsi , Óvinafagnaður og Skáld um Sturlungaöldina ættu að vera skyldulesning .
Fyrir skömmu lauk ég við einstaka bók eftir Einar Má Guðmundsson , Fótspor á himnum , sem ég einhvern veginn missti af á sínum tíma þar sem ég bjó þá erlendis .
Ævisögur eru í miklum metum hjá mér og hjálpa til að tengja við og skilja bæði liðna tíma sem og nútímann fyrir utan að kynnast viðkomandi persónu .
Ein bók stendur þar upp úr fyrir mér , en það er bók Guðjóns Friðrikssonar um Einar Benediktsson .
Lífshlaup hans er auðvitað heillandi viðfangsefni , en Guðjón fer með mann þar í stórbrotið lífshlaup skáldsins .
Fyrir utan þetta má líka nefna góða afþreyingu með Jo Nesbø sem er meistari á sínu sviði með lögreglumanninn og sögupersónuna Harry Hole og síðan Lee Child þegar maður vill ekki hugsa of mikið og láta ofurhetjuna Jack Reacher leysa málin örugglega .
