Jóga skýtur upp kollinum á óvæntum stöðum víða í höfuðborginni um þessar mundir .
Lilja Björk Haraldsdóttir og Helga Ólafsdóttir færa jógað til fólksins í nýjum jógatímum sem þær auglýsa á Facebook undir nafninu " Pop-Up Yoga Reykjavík " .
" Þetta er hugmynd sem ég er búin að ganga með í maganum í eitt og hálft ár .
Mig langaði að gera þetta í fyrra en hafði ekki tækifæri til þess þá .
Nú fékk ég í lið með mér Helgu Ólafsdóttur vinkonu mína og við stofnuðum þetta í maí í ár , " segir Lilja , sem fékk hugmyndina meðal annars frá samskonar jóga annars staðar í heiminum .
Jóga er oftar en ekki kennt í hvítmáluðum og hreinum sölum en Lilju langaði að prófa eitthvað annað .
" Mig langaði til að færa jógað úr venjulega rýminu sem það er stundað í og gera það opnara og aðgengilegra fyrir alla , " segir hún en hingað til hafa þær verið með tíma í Grasagarðinum , styttugarðinum hjá Listasafni Einars Jónssonar , Kex Hosteli , Loft Hosteli og Hljómskálagarðinum .
Upplifir iðkandinn jóga á annan hátt á nýjum stöðum ? " Upplifunin er klárlega öðruvísi .
Sérstaklega er munur á því að vera úti og inni .
Inni erum við með tónlist og í lokuðu rými .
Úti nær maður að tengjast betur og upplifa sig sterkar í takt við náttúruna og umhverfið .
" Þarf ekki dýran búnað Hún segir hugmyndina vera að leggja áherslu á að hægt sé að gera jóga alls staðar .
" Maður þarf ekki að kaupa rándýra dýnu eða vera í ákveðnum fötum heldur er hægt að gera jóga þar sem maður vill gera jóga .
Það er mín pæling á bak við þetta .
Þú getur gert jóga þegar þig langar , þar sem þig langar og eftir þinni getu .
Við erum að reyna að færa jógað til fólksins .
" Margir koma með dýnur í tímana en einnig eru þær með nokkrar dýnur sem þær lána út .
" Eða fólk gerir jóga bara á grasinu .
Það er allt í lagi , " segir Lilja en þær Helga deila kennslunni í tímunum .
" Önnur byrjar en hin tekur við lokastöðunum og slökuninni og það hefur gengið mjög vel .
" Tímarnir eru opnir öllum og í raun gjaldfrjálsir en við tökum á móti frjálsum framlögum og peningarnir renna þá til frekari styrkingar Pop-Up Yoga Reykjavík en eins og er erum við ekki að þiggja nein laun fyrir það sem við erum að gera .
Þetta er mjög mikið hugsjónastarf .
" Lilja og Helga stunduðu saman jógakennaranám hjá Yoga Shala og útskrifaðist Lilja í desember 2013 .
" Ég hef verið að kenna hér og þar og líka fyrir vini og vandamenn en hef ekki verið með fastan stað neins staðar , " segir hún .
Tími á sunnudaginn Næsti jógatími hjá Pop-Up Yoga Reykjavík er um helgina í Grasagarðinum í Reykjavík á sunnudaginn klukkan 15 .
" Við setjum aldrei auglýsingar fyrr en tveimur til þremur dögum fyrr á Facebook og Instagram , " segir Lilja þannig að það borgar sig að fylgjast með þeim þar .
Tímarnir eru 75 mínútur að lengd .
" Það er alltaf hægt að gera eitthvað smávegis en til að fá uppbygginguna í tímanum , hita upp , komast inn í öndunina , gera jógastöður og ná góðri slökun í lokin er mikilvægt að gefa sér tíma í þetta , " segir hún um tímalengdina .
Aðspurð hvaða tegund jóga þær kenni segir hún að það kallist " vinyasha-flæði " .
" Við gerum skemmtilega rútínu sem byggist á öndun , upphitun , góðu flæði og góðri slökun í lokin , " útskýrir Lilja .
Jóga gegn ofbeldi Það er fleira á dagskrá hjá þeim því framundan er samstarfsverkefni með ungmennaráði UN Women á Íslandi .
" Við stöndum fyrir jógaþoni að kanadískri fyrirmynd .
Þetta er maraþon í formi jóga .
Það þýðir að það verða gerðar 108 sólarhyllingar undir handleiðslu þriggja kennara .
Þetta tekur rúmlega tvo tíma .
Tilgangurinn er að gera jóga til ákalls um afnám ofbeldis , " útskýrir Lilja en jógaþonið fer fram í Hljómskálagarðinum klukkan 12 laugardaginn 16. ágúst .
Skráning er á unwomen.is og er þátttökugjaldið 2.900 krónur og rennur til verkefna UN Women víðs vegar um heiminn .
Það er ástæða fyrir því að sólarhyllingarnar eru 108 talsins .
" Talan 108 er heilög innan jóga .
Margir jógar gera 108 sólarhyllingar til dæmis á sólstöðum og líka eru möntrur kyrjaðar 108 sinnum af sérstöku tilefni , " segir Lilja en þátttakendur stunda jóga eftir eigin getu og hvíla sig eftir þörfum .
Pop-Up Yoga Reykjavík heldur áfram fram í september fyrir þá sem hafa ekki enn mætt í tíma og verður síðan aftur starfrækt næsta sumar .
