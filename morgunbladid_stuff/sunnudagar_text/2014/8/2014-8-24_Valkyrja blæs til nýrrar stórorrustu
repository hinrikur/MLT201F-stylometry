Ef þú ætlar að halda áfram að glápa svona á mig get ég alveg eins kynnt mig , " sagði Hillary Diane Rodham við ungan mann sem var staddur á sama bókasafni og hún árið 1969 .
Þannig lýsti Bill Clinton fyrstu kynnum sínum af konunni , en þau hafa nú verið í nokkuð stormasömu hjónabandi frá 1975 .
Reyndar er mikið slúðrað um að hjónabandið hafi vegna framhjáhalds forsetans verið nafnið tómt í mörg ár , framhliðin ein .
Þegar Clinton kvaddi forsetaembættið í janúar 2001 hafði eiginkonan nýlega verið kjörin öldungadeildarþingmaður fyrir New York .
Margir veltu því fyrir sér hvort dugleg og stálgreind eiginkonan myndi ekki taka við kyndlinum af forsetanum .
Hún er nú talin líklegust allra til að verða forsetaefni demókrata 2016 .
Sáralitlu munaði að Barack Obama lyti í lægra haldi fyrir Clinton í óvægnum slag þegar þau kepptu um útnefningu demókrata 2008 .
Hillary Clinton er hærri í skoðanakönnunum en nokkur þeirra repúblikana sem nefndir hafa verið sem forsetaefni .
Þeir yfirburðir hafa samt dvínað nokkuð síðustu vikurnar þótt Clinton njóti mikils álits og virðingar , ekki síst eftir að hafa gegnt embætti utanríkisráðherra í fjögur ár , 2009 – 2013 , í stjórn Obama forseta .
Kona hefur aldrei gegnt embætti Bandaríkjaforseta .
Enginn vafi er á því að sigri Clinton 2016 mun það verða mikill innblástur yfir bandarískar konur og baráttuna fyrir jafnrétti kynjanna .
Eitt gæti þó orðið henni til trafala og þegar sjást merki um að keppinautarnir muni nota það vopn : Clinton verður 69 ára á kjördag og óljósar fregnir hafa borist af því að hún sé ekki heilsuhraust .
John McCain var á svipuðum aldri 2008 og þá hikuðu demókratar ekki við að minna fólk á háan aldur hans .
Repúblikanar gætu hefnt sín og leikið sama leik núna .
Clinton er mikil baráttukona og hefur áratuga reynslu í pólitík .
Stundum missir hún samt út úr sér ummæli sem eru svo klaufaleg að jafnvel dyggir aðdáendur verða orðlausir .
Fyrir nokkru sagði hún t.d. að þau hjónin hefðu verið " alveg staurblönk " þegar þau yfirgáfu Hvíta húsið 2001 .
Fólk sem gengur að því vísu að bókaútgefendur muni borga margar milljónir dollara fyrir æviminningar forseta er ekki beinlínis á hausnum .
Orðaval Clinton þótti benda til þess að hún væri í litlum tengslum við líf almennings .
En nú segir Clinton að hún muni gera baráttuna fyrir efnahagslegu jafnrétti að helsta þema sínu nái hún völdum .
Þannig hyggst hún reyna að öðlast traust ákafra vinstrimanna .
Þeir eru urrandi af bræði yfir því að ósvífin bankaflónin í Wall Street skuli hafa sloppið með sitt á þurru í kreppunni en alþýðufólk látið blæða .
Eins og eiginmaðurinn hefur Clinton lengi reynt að sameina hægri- og vinstriöflin í flokknum og gert sér far um að höfða til miðjufólks í pólitíska litrófinu .
Hún hefur með réttu eða röngu verið talin hægra megin við Obama , ekki síst í utanríkismálum , jafnvel verið sögð herskár haukur .
Þess má geta að Clinton studdi innrásina í Írak 2003 , Obama var á móti og naut þess í prófkjörsslagnum 2008 .
Er líklegt að 2016 vilji menn forseta sem beitir sér af meira afli en Obama hefur gert , forseta sem tekur óvinsælar ákvarðnir um notkun stríðstóla í fjarlægum löndum , þrátt fyrir misjafna reynslu í Írak og Afganistan ? Bent er á að stríðsþreyta og einangrunarstefna séu nú áberandi í Bandaríkjunum og alls ekki víst að kjósendur vilji annað í nóvember 2016 .
Telja Obama vera dragbít Nýlega gagnrýndi Clinton opinskátt stefnu forsetans í málefnum Mið-Austurlanda , sakaði hann óbeint um kjarkleysi og stefnuleysi .
Obama dró sem kunnugt er allan bandarískan herafla frá Írak 2011 og treysti sér aldrei til að senda hófsömum andstæðingum Assads í Sýrlandi vopn .
Hann áleit að þau gætu lent í höndum ofstækismanna .
Nú segja margir stjórnmálaskýrendur að hik og ráðleysi Obama eigi sinn þátt í að allt sé komið í óefni , þar sem ofstækisfullir hryðjuverkamenn ráði yfir stórum landsvæðum í báðum löndunum og myrði óbreytta borgara .
Obama þykir atkvæðalítill forseti , nokkuð sem fáir búast við að verði sagt um væntanlegan Clinton forseta .
Vitað er að sumir frambjóðenda demókrata í þingkosningum í nóvember næstkomandi frábiðja sér stuðning hans .
Ef til vill er Clinton strax farin að baktryggja sig þannig að ekki verði auðvelt að bendla hana um of við Obama og forsetatíð hans í kosningabaráttunni 2016 .
