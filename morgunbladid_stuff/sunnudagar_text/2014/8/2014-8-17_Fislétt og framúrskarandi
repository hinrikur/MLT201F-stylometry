Af öllum þeim fartölvum sem ég hef haft undir höndum á síðustu árum hef ég kunnað einna best við Yoga-línuna frá Lenovo .
Hönnunin á þeim vélum er einfaldlega svo vel heppnuð , frumleg og þægileg í senn .
Því er forvitnilegt að fá í hendurnar enn nýtt afbrigði- 13 " Yoga 2 Pro sem kemst býsna nálægt því að skáka flaggskipum Apple , sem almennt eru í mestum metum , í útliti og búnaði .
Örgjörvinn í vélinni sem ég tók til kosta er Intel i7 4500U , Haswell-hönnun , sem gerir hann einkar sparneytinn .
Grunnhraði á örgjörvanum er 1,8 GHz en hann getur skrúfað hraðann upp í 3 GHz ef þörf krefur .
" Skjákortið " er ekki beinlínis skjákort , heldur grafíkörgjörvi , Intel HD4400 , sem felldur er inn í örgjörvasettið .
Hraðinn á því er prýðilegur , engin ósköp , en kappnóg fyrir alla almenna notkun og i7-örgjörvinn og ríflegt minni gerir sitt í að vélin er skemmtileg og spræk .
Minni í vélinni er 8 GB , sem er býsna gott á pappírnum , en maður á eiginlega ekki að sætta sig við minna , þ.e. ef verið er að keyra 64 bita útgáfu af Windows 8,1 eins og á þessari vél .
Það er vissulega hægt að keyra Windows 8 og 8,1 á minna minni ( 32 bita útgáfuna þó ekki ef nýta á yfir 4 GB í minni ) en hraðamunurinn er svo gríðarlegur að 8 GB ætti að vera lágmark .
Rétt er að geta þess að í vélinni er ein minnisrauf og ekki hægt að hafa meira minni í henni en 8 GB .
Skjárinn er 13,3 " IPS LED-snertiskjár með upplausninni 3.200x1.800 dílar .
Hann er frábær , ekki mjög bjartur en ótrúlega skýr og góður og litir mjög greinilegir – einn besti skjár sem ég hef séð á fartölvu .
Sem snertiskjár er hann líka mjög fínn og svörun er fyrsta flokks .
Lyklaborðið er framúrskarandi að vanda , Lenovo er alltaf með bestu lyklaborðin , en það hefði verið kostur ef lyklarnir í lyklaborðinu hefðu dregist inn þegar vélin er notuð sem spjaldtölva ( sbr. þá frábæru vél Lenovo ThinkPad Yoga ) þó að eðlilega sé erfitt að koma því við í vél sem er ekki nema 16,9 mm að þykkt samanbrotin .
Hægt er að kveikja á lýsingu á lyklaborðinu , sem eykur enn notagildi þess .
Ofan við skjáinn er myndavél , sem er reyndar ekki nema 720 p en dugir þó fyrir Skype og ámóta vídeóspjall .
Í vélinni er 256 GB mSATA SSD diskur , en mSATA ( Mini-SATA ) þýðir að hann er mjög lítill um sig , enda er diskurinn ekki diskur , heldur sérstök gerð af minniskorti og tekur ekki nema brot af plássi sem þarf fyrir 2,5 " SATA-drif .
Lenovo gefur upp níu tíma endingu á rafhlöðu en það fer eftir ýmsum þáttum , eins og til að mynda því hvað verið er að gera á vélinni .
Ég náði ekki að prófa það nógu rækilega , þar sem vélin barst seint í prófun , en Google segir mér að níu tímar séu ekki fjarri lagi þó að endingin sé kannski nær sjö til átta tímum í almennri notkun .
Kanturinn til hliðar við lyklaborðið er úr stömu gúmmíi , sem kemur vel út .
Músarflöturinn er fínn , ekki alveg skotheldur en það má eflaust stilla hann að smekk .
Eitt af því sem gerir Yoga-vélarnar svo skemmtilegar í notkun er að það er hægt að sveigja skjáinn á ýmsa kanta , má færa hann aftur um 360° .
Þannig er hægt að nota vélina sem fartölvu ( fistölvu ) , hafa skjáinn uppi en lyklaborðið fyrir aftan sem stuðning , sem spjaldtölvu og líka sem V á hvolfi , sem Lenovo-bændur kalla tjald , en þá halla hvort tveggja skjár og lyklaborð og hentar vel til að mynda í eldhúsinu .
Skjáborðið snýr sér eftir því sem skjástaðan krefst en tekur smástund að skipta á milli , þó ekki nema sekúndu eða svo .
Á vélinni er 64 bita Windows 8,1 ( Home-útgáfan ) , sem er nýjasta gerð Windows .
Menn hafa mikið deilt um 8-línuna af Windows og mér skilst að næsta útgáfa verði nokkuð frábrugðin , en þótt það sé ekki gallalaust reynist það vel alla jafna og einkar vel á tölvu með snertiskjá sem þessari .
Þar á þó eftir að bæta sitthvað , fer eftir forritum , en sé til að mynda litið til vafra er Firefox lengra kominn í snertivæðingunni en Chrome og Internet Explorer lengst þeirra .
Vélin býður manni reyndar upp á að sækja forrit sem henta fyrir hverja skjástillingu fyrir sig , og þá með það í huga að auðvelda notkun á snertiskjánum , en ekki þóttu mér þær uppástungur ýkja gagnlegar .
Á henni er eitt USB 2.0 tengi og eitt USB 3.0 , hljóð út- og inngangur og microHDMI tengi .
Ekki skil ég af hverju ekki eru í henni tvö USB 3.0 tengi , en einnig er innbyggður SD / MMC kortalesari – fara slík fyrirbæri ekki að hverfa með tímanum , svona rétt eins og diskettudrif ; kannski mætti sleppa því og fá fleiri USB-tengi í staðinn ? Árni Matthíasson 