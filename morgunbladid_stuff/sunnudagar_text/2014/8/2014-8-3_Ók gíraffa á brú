Gíraffi dó af völdum höfuðáverka í Pretoria í Suður-Afríku á fimmtudag þegar hann rak höfuðið í brú á mislægum gatnamótum .
Gíraffinn var staddur ásamt félaga sínum í kerru aftan í flutningabíl og svo virðist sem ökumaðurinn hafi ekki gert sér grein fyrir hæð dýranna þegar hann ók undir brúna .
Vitni lýstu þeirri sérkennilegu sýn að sjá tvö gíraffahöfuð gægjast upp úr kerrunni á fleygiferð eftir hraðbraut .
Ökumenn í kring fylgdust skelfingu lostnir með því þegar annar gíraffinn skall utan í brúna .
Fréttamiðillinn EyeWitness News hefur eftir Rick Allan , starfsmanni dýraverndarsamtaka í Suður-Afríku , að rannsóknir dýralæknis hafi leitt í ljós að gíraffinn hafi drepist vegna " alvarlegra höfuðáverka " .
Hinn gíraffinn var fluttur í öruggt skjól .
" Við höldum rannsókn málsins áfram með hugsanlega saksókn fyrir augum á hendur þeim sem ábyrgð bera á þessu ömurlega atviki , " sagði Allan .
Pabi Moloi var á ferð í bíl með frænku sinni á sömu slóðum og sagðist hafa séð tvo gíraffa gnæfa upp úr kerru aftan í flutningabíl .
" Ég fálmaði eftir símanum mínum til að taka myndir enda ekki á hverjum degi sem maður sér gíraffapar á hraðbraut inni í borg .
Á meðan ég tók myndirnar fór bíllinn undir brú og annar gíraffinn rak höfuðið utan í steinsteypuna .
Skellurinn var svo harkalegur að frænka mín sem sat við stýrið spurði mig hvort einhver hefði verið að hleypa af skotvopni , hún taldi sig hafa heyrt skothvell ! " 