Þegar Vífill Atlason , 23 ára gamall sagnfræðinemi , staðhæfði við móður sína , Hörpu Hreinsdóttur framhaldsskólakennara , að hann væri haldinn áunnum athyglisbresti var hann að tala í hálfkæringi .
Og þó ? " Röskunin " lýsir sér þannig að Vífill á erfitt með að sökkva sér niður í ákveðin viðfangsefni vegna þess að hann er orðinn háður því að brúka snjallsíma og fartölvur .
Brestur kemur reglulega í athyglina .
Hér er Vífill örugglega ekki einn á báti .
Orri Páll Ormarsson orri@mbl.is Ertu nokkuð með ofnæmi fyrir köttum ? " spyr Harpa Hreinsdóttir þegar ég sting við stafni á heimili hennar á Akranesi .
Ekki aldeilis .
Tveir kettir eru á heimilinu , Jósefína lætur ekki sjá sig en sérlegur málfarsköttur , Eiður Svanberg , nuddar sér glaðlega utan í gestinn .
Kemur á hæla okkur inn í eldhús .
Ætlar greinilega ekki að missa af neinu , blessaður .
Tilefni heimsóknarinnar er grein sem Harpa ritaði í Kvennablaðið á dögunum undir yfirskriftinni " Áunninn athyglisbrestur " .
Greinin hefst á þessum orðum : " Þegar yngri sonurinn hóf háskólanám lýsti hann því blákalt yfir að hann væri haldinn áunnum athyglisbresti .
Ég efast um að til sé kóðanúmer fyrir þessa röskun í ICD-10 eða DSM 5 en drengurinn útskýrði röskunina á þá leið að hann væri orðinn svo háður því að brúka snjallsíma og fartölvur að hann gæti ekki lesið langa texta .
Sem þarf þá maður stundar háskólanám .
" Þegar ég hringdi í Hörpu til að ámálga viðtal tók hún strax fram að þetta væru bara vangaveltur , hún væri enginn sérfræðingur í téðri röskun , ef röskun má þá kalla .
" Ég skrifaði þessa grein meira í gamni en alvöru , " segir hún .
" Hef meira að segja gantast með að kvillann megi skilgreina sem ADSL .
" En öllu gamni fylgir alvara og eflaust geta margir speglað sig í syni Hörpu , Vífli Atlasyni , sem nú slæst einmitt í hópinn .
" Ég setti þetta fram í hálfkæringi , " viðurkennir Vífill , sem er 23 ára .
" Lít ekki svo á að þetta sé einhver fötlun .
Samt er ég ekki í vafa um að þessi áunni athyglisbrestur hefur háð mér , ekki síst eftir að ég hóf háskólanám .
" Las töluvert sem barn Vífill talar um áunninn athyglisbrest enda bar ekki á kvillanum meðan hann var yngri .
Hann las töluvert sem barn , var um árabil áskrifandi að Andrési önd , og minnist þess ekki að hafa átt erfitt með að einbeita sér eða sökkva sér niður í lengri texta .
" Ég var ósköp venjulegur strákur , las , horfði á sjónvarp , átti mína Playstation-tölvu og fótboltaleiki , " segir hann .
Harpa segir rannsóknir staðfesta að mikilvægt sé að börn lesi mikið , sérstaklega á aldrinum ellefu til fjórtán ára .
" Nái þau ekki miklum lestri á þeim aldri getur verið erfitt að þjálfa hann upp aftur , " segir hún og bætir við að ekki skipti máli hverskonar bókmenntir séu lesnar .
Morgan Kane geri sama gagn og Halldór Laxness .
Líka Tinni .
Á unglingsárum dró úr lestrinum hjá Vífli , einkum eftir að hann hóf nám í Fjölbrautaskóla Vesturlands á Akranesi .
Hann vann mikið með skólanum , á kvöldin og um helgar , og fyrir vikið var tími til heimanáms takmarkaður .
Vífill viðurkennir raunar að hann hafi lokið stúdentsprófi án þess að lesa eina einustu námsbók spjaldanna á milli .
Gluggaði í sumar en treysti fyrst og síðast á tímasókn og glósur .
" Vífill er mjög flinkur að tína upp upplýsingar , " segir móðir hans .
" Við mæðginin erum alltaf saman í liði þegar fjölskyldan spilar Trivial Pursuit um jólin og erum ósigrandi .
Hann veit allt mögulegt , þótt hann liggi ekki yfir bókum .
" Spurður hvert hann sæki upplýsingar nefnir Vífill strax netið .
Það sé gósenland fróðleiksþyrstra .
Þar sé líka búið að þjappa upplýsingum saman og gera þær aðgengilegri en í bókum .
Yngra fólki sé í lófa lagið að færa sér þetta í nyt .
" Ég er örugglega ekki eini maðurinn á Íslandi sem hefur lokið stúdentsprófi án þess að lesa eina einustu námsbók frá upphafi til enda , " segir hann .
Þegar Vífill var sautján eða átján ára eignaðist hann sína fyrstu fartölvu .
Það var vendipunktur .
" Fartölvan varð mjög fljótt stór þáttur í mínu lífi og tók alltaf meiri og meiri tíma .
Snjallsíminn kom síðar .
Ég vandi mig ekki á hann fyrr en fyrir tveimur árum eða svo .
" Hann segir áreitið svakalegt , Facebook , Snapchat , Instagram , Twitter og hvað þetta allt heitir , og erfitt sé að einbeita sér lengi að því sama , svo sem að lesa blað eða bók .
Síminn eða tölvan grípi stöðugt inn í og beini athyglinni annað .
Margt breyttist á fjórum árum Harpa er íslenskufræðingur að mennt og hefur starfað sem framhaldsskólakennari frá árinu 1986 , lengst af við Fjölbrautaskóla Vesturlands á Akranesi .
Hún var reyndar frá vinnu í fjögur ár vegna veikinda , frá 2009 til 2013 .
Er nú í 25% starfi .
Þegar hún sneri aftur fann Harpa fljótt að margt hafði breyst á þessum tíma .
" Þegar ég var að fara yfir kennsluáætlanir til að setja mig inn í kennsluna aftur rakst ég víða á skrýtnar klausur þess efnis að farsímanotkun væri bönnuð í kennslustundum nema í verkefnum undir stjórn kennara .
Mig minnti ekki að þetta hefði verið vandamál en áttaði mig fljótt á því að fyrir þessum nýju reglum var gild ástæða .
Það getur verið virkilega erfitt að fá nemendur til að leggja farsímann frá sér .
Helst stinga þeir honum bara undir töskuna sína á borðinu .
Þykir líklega betra að vita af honum í seilingarfjarlægð , " segir Harpa .
Nú kennir Harpa prjón sem valfag og þar má hafa snjallsímann uppi við .
" Ég leyfi ýmislegt í þessum tímum , eins og fartölvur , að hlusta á tónlist , hafa síma og tala saman .
Krakkarnir nýta sér þetta allt , nema helst símann .
Láta hann að mestu vera .
Ef til vill er það vegna þess að það er ekki bannað ? " Hún hlær .
Harpa aðhyllist svokallaða vendikennslu , það er að nemendur undirbúi sig vel heima og vinni svo verkefni í tímum .
Það hefur vakið athygli hennar , eftir að hún sneri aftur , að nemendur er bjargarlausari en áður .
Þeir virðast eiga erfiðara með að finna efni á Google og YouTube upp á eigin spýtur , svo dæmi sé tekið .
" Nemendur eiga erfitt með allt sem er utan rammans .
Læra bara það sem þeir þurfa .
Því fullkomnara sem Google verður þeim mun erfiðara eiga krakkarnir með að leita , " segir hún .
Vífill segir þetta í sjálfu sér ekki óeðlilegt .
Fólk hafi tilhneigingu til að læra bara það sem það kemst upp með þegar tæki eru annars vegar .
Flestir þekki þetta til dæmis í sambandi við bíla .
Hvenær koma glósurnar ? " Hvenær koma glósurnar ? " var fyrsta spurningin sem Harpa fékk , eftir fjarveruna .
Hún var að kenna Snorra-Eddu og nemendurnir urðu dálítið klumsa við þegar hún tilkynnti þeim að hún ætlaði ekki að setja glósur á innri vef skólans .
" Kennarinn gerir alltaf glósur , " kváðu nemendurnir sem sáu þarna fram á að þurfa jafnvel að lesa bókina sjálfir .
Skelfileg tilhugsun ! Þetta er svo sem ekkert nýtt vandamál .
Harpa vann í bókabúð fyrir um þrjátíu árum og þá runnu svokallaðar " Bluff Your Way " -bækur út eins og heitar lummur .
Það er " Blekktu þér leið " .
Hugmyndin að baki þeim var sú sama og með glósur á netinu , að þjappa námsefni saman og læra einungis yfirborðskenndar staðreyndir .
Harpa geldur varhug við ofuráherslu á tækniþróun í skólum .
" Ég hef alls ekkert á móti tækni .
Þvert á móti tel ég hana af hinu góða .
Tæknin á hins vegar bara að vera verkfæri í kennslu , hún má ekki taka hana yfir .
Það eru tíu ár síðan ég byrjaði að tala um að æskilegt væri að bakka út úr tæknibyltingunni í skólum og hef bara styrkst í þeirri trú .
Kennarar eiga að stjórna kennslu , ekki símar og tölvur .
" Ekkert er nýtt undir sólinni og Harpa rifjar upp að þegar útvarpið kom fram á sjónarsviðið hafi menn orðið sannfærðir um að skólinn yrði óþarfur .
Börn myndu bara sitja við viðtækið og mennta sig þannig .
Sama mun hafa gerst með sjónvarpið .
Læra í krákustígum Þegar Harpa var sjálf við nám segir hún alla nemendur hafa lært ákveðinn grunn sem byggt var ofan á .
Nú sé algengara að nemendur læri í allskonar krákustígum .
Þeir séu til dæmis í auknum mæli hvattir til að fletta upplýsingum upp á netinu , svo sem margföldunartöflunni , enda sé það fljótlegra en að leggja hana á minnið .
Þetta er hún sannfærð um að sé röng nálgun .
Vífill vann í eitt ár eftir stúdentspróf en ritaðist síðan inn í íslensku við Háskóla Íslands .
Hann fann sig ekki í því námi og skipti yfir í sagnfræði síðastliðið haust .
Hefur nú lokið fyrsta árinu og líkar vel .
Hann segir það hafa verið ákveðið sjokk að koma inn í háskóla .
Þá hafi hann fyrst farið að velta því fyrir sér að hann væri með áunninn athyglisbrest .
" Þetta var erfitt til að byrja með , " viðurkennir hann .
" Þegar maður er orðinn vanur því að dreifa athyglinni reglulega er strembið að einbeita sér að einhverju einu til lengdar .
" Freistingarnar eru líka á hverju strái enda fartölvur og snjallsímar leyfðir meðan á fyrirlestrum stendur í háskóla .
" Þarna er maður allt í einu í einhverjum alvöru heimi og verður að útiloka Snapchat og Facebook ætli maður að meðtaka upplýsingarnar sem kennarinn setur fram .
Það er mjög auðvelt að detta út í fyrirlestrum .
Það er ekki bara ég , þetta á við um mjög marga .
" Spurning um sjálfsaga Þegar allt kemur til alls segir hann þetta í raun bara spurningu um sjálfsaga .
" Þegar maður er í megrun er erfitt að hafa nammi allt í kringum sig .
Þetta er sami hluturinn .
Athyglisbresturinn háir mér auðvitað en maður vinnur bara úr þessu .
" Vífill býr að góðri fyrirmynd í kærustu sinni sem hefur ekki átt í neinum erfiðleikum með að loka sig af tímunum saman til að læra en hún leggur stund á sálfræðinám við Háskóla Íslands .
" Ég dáist að henni , " segir hann , " hún er mjög öguð .
Mér finnst raunar eins og stelpur eigi auðveldara með að einbeita sér lengi í einu en strákar , þó ég átti mig ekki á ástæðunni .
" Birtingarmyndirnar eru margar og Harpa bendir á að nemendur vanti til dæmis í iðnnám .
" Getur verið að það sé vegna þess að iðnnám krefst mikillar einbeitingar og þolinmæði ? " Snjallsíminn er snar þáttur í lífi íslenskra ungmenna , sem sum hver líta varla upp úr honum .
Vífill kveðst oft þurfa að taka afstöðu til þess þegar hann fer út , eins og að borða með kærustunni sinni , hvort síminn eigi að vera með eður ei .
Stemningin er allt önnur með en án síma .
Í þessu samhengi rifjast upp fyrir höfundi þessarar greinar að hann var staddur í brúðkaupi ekki alls fyrir löngu .
Sneri baki í næsta borð og furðaði sig á því að ekki heyrðist bofs frá borðinu , sem sætti tíðindum því greinarhöfundur vissi ekki betur en það væri fullmannað .
Þegar hann sneri sér við til að kanna þetta blasti kómísk sjón við : Allir við borðið voru í snjallsímanum , að hamast við að hafa samskipti við einhverja allt aðra en voru á staðnum .
Málótti út , dómharka inn Margt hefur breyst með tilkomu samskiptamiðla , eitt af því er málótti .
Úr honum hefur dregið , að dómi Hörpu .
" Einu sinni var því haldið fram að margir þyrðu ekki að tjá sig vegna þess að þeir væru hræddir um að tala rangt mál .
Segja " mér langar " og svo framvegis , " segir hún .
" Þetta er örugglega úr sögunni , núna lætur fólk bara vaða .
Það er jákvætt að tæknin hafi unnið á málótta , enda lærir fólk yfirleitt mest á mistökum sínum , en á móti kemur að hömluleysi er orðið meira en áður .
Fólk tjáir sig óhikað um allskonar hluti og gerist á köflum mjög dómhart , jafnvel um efni sem það veit lítið eða ekkert um .
" Mæðginin eru sammála um að útilokað sé að spá fyrir um áhrif tækninnar á hegðun okkar mannanna í framtíðinni .
" Ég er 54 ára og ólst upp við sveitasíma og heimarafstöð meðan foreldrar mínir bjuggu í Kelduhverfi , " segir Harpa hlæjandi ..
" Sveitaskólinn var í tvær vikur í senn og síðan vorum við heima í tvær vikur að læra .
Á þeim tíma hvarflaði ekki að nokkrum manni að tækniþróun yrði með þeim hætti sem raun ber vitni .
Þess vegna er vonlaust að sjá fyrir hvað verður eftir tíu , tuttugu ár .
" Á þeim nótum er mál að linni , Vífill þarf að beina athygli sinni annað .
Fyrir þá sem eru að velta því fyrir sér greip hann bara einu sinni til snjallsímans meðan á samtalinu stóð .
Meðan móðir hans hafði orðið .
Eiður Svanberg er löngu sofnaður .
