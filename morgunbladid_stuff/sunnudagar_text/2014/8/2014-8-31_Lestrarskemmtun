Hluti af íslensku bókmenntaelítunni dundaði við það hér áður fyrr að gera lítið úr Guðrúnu frá Lundi sem sögð var skrifa " kellingabækur " .
Guðrún átti sér þó öfluga stuðningsmenn , sem voru íslenskir lesendur , og þeir muna enn eftir sinni konu og komu nýlega Afdalabarni á metsölulista .
Íslenskir lesendur eru engir bjánar og þekkja góðan skáldskap þegar þeir sjá hann .
Guðrún frá Lundi er góð skáldkona , um það ætti enginn lengur að efast , þótt eflaust geri sumir það þó .
Sem höfundur býr hún yfir sannri frásagnargáfu , skapar trúverðugar persónur og tekst einstaklega vel að lýsa tíðaranda og samfélagi .
Frásagnargáfa Guðrúnar nýtur sín afar vel í Afdalabarni sem er bók sem er einstaklega gaman að lesa .
Það er eiginlega ómögulegt annað en að halda áfram að fletta síðunum og sökkva sér ofan í sögu lítils drengs , Hannesar , sem býr hjá afa og ömmu í fátæklegu koti en kynnist óvænt annars konar lífi .
Guðrún kann að lýsa persónum og hugar ekki einungis að aðalpersónum sögunnar heldur skjóta áhugaverðar aukapersónur stöðugt upp kollinum .
Kjaftakellingar bókarinnar , stundum ansi illkvittnar , eru sérlega eftirminnilegar og gæða söguna húmorísku lífi .
Guðrún virðist samt ekki gefin fyrir að dæma persónur sínar og sýnir oft á þeim óvænta hlið .
Persónur sem við fyrstu kynni virðast fremur óaðlaðandi taka jafnvel breytingum þegar líða tekur á sögu og verða aðrar og betri en í byrjun .
Þannig taka persónur bókarinnar út ákveðinn þroska eftir því sem sögunni vindur fram , rétt eins og við gerum vonandi sem flest í lífinu .
Guðrún lýsir síðan sveitasamfélagi á einstaklega næman og raunsæjan hátt .
Stéttaskipting og mismunun koma mjög við sögu í Afdalabarni og þar verður sterk réttlætiskennd höfundar mjög áberandi .
Guðrún hræðist ekki að vera tilfinningasöm í þessari stuttu bók og það er svo undir lesandanum komið hvort honum finnst hún þar ganga of langt .
En það er afar fallegur tónn í bók sem er einstaklega gaman að lesa .
