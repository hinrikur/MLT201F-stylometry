Á miðvikudaginn hefst fjölskylduhátíðin Sumar á Selfossi og stendur hún fram á sunnudag .
Hátíðin hefur verið haldin síðan 1995 en útfærð á mismunandi hátt og hefur farið stækkandi í umsvifum síðan 2003 .
Stærsti viðburður hátíðarinnar er morgunverður sem haldinn er á laugardagsmorgni og er sá allra stærsti sem sögur fara af .
Hátíðarhaldarar bjóða öllum sem hafa áhuga á að koma í morgunmat sér að kostnaðarlausu .
Guðnabakarí mun bjóða upp á rúnnstykki og fleira góðgæti .
Í fyrra mættu um 4.000 manns en nú er talið að hátt í 5.000 manns muni mæta og gæða sér á kræsingunum .
" Hátíðin Sumar á Selfossi snerist fyrst og fremst um það að fyrirtæki bæjarins buðu íbúum í morgunmat .
Síðan var annarri hátíð , Sléttusöngnum , slegið saman við og síðan hefur hátíðin verið að stækka í umsvifum .
Við erum alltaf að reyna að gera meira og betra , " segir Guðjón Bjarni Hálfdánarson , einn hátíðarhaldara .
Á hátíðinni er ýmislegt um að vera og ber þar að nefna Froðufjör þar sem slökkvilið Árnessýslu sprautar froðu niður um 4 metra brekku og myndast þar froðupollur fyrir neðan sem krakkarnir geta leikið sér í .
" Ef mamma og pabbi eru til þá geta þau sleppt barninu í sér og skellt sér í brekkuna , " segir Guðjón kátur .
Brúarhlaupið er eitt stærsta 21 km hlaup á landinu .
Þangað mæta helstu hlauparar landsins til að keppa við að slá eigin met í 21 km hlaupum .
" Við höfum skorað á Kára Stein Karlsson að koma hingað og keppa , " segir Guðjón .
" Hann er nú í rauninni tengdasonur Selfoss , þar sem hann nældi sér í eina Selfosssnót , " segir hann og hlær .
Einnig verður Sléttusöngurinn á sínum stað þar sem Ingó úr Veðurguðunum leiðir sönginn .
Þá verður flugeldasýning og einnig verða tónleikar öll kvöld og algengt er að hljómsveitir sem eru að stíga sín fyrstu skref troði upp á hátíðinni .
Helgi Björns og Reiðmenn vindanna halda uppi fjörinu og spila á föstudagskvöldinu .
" Þar sem hátíðin er einungis stutt frá Reykjavík er kjörið fyrir fjölskyldur í Reykjavík og nágrenni að nýta daginn og taka sér bíltúr á Selfoss til að upplifa frábæra dagskrá , " segir Guðjón að lokum .
