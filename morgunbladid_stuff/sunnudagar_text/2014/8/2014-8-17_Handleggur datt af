Flugfarþegar sem voru á leið frá Birmingham til Belfast hinn 12. febrúar síðastliðinn upplifðu óþægilega lendingu þegar vélin skall á flugbrautinni með miklum hamagangi .
Flugvélin skemmdist þó ekki og engan sakaði en margir kvörtuðu undan tilþrifum flugstjórans við lendinguna .
Rannsóknarnefnd flugslysa í Bretlandi skilaði nýlega af sér skýrslu um óhappið og í henni er að finna skýringuna á ógætilegri lendingu flugstjórans ; gervihandleggurinn hans datt af .
Fjallað er um málið á vef BBC .
Flugstjórinn , sem er 46 ára , hafði stuttu fyrir lendingu aðgætt hvort gervihandleggurinn væri kirfilega fastur .
Þegar hjól vélarinnar nálguðust brautina ætlaði hann sér að rétta hana örlítið af en hreyfingin varð til þess að gervihandleggurinn losnaði og datt á gólfið .
Í tilkynningu frá flugfélaginu Flybe segir að flugstjórinn sé einn af reyndustu starfsmönnum þess og að öryggi farþega og annarra starfsmanna hafi aldrei verið í hættu .
Flugstjórinn hefur jafnframt gefið út að hann muni sýna fyllstu aðgát í framtíðinni .
