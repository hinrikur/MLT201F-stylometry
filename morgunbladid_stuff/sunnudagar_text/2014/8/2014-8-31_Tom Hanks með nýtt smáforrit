Leikaranum Tom Hanks er margt til lista lagt að því er virðist .
Nýjasta hlutverk hans er nefnilega ekki í kvikmyndaheiminum eins og við var helst að búast heldur í tækniheiminum .
Nýverið gaf leikarinn fjölhæfi út skemmtilegt smáforrit sem breytir ipad-spjaldtölvu í gamaldags ritvél .
Smáforritið kallast Hanx Writer og hefur náð miklum vinsældum í vefverslun iTunes á stuttum tíma .
Hanks segir smáforritið ekki endilega þjóna praktískum tilgangi og hann mælir ekki með því að fólk skrifi ritgerðir eða lagaleg skjöl með smáforritinu en það sé tilvalið fyrir t.d. dagbókarfærslur eða ástarbréf .
Þrátt fyrir að smáforritið þjóni ekki mikilvægum tilgangi gerir það upplifunina við að skrifa texta í spjaldtölvu ánægjulega .
Smáforritið er vissulega innblásið af gamla tímanum en að sjálfsögðu er hægt að prenta út skjöl , senda þau í tölvupósti og nýta þau eins og hefðbundin tölvuskjöl .
Hanx Writer er því skemmtileg blanda af nýja og gamla tímanum .
Smáforritið er ókeypis en notendum býðst einnig að borga aukagjald og fá þá fleiri tegundir af ritvélum , svo sem Hanx 707 og Hanx Golden Touch sem hafa nýja og spennandi fídusa .
Ástæða þess að Hanks hannaði og setti ritvélarsmáforrit á markað ku vera sú að hann nýtur þess að nota ritvél og kann vel að meta þá eiginleika sem hún hefur , svo sem hljóðið , sem hann líkir við tónlist .
" Allt sem þú skrifar með ritvél hljómar glæsilega , " var haft eftir Hanks í The New York Times nýverið .
Hanx Writer-smáforritið þykir afar vandað og vel heppnað enda fær það fjórar og hálfa stjörnu af fimm á iTunes og jákvæða dóma frá notendum .
