Horfur eru á því , að mati greiningardeildar Íslandsbanka að vöruskipti á síðustu fimm mánuðum ársins reynist hagstæðari en hingað til hefur verið raunin frá áramótum .
Hækkandi álverð hafi hér áhrif og verð sjávarafurða hafi heldur hækkað .
Þó sé líklegt að vöxtur innflutnings mælist áfram nokkur .
Það virðist þó í öllu falli ljóst að afgangur af vöruskiptum verði lítill , ef nokkur , þetta árið .
" Þeim mun dýrmætari er sá mikli vöxtur sem verið hefur í ferðaþjónustu það sem af er ári , og skilað hefur mun meiri gjaldeyristekjum í ár en raunin var í fyrra , " segir Íslandsbanki og bendir á að með þessu hafi Seðlabankanum tekist að auka gjaldeyrisforða sinn talsvert , á sama tíma og gengi krónu hafi verið stöðugt .
Það er ekki vegna afgangs á vöruskiptum .
Þar eru gjaldeyristekjur af ferðamönnum og annarri þjónustu lykilþáttur .
