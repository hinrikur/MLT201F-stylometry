Afkomendur Guðrúnar frá Lundi standa að endurútgáfu skáldsögu hennar , Afdalabarns .
Hallgrímur Helgason málaði málverkið er prýðir kápu bókarinnar og ritaði eftirmála .
Guðrún nýtur greinilega enn vinsælda , því Afdalabarn trónir nú efst á metsölulista Eymundsson .
Guðrún Ingibjörg Þorgeirsdóttir gith@mbl.is Rætt við Marín Guðrúnu Hrafnsdóttur , langömmubarn Guðrúnar Hvernig kom endurútgáfan til ? " Við ættingjarnir höfum um nokkurt skeið verið að skoða útgáfu á verkum Guðrúnar og þrátt fyrir að almenningur hafi haft mestan áhuga á Dalalífi vorum við orðin spenntari fyrir því að eitthvað fleira eftir hana yrði endurútgefið .
Tengdadóttirin er í uppáhaldi hjá mörgum og hefur oft verið nefnd í því sambandi en það er þriggja binda verk .
Landslagið í útgáfu er hins vegar þannig um þessar mundir að forlög vilja sem minnsta áhættu taka og því hentaði Afdalabarn , sem er langstysta verk Guðrúnar , ágætlega í þetta sinn .
Ég lít þannig á að hér sé tækifæri til að sýna fram á að lengi lifi í gömlum glæðum , Guðrún njóti enn mikilla vinsælda og að hún hafi alls ekki verið einnar bókar höfundur .
" Telurðu Afdalabarn líkjast öðrum verkum Guðrúnar ? " Þessi saga er raunar um margt frábrugðin öðrum bókum hennar , þótt líkindi megi auðvitað einnig finna , t.d. í persónusköpun og stíl .
Helst er það endir bókarinnar sem gerir hana ólíka verkum Guðrúnar , því að yfir honum er svolítill ævintýrablær en mikið raunsæi einkennir bækur Guðrúnar alla jafna .
Ævintýraljómi Afdalabarns gerir bókina hins vegar hentuga til lestrar fyrir nemendur í framhaldsskóla og efri bekkjum grunnskóla .
Þarna er kjörið tækifæri fyrir þá til að kynnast gamla tímanum .
Kjör og stéttaskipting er aðalefni bókarinnar og inn blandast miklar tilfinningar og þessi mannlegi þáttur sem Guðrún er svo ótrúlega sterk í .
" Svífur andi langömmu þinnar yfir vötnum í lífi þínu , ef svo má að orði komast ? Ert þú kannski listræn ? " Ég er bókmenntafræðingur að mennt , hef mikinn áhuga á bókmenntum og listum og starfa við það , sem menningarfulltrúi hjá Hafnarfjarðarbæ .
Hvað áhrif langömmu á mig varðar hef ég fyrst og fremst horft til þess aðdáunaraugum hve æðrulaus hún var þegar skrif hennar mættu mótlæti og reyndar í lífshlaupinu öllu .
Annars finn ég líka að ég tengi þær sterkt saman langömmu og ömmu Marín , enda þótt þær hafi ekki endilega verið mjög líkar mæðgurnar , þessi stóíska ró einkenndi þó báðar .
" Guðrún fær uppreisn æru Heldurðu að það hafi reynst Guðrúnu erfitt að halda áfram að skrifa í mótlætinu ? " Það er erfitt að segja , hún var mjög dul kona .
Hún var hörð á því að hún væri að skrifa fyrir sjálfa sig og á meðan einhver vildi lesa hélt hún áfram að skrifa .
Skapferli hennar held ég að hafi hjálpað henni mikið , því að það var auðvitað mjög óalgengt á þessum tíma að kona gengi fram á ritvöllinn , hvað þá ómenntuð kona nærri sextugu .
Mörgum fannst þetta stórfurðulegt en hún hélt áfram að skrifa og í nútímanum hefur hún fengið uppreisn æru , m.a. eftir að Dagný Kristjánsdóttir og Helga Kress tóku hana upp á yfirborðið í Háskólanum fyrir nærri 20 árum .
Allra síðustu ár virðast menn flykkjast út úr skápunum og nú þarf bara að drífa í því að þýða verk hennar .
Eins hefur mig lengi dreymt um að gera sjónvarpsþætti upp úr verkunum , kannski það sé auðveldast að byrja á Afdalabarni .
" Rætt við Hallgrím Helgason , rithöfund og myndlistarmann Er það rétt skilið að tvö málverk af Guðrúnu frá Lundi hafi verið einu verkin sem ekki seldust á málverkasýningu sem þú hélst fyrir nokkru ? " Já , það er rétt .
Þau eru óseld .
Hún virðist enn ekki vera orðin hluti af elítunni .
Hún seldi hins vegar alltaf mikið af bókum , þótt málverkin af henni hafi ekki selst , " segir Hallgrímur kíminn .
Hvernig eru kynni þín af verkum Guðrúnar ? " Ég las Dalalíf þegar ég var beðinn að halda erindi um verkið á málþingi um Guðrúnu fyrir nokkrum árum .
Það kom mér á óvart hversu vel skrifuð , skemmtileg og góð sú saga er .
Afdalabarn er svolítið öðruvísi , en góð bók líka , stutt , hnitmiðuð og vel uppbyggð .
Hún er líka hröð , nánast eins og kvikmyndahandrit .
Því er oft haldið fram að Guðrún hafi teygt lopann í verkum sínum , þau séu gamaldags og snúist aðallega um mas og kaffidrykkju .
Það er ekki rétt , Afdalabarn er til dæmis mjög nútímaleg og ég man varla til þess að í henni sé hellt upp á kaffi .
Guðrún skiptir oft um sjónarhorn og við fáum að sjá persónurnar utan frá með augum aukapersóna .
" Skrifaði um fólk eins og það er Sérðu líkindi með Dalalífi og Afdalabarni ? " Já , þrátt fyrir það að Afdalabarn sé eins og smásaga við hlið Dalalífs fer ekki á milli mála að þetta er sami höfundurinn .
Orðfærið er til dæmis sérstakt , maður rekst iðulega á gömul , fágæt orð sem maður hafði ekki séð áður , vissi ekki að væru til og eru hugsanlega hennar uppfinning .
Persónusköpun Guðrúnar er alltaf mjög sterk , hún skapar persónur eins og að drekka vatn og lætur þær tala mikið .
Persónurnar lifna vel við og því fylgir engin tilgerð – hún nær talmáli þessa tíma mjög vel .
Húmor Guðrúnar er gegnumgangandi og það má segja að kjaftakerlingar séu vörumerki hennar , langpipraðar einsetukonur sem ganga prjónandi á milli bæja til að afla frétta .
Persónur hennar eru allar jarðbundnar , hún skrifaði um fólk eins og það er , ekki eins og það á að vera .
" Þú minntist á orðfæri Guðrúnar .
Heldurðu að það eigi upp á pallborðið hjá lesendum nútímans ? " Ef ég tala fyrir sjálfan mig finnst mér ekkert skemmtilegra þegar ég er að lesa en að rekast á nýtt orð .
Þá kem ég ríkari frá lestrinum .
Allra best er að finna orð sem maður skilur ekki .
Til dæmis þessi setning : " Það var þessi litli gutti í húsbændum hennar ...
" Maður heldur að maður skilji andann í þessu en það er oft mjög heillandi að skilja hlutina ekki alveg til fulls .
" Einn af bestu höfundum 20. aldar Í eftirmála þínum veltirðu því fyrir þér hvað hefði orðið , hefði Guðrún fengið karlmannlegt næði til skrifta .
Hefurðu veitt þessu nánari athygli ? " Ég hugsa að hún hefði orðið helsti höfundur 20. aldar , með Laxness .
Hún er á kaliberi við okkar bestu höfunda .
Hún er einn af fimm bestu höfundum síðustu aldar .
Það er kominn tími til að við áttum okkur á því .
En hefði hún byrjað að skrifa sem atvinnuhöfundur tvítug , setjum sem svo , í stað þess að gæta barna og sinna bústörfum næstu fjörutíu árin ...
ja , það er spennandi tilhugsun .
Ég efast t.d. ekki um það að hefði hún fengið tækifæri til að sigla meira út í heim , verið hjá alvöru forlagi og fengið yfirlestur , hjálp og klapp á bakið og allt þetta sem rithöfundar þurfa , þá hefði hún orðið enn betri .
Guðrún er í raun afdalabarn íslenskra bókmennta .
Annars eru spurningar sem byrja á ef og hefði tilgangslausar .
Við verðum að taka Guðrúnu eins og hún er , lesa hana , endurútgefa hana og njóta hennar mikla sagnasjóðs , sem er dýrmæt innsýn í sveitalífið í byrjun 20. aldar .
Guðrún er ótrúlegur höfundur og þeim sem halda því fram að ekkert sé í sögum hennar annað en kaffidrykkja væri nær að setjast sjálfir niður með kaffibolla og lesa bækur Guðrúnar .
" 