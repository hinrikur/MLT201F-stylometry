Kristín Larsdóttir Dahl nemur kvikmynda- og fjölmiðlafræði í Kaupmannahafnarháskólanum .
Kristín , sem býr í Kaupmannahöfn , starfar samhliða námi sem tónlistarstjóri Bast Magazine og fyrirsæta .
Kristín hefur frekar dimman stíl og klæðist oftast svörtu , kóngabláu eða hvítu .
Sigurborg Selma Karlsdóttir sigurborg@mbl.is Hvað er það sem heillar þig við tísku ? Þegar maður hefur þekkt og unnið með mismunandi hönnuðum áttar maður sig fljótt á því hversu mikil vinna er á bak við eina fatalínu .
Hugmyndavinnan og hönnunarferlið sjálft finnst mér mjög áhugavert .
Ég elska líka þegar fólk er óhrætt við að vera öðruvísi , og sýnir einskonar uppreisn gegn einhverju " normi " með stíl og hönnun sinni – það er heillandi .
Ef þú þyrftir aldrei að kíkja á verðmiðann , hvaða flík eða fylgihlut myndirðu kaupa ? Ég mátaði Chanel-jakkapels þegar ég bjó í París sem ég hef aldrei alveg hætt að hugsa um .
Ætli ég myndi ekki byrja á honum og Alexander Wang-leðurtösku .
Áttu þér uppáhaldshönnuð ? Alexander McQueen , hann var algjör brautryðjandi .
Ætlar þú að fá þér eitthvað sérstakt fyrir veturinn ? Ég er búin að hafa auga á mohair-peysunum frá Won Hundred og Kyrju lengi , og ætla fá mér þær .
Svo verð ég líka að fjárfesta í nýjum leður ökklastígvélunum frá annaðhvort Won Hundred eða Vagabond .
Þau eru svo þægileg , búin að ganga endalaust í gömlu reimuðu Vagabond-stígvélum mínum .
En ég á það til að ganga skó alveg niður ef ég er sátt með þá .
Hvað er þín uppáhalds tískustefna þennan veturinn ? Ég fylgi voðalega lítið stefnum .
Ég klæðist því sem mér finnst flott og klæðir mig í leiðinni – þá líður mér best .
En ég hlakka alltaf til að taka fram síðu kápurnar , leðurjakkana og pelsana mína þegar fer að kólna .
Áttu þér eitthvert gott stef , ráð eða mottó , þegar kemur að fatakaupum ? Ég er orðin pínu sérfræðingur á flóamörkuðunum hérna í Köben .
Hef gert mjög góð kaup á flottum og vönduðum fylgihlutum og flíkum .
En flest mín uppáhaldsföt og fylgihlutir í dag koma frá mörkuðum hér og þar .
Mér finnst því gott mottó vera að : endurvinna hlutina ( með því t.d. að selja og kaupa notað ) , kynna sér hvaðan varan kemur , kaupa frekar vandaðari flíkur heldur en eitthvert fjöldaframleitt drasl og styðja við bakið á upprennandi hönnuðum .
Hvert er þitt eftirlætis tísku-tímabil og hvers vegna ? Pönk , rokk og hippatíminn , þá fékk tískan einskonar rödd og hélst fastar í hendur við tónlistina og pólitíkina .
Hvernig myndir þú lýsa þínum fatastíl ? Hann hefur eiginlega alltaf verið frekar dimmur og rokkaður og er ég því langmest í svörtu , kóngabláu eða hvítu .
Mér hefur nefnilega alltaf fundist rauða hárið mitt virka eins og einskonar plássfrekur " fylgihlutur " í sjálfu sér , og vil því aldrei hafa of mikið af litum í gangi .
Ég er samt alveg óhrædd við að prófa nýja hluti og blanda oft allskonar stílum saman .
Einnig elska ég að ganga í kvenlegum sniðum , síðum kjólum , gulllituðu og láta falleg munstur njóta sín .
Þó að ég gangi oft í leðurjökkum og hljómsveitabolum er ég samt mikil " stelpu-stelpa " og er eiginlega alltaf í upphækkuðum stígvélum og brýt upp dökka stílinn með kvenlegum sniðum , einhverju töff skarti , varalit , eyeliner eða öðrum snúningi .
Kannski er hægt að kalla stílinn fágaðan hippa / goth .
Hvað kaupir þú þér alltaf þó að þú eigir nóg af því ? Ég á mjög mikið af allskonar yfirhöfnum og mér finnst ég alltaf geta bætt fleirum í safnið , svo kaupi ég líka alltaf mikið svart þó að ég eigi nóg af því .
Hvaða þekkta andlit finnst þér með flottan stíl ? Mjög mikið af tónlistarmönnum sem ég hlusta á finnst mér hafa flottan stíl , eins og Marilyn Manson , Patti Smith , Jimmy Hendrix og Robert Plant .
Shirley Manson var líka algjör tískufyrirmynd hjá mér þegar ég var 13 ára .
Meðal fyrirsætna finnst mér Abbey Lee Kershaw hafa skarað fram úr í að vera öðruvísi og smekkleg á sama tíma .
