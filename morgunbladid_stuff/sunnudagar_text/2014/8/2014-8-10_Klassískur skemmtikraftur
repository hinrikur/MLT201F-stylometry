Sinfóníuhljómsveit Toronto er væntanleg til Íslands eftir tvær vikur og leikur í Hörpu .
Hljómsveitin er undir stjórn Peters Oundjians , sem tók við henni þegar útlit var fyrir að hún yrði lögð niður og reif hana upp .
Oundjian segist ekki hafa viljað líta á sig sem skemmtikraft , en þó sé hann það í raun .
Karl Blöndal kbl@mbl.is Á bílastæðinu fyrir utan Roy Thomson-tónlistarhöllina í Toronto er glaumur og gleði .
Andrúmsloftið þetta júníkvöld minnir á gleðskap fyrir kappleik í amerískum fótbolta , en unga fólkið fyrir utan tónlistarhöllina er að hita upp fyrir tónleika með Sinfóníuhljómsveit Toronto .
Að tónleikunum loknum heldur gleðskapurinn áfram í anddyri hússins þar sem blásarasveitin The Lemon Bucket Orkestra fer um í balkanskri sveiflu .
Tónleikarnir eru þáttur í viðleitni sinfóníuhljómsveitarinnar til að laða að ungt fólk .
Þótt það sé gert með gleðskap eru tónleikarnir sjálfir ekkert léttmeti .
Fyrst er frumflutningur á nýju verki eftir bandaríska tónskáldið Mason Bates og síðan tekur við 5. sinfónía Sjostakovitsj .
" Við erum með frábæra vöru , " segir Andrew McCandless , trompetleikari í hljómsveitinni .
" Við þurfum bara að finna nýjar leiðir til að koma henni á framfæri .
" Sinfóníuhljómsveitin leggur í tónleikaferð til Hollands , Austurríkis , Þýskalands , Finnlands og Íslands í ágúst .
Hljómsveitin kemur fram í Hörpu 24. ágúst , daginn eftir menningarnótt .
" Það ríkir mikil eftirvænting , " segir Peter Oundjian , stjórnandi hljómsveitarinnar , þegar blaðamaður hittir hann á skrifstofu sinni .
" Þetta er í fyrsta skipti síðan 2000 sem hljómsveitin hefur farið til Evrópu .
Ég er nú að ljúka mínu tíunda ári sem stjórnandi .
Við höfum spilað nokkrum sinnum í Carnegie Hall í New York og víðar , en þetta er í fyrsta skipti , sem við förum út fyrir álfuna í langan tíma og það ríkir mikil spenna .
" Þegar Oundjian var ráðinn til hljómsveitarinnar stóð hún illa .
Í frásögnum af ástandinu kemur fram að allt útlit hafi verið fyrir að hljómsveitin , sem var stofnuð 1922 , yrði lögð niður .
Miðasala hafði hrunið , hljómsveitin var eins og rekald og hljóðfæraleikarar farnir að yfirgefa hana .
Var ástandið jafn slæmt og sagt er ? " Ég kom fyrst 1997 sem gestastjórnandi , Jukka-Pekka Saraste var hér enn stjórnandi og allt var í fínu lagi , " segir hann .
" Ég kom aftur í janúar 2002 og staðan var svo ömurleg að þú getur varla ímyndað þér það .
Andrúmsloftið á æfingu með hljómsveitinni var svo drungalegt , það var ekki bara að félagar í hljómsveitinni vildu ekki vera þarna , þeir vissu einfaldlega ekki hvort þeir hefðu vinnu næsta dag , svo óvíst var ástandið .
Það vantaði framkvæmdastjóra , tónlistarstjóra , fjárhagslegan stuðning vantaði , stjórnin var annaðhvort hætt eða hafði misst alla trú á sveitina , hljómsveitin hafði tapað peningum smátt og smátt og svo var komið að hún var á leiðinni í þrot .
" Hendurnar á mér hættu að virka Oundjian hóf tónlistarferil sinn sem fiðluleikari og gat sér orð fyrir leik sinn með Tókíó-strengjakvartettinum á árunum 1981 til 1996 .
Álagssjúkdómur varð hins vegar til þess að hann varð að gefa fiðluleikinn upp á bátinn og fór að reyna fyrir sér sem stjórnandi .
" Ég hafði spilað árum saman með Tókíó-strengjakvartettinum og þá hættu hendurnar á mér að virka , " sagði hann .
" Síðustu tvö ár ferilsins stóð ég á sviðinu og velti fyrir mér hvenær fingurnir á mér myndu einfaldlega renna af hálsi fiðlunnar og ég yrði mér til skammar .
Þetta var ömurlegt , sérstaklega síðasta misserið , sem ég spilaði .
Við vorum enn að spila verk Beethovens , en það var mjög erfitt að spila vegna þess að ég hafði ekki stjórn á vinstri hendinni .
Þessi sjúkdómur heitir focal dystopia og hefur hrjáð marga tónlistarmenn .
Það virðist ekki vera nein lækning við þessu .
En hvað um það , ég ákvað að slá til með mína bjartsýni , þetta yrði nýtt ferðalag .
" Oundjian lærði hljómsveitarstjórnun í tónlistarnámi sínu .
Þegar hann var við nám í Juilliard-skólanum í New York hélt Herbert von Karajan , sem um langt skeið stjórnaði Berlínarfílharmóníunni , meistaranámskeið eða Master Class í hljómsveitarstjórn , sem Oundjian sat .
" Gleymdu aldrei að þú hefur hendurnar viljir þú stjórna síðar meir , " sagði Karajan þá við Oundjian og kannski hafa þau orð verið veganesti .
" Ég elskaði að stjórna þegar ég var ungur og nú sagði ég við sjálfan mig að það væri næst á dagskrá að verða stjórnandi , " segir hann .
Verkefnið var ærið , en Oundjian segist hafa verið undir það búinn .
" Ég hafði vitaskuld stjórnað áður , allt frá 1995 , t.a.m. stjórnað hljómsveit í Amsterdam og verið gestastjórnandi víða .
Ég hafði reyndar aldrei verið tónlistarstjóri meiriháttar hljómsveitar áður , en ég held að ástæðan fyrir því að mér fannst þetta rétt hafi verið sú að ég fæddist hér , hafði mikla ástríðu fyrir borginni og mikil tengsl við hana .
Öllum í kringum hljómsveitina þótti mikilvægt að fólk fengi aftur trú á hana .
Bjartsýni var nauðsynleg og áhugi á fólki .
Ég hef gaman af að umgangast fólk og hafi einhverjir áhuga á að styrkja listir hef ég áhuga á að verja tíma með þeim þannig að reynsla þeirra verði eins jákvæð og hugsast getur .
" Oundjian sagði að vissulega hefðu verið til stjórnendur með meiri reynslu en hann sem hægt hefði verið að ráða til hljómsveitarinnar .
" Það er engin spurning , en það var ákveðið að fara í þessa átt , " sagði hann .
" Þetta hefur verið langt ferðalag , en mjög skemmtilegt .
Miklar breytingar hafa átt sér stað .
Á þessum tíma hafa rúmlega þrjátíu nýir hljóðfæraleikarar komið til liðs við hljómsveitina .
" David Kent , pákuleikari og starfsmannastjóri hljómsveitarinnar ( " Í því hlutverki er ég bæði fanginn og fangavörðurinn , " segir hann ) , bendir á að þetta sé eins og með skipanir forseta Bandaríkjanna á hæstaréttardómurum : " Þriðjungur hljóðfæraleikaranna hefur verið ráðinn í tíð Peters þannig að hans áhrifa mun gæta hér löngu eftir að hann verður farinn .
" Tími einræðisherrans er liðinn Oundjian segir að afstaða manna í hljómsveitinni hafi tekið stakkaskiptum .
" Ég verð að viðurkenna að það tók mig nokkur ár að móta hljómsveitina , " segir hann .
" Nú eru hljóðfæraleikararnir með sínu lagi og þeir móta mig sennilega jafn mikið og ég móta þá .
Samvinnan er mikil og við erum komin með fjölda verka , sem við getum leikið án mikillar æfingar þegar mikið liggur við .
Þetta er 21. öldin , tími einræðisherrans er liðinn .
" Oundjian hlær og bætir við að hann voni að sérlundaði hljómsveitarstjórinn , sem tekur reiðiköst og sleppir sér , sé þó ekki alveg liðinn því að skemmtanagildi sé í slíku .
" Ég veit þó ekki hversu lengi slíkur stjórnandi endist í pontu – hljómsveit gæti haft gott af að hafa slíkan stjórnanda um hríð , en svo er komið nóg eins og sést á því að þegar hljómsveitir skipta um stjórnanda tekur oft gjörólíkur stjórnandi við .
" Oundjian segir að það verði að vera skýr forusta , en um leið sé hann tilbúinn að hlusta á athugasemdir og hugmyndir .
" Ég vil ekki láta drekkja mér í hugmyndum , en þetta er hæfileikaríkt fólk , ég er í skýjunum yfir því að það skyldi koma hingað og auðvitað vil ég leyfa því að njóta sín .
" Það er auðséð að í sinfóníuhljómsveit Toronto er samhentur hópur og í samtölum við tónlistarmenn í henni heyrist strax að fyrir þeim er hljóðfæraleikurinn ekki bara atvinna heldur finnst þeim þeir eiga hlutdeild í hljómsveitinni .
Þeim er mikið í mun að efla tengsl almennings við klassík og nútímatónlist og vilja ganga lengra með því að leika í kvartettum og kammersveitum og kenna .
" Það er rétt , þau spila næstum öll í kammersveitum , kenna og leggja sitt af mörkum til samfélagsins , " segir hann .
" Þau rækta einnig sambandið við þá , sem styrkja hljómsveitina .
Tónlistarmenn okkar hafa meira að segja spilað á stjórnarfundum sinfóníunnar .
" Oundjian segir að ekki megi vanmeta slíkt framlag .
Í stjórninni sitji um 30 manns og á stjórnarfundum sé þeim drekkt í skjölum með sölu- og aðsóknartölum .
" Um daginn kom fyrsti víóluleikarinn okkar , Teng Li , á stjórnarfund og hún sagði okkur ótrúlega sögu sína , " segir hann .
" Hún er frá Kína og foreldrar hennar uxu úr grasi í menningarbyltingunni .
Hún sagði frá því hvernig hennar kynslóð hefði verið ætlað að uppfylla óuppfyllta drauma foreldranna .
Faðir hennar hefði farið með hana til Sjanghaí , sem tók sex tíma í lest .
Það voru engin sæti þannig að hann setti hana upp á farangursgrindina og studdi við hana þar .
Í Sjanghaí fór hún í tónlistartíma og síðan tók við ferðin til baka .
Eftir að hafa sagt þessa sögu spilaði hún yndislegt , kínverskt lag fyrir stjórnina , sem heillaðist og allt í einu var ekkert mál að fara í gegnum skjalabunkann .
" Samkeppni í skemmtanaheiminum Oundjian hefur unnið að því að auka aðdráttarafl hljómsveitarinnar , meðal annars með sérstakri dagskrá fyrir ungt fólk , síðkvöldstónleikum og uppákomum fyrir og eftir tónleika .
" Ég held að í Evrópu sé enn að finna aðeins meiri vitund í menntakerfinu og kannski jafnvel almennt í samfélaginu um stórfengleika þessa listforms , hvað sem við köllum það – klassíska tónlist – en hún á ekki eftir að eflast , sérstaklega ekki ef við höldum áfram að klæðast kjólfötum , ganga fram stíf af formlegheitum , hneigja okkur og snúa okkur síðan við til að stjórna , " segir hann .
" Fólk er með mun meiri væntingar þegar það fer út að skemmta sér nú á dögum .
Sú var tíðin að ég kunni ekki við að líta á sjálfan mig sem skemmtikraft , en við verðum að gera okkur grein fyrir því að við eigum í samkeppni .
Ef við ætlum að lifa af þurfum við að standa okkur í skemmtanaheiminum .
Almenningur eyðir ekki ótakmörkuðu fé í að fara á hokkíleik , í leikhús , á ballett eða í bíó þannig að það er eins gott að þegar fólk kemur á klassíska tónleika líði því þannig að það vilji koma aftur .
Fólki þarf að líða vel í þessu umhverfi .
Vissulega sækir enn nokkuð stór áhorfendahópur sinfóníutónleika , en hann er ekki að stækka , hann er að minnka .
Auk þess minnkar þekking á tónlist Beethovens , Brahms , Mahlers , Bruckners og Sibeliusar með hverri kynslóð .
Ég tel því að við , hljómsveitin , verðum að taka að okkur hlutverk aflvakans sem veitir þessari tónlist líf með því að flytja hana við aðstæður , sem laða að ungt fólk .
" Hann segir að þess vegna þurfi stundum að fara út fyrir form hinna hefðbundnu , formföstu tónleika og þess vegna ávarpi hann iðulega tónleikagesti á tónleikum .
" Mig langar að ganga lengra í að leika mér að tónleikaforminu , gera það hreinlega skemmtilegra , án þess þó að slá af kröfum um gæði , sem þurfa að vera í hæsta flokki , " segir hann .
" Möguleikarnir eru margir , þetta snýst um lýsingu , notkun á skjá og mun meiri samskipti , miðlun upplýsinga .
Ég sé fyrir mér að við reynum að fá viðbrögð og endurgjöf frá áhorfendum .
Ég vil ekki fara út í þetta eingöngu , en fimm til sex sinnum á ári .
Þannig gætum við náð til annars áhorfendahóps .
Síðan vil ég vera viss um að alltaf sé á dagskrá tónlist svo mögnuð að hún hreyfi við áhorfendum , hvort sem það eru þrjár mínútur eða fimm mínútur , segjum adagietto-kaflinn í fimmtu sinfóníu Mahlers eða Nimrod úr Enigma-tilbrigðum Elgars .
" Ætli ég sé ekki bara Íslendingur ? Oundjian kom til Íslands 2012 og var þá gestastjórnandi Sinfóníuhljómsveitar Íslands .
" Það var frábært , " segir hann .
" Þau spila mjög vel .
Hljómsveitin var frábær , Harpa stórkostleg og hljómburðurinn sömuleiðis , í heimsklassa .
" Efnisskrá hljómsveitarinnar er fjölbreytt og er það kannski í takt við borgina .
Toronto er suðupottur fólks af öllum þjóðernum .
Oundjian fæddist í borginni , en rætur hans liggja víða og því er kannski ekki að furða að honum líði vel þar .
" Faðir minn fæddist í Istanbúl , " segir hann .
" Foreldrar hans voru Armenar og hann var heppinn að komast burtu ásamt foreldrum sínum á meðan þjóðarmorðið á Armenum stóð yfir .
Móðir mín var að hálfu leyti frönsk og hálfu leyti skosk , fædd í Newcastle .
Þau hittust í London í stríðinu .
" Og hvernig lítur hann á sjálfan sig ? " Ég veit það ekki , Kanadamaður , Breti , hvort tveggja ? " spyr hann á móti .
" Ég er af armenskum , frönskum og skoskum uppruna , fæddist í Toronto , en ólst upp á Englandi og er með breskt vegabréf .
Mér er sama hvað ég er , en ef við tökum alla staðina , sem ég hef komið til og setjum punkt í miðjuna – ætli ég sé ekki bara Íslendingur ? " Menningarfrumkvöðlar Langt er síðan Sinfóníuhljómsveit Toronto fór í tónleikaferðalag fyrir utan Norður-Ameríku og í spjalli við fjóra hljóðfæraleikara hennar kom fram að mikil eftirvænting ríkti hjá hljómsveitinni .
" Við erum spennt fyrir allri ferðinni , " segir Johnathan Crow , konsertmeistari hljómsveitarinnar .
" Við viljum kynnast öðrum tónleikahúsum og nýjum áheyrendum .
Það er líka gott að hlustendur okkar hér sjái að hljómsveitin er á heimsmælikvarða og ferðist um heiminn .
" Hljómsveitin leikur í Vín , Amsterdam , Wiesbaden , Helsinki og Reykjavík .
" Margir ætla að nýta sér að Reykjavík er síðust á dagskrá í tónleikaferðinni og vera áfram á Íslandi í nokkra daga , " segir Jeffrey Beecher kontrabassaleikari .
" Mörg okkar ætla að koma fram á menningarnótt og síðan langar okkur að skoða landið .
" Crow er spenntur fyrir að hljóðfæraleikararnir láti ljós sitt skína á menningarnótt .
" Á tónleikaferðalögum sér maður venjulega flugvöllinn , hótelið og tónleikasalinn og síðan næsta flugvöll , hótel og tónleikasal .
Maður fær ekki oft tækifæri til að kynnast menningarlífinu þannig að það er frábært að koma á menningarnótt og fá smá innsýn í íslenska menningu .
" Andrew McCandless trompetleikari er gamall í hettunni .
Hann lék hjá Sinfóníunni í Toronto , en leist svo illa á ástandið að hann réð sig til Sinfóníuhljómsveitarinnar í Dallas .
Þegar Peter Oundjian tók við stjórn Sinfóníunnar í Toronto fyrir áratug laðaði hann McCandless aftur í hljómsveitina .
" Peter var að stjórna í Dallas og hann spurði mig hvort ég vildi koma aftur .
Mér fannst frábært að vera beðinn um að snúa aftur , fann mig ekki alveg í Texas .
" McCandless fór frá hljómsveitinni 2001 þegar framtíð hennar var í hvað mestri óvissu og segir að lýsingarnar á ástandinu þá séu engar ýkjur .
Camille Watts flautuleikari hefur verið hjá hljómsveitinni í 25 ár .
" Ég var einn þriggja hljóðfæraleikara , sem í tíu mánuði settust niður með einum af leiðandi stjórnmálamönnum borgarinnar til að koma hljómsveitinni aftur á skrið og vonandi gera hana betri en áður , " segir hún .
Watts segir að margt hafi verið látið reka á reiðanum áður en kom til neyðarástandsins hjá hljómsveitinni í byrjun aldarinnar .
" Stundum festast menn í viðjum eigin vana , " segir hún .
" Menn verða að líta í kringum sig .
Tónleikaferðin núna er hluti af því , við munum hafa margt fram að færa , en ætlum líka að taka eitthvað með okkur heim .
Mér finnst líka gott að við ætlum til landa utan alfaraleiðar , Finnlands og Íslands , sem kannski eru lík Kanada á ákveðin hátt og njóta virðingar í heiminum fyrir félagslegt réttlæti og mannúðleg stjórnmál .
" Áhersla hefur verið lögð á að stækka áheyrendahóp Sinfóníunnar í Toronto .
Crow segir að andrúmsloftið eigi til að vera allt of alvarlegt á tónleikum .
" Ég veit ekki hvað oft ég hef orðið vitni að því að einhver klappar eftir fyrsta kafla í sinfóníu og allir snúa sér við , hvessa augun , hasta á hann og sá sem klappaði sígur niður í sætið .
Alltaf þegar þetta gerist hugsa ég með mér að þessi maður eigi aldrei eftir að koma aftur .
En raunin er að þegar þessi verk voru skrifuð klappaði fólk þegar því sýndist .
Það er bara á seinni tímum sem allt varð svo upphafið að það mátti ekki trufla .
" McCandless telur að það hafi orðið rof á milli klassískrar tónlistar og almennings , tónlistin og hljómsveitirnar virki ósnertanlegar .
Eitthvað þurfi að gera til að komast út úr formlegheitunum , formlegum klæðnaðinum og uppstilltu andrúmsloftinu .
" Fólk þarf að geta brugðist við eins og það vill , hvort sem það er með því að klappa milli kafla , eða baula á okkur , " segir hann .
" Við erum öll að reyna að ryðja nýjar brautir , " segir Watts .
" Við trúum að tónlist sé alþjóðlegur samskiptamáti .
" " Einhver þarf að finna leið til að brjótast út úr formlegheitunum , " segir Beecher .
" Ég vona að það verðum við .
" Öll fjögur vilja miðla list sinni .
Þau kenna og koma fram með ýmsum hætti utan hljómsveitarinnar .
" Ég hef spilað með mörgum hljómsveitum , " segir McCandless .
" Ég hef aldrei spilað með jafn einstökum hópi hljóðfæraleikara og nú , þeir gefa sig alla í starfið .
" " Við lítum á okkur sem menningarlega frumkvöðla , " segir Bleecher .
