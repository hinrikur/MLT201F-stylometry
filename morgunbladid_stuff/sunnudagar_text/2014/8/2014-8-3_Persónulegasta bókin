Icelandic Food and Cookery er ný matreiðslubók á ensku eftir Nönnu Rögnvaldardóttur .
" Fyrir fjórtán árum eða svo kom út í Bandaríkjunum bók eftir mig með þessu nafni og þetta er sú bók en verulega breytt og aukin , " segir Nanna .
" Í bókinni eru ekki bara fjölbreyttar uppskriftir heldur líka fróðleikur og sögur um uppruna réttanna og hráefnið og einnig segi ég matartengdar sögur úr fjölskyldu minni .
Þetta er að mörgu leyti mjög persónuleg bók , reyndar langpersónulegasta bókin mín .
" H afa útlendingar áhuga á íslenskum mat ? " Ég hef orðið vör við að áhugi útlendinga á íslenskum mat er mikill .
Margir útlendingar hafa heyrt um kæstan hákarl og skötu og telja að það sé hinn dæmigerði íslenski matur en þegar þetta sama fólk uppgötvar venjulegan íslenskan heimilismat verður það oft hrifið og þykir margt merkilegt þar .
" Matarmenning Íslendinga hefur tekið miklum breytingum og hlýtur að vera miklu fjölbreyttari en áður .
Er það ekki svo ? " Auðvitað er matarmenningin miklu fjölbreyttari en hún var en hún var samt auðugri hér áður fyrr en við áttum okkur á .
Sá matur sem almenningur borðaði var oft mjög fábreyttur en þeir sem ríkari voru hafa á öllum tímum sögunnar leitast við að borða eitthvað nýtt og fjölbreyttara og snemma var byrjað að flytja inn krydd og lúxusvörur sem lituðu matarmenningu hástéttarinnar þótt almenningur sæi ekkert af því .
Þannig að við megum ekki halda að allir hafi lifað á eintómum súrmat og harðfiski þótt það væri stór hluti af mataræðinu .
Magnús Stephensen er dæmi um mann sem var gífurlegur áhugamaður um mat og matargerð , minnist oft á mat í sínum skrifum , telur upp hvað hann hafi fengið að borða og vildi innleiða nýja rétti og breytingar á íslenskri matargerð .
" Icelandic Food and Cookery er ekki eina matreiðslubókin sem kemur út eftir Nönnu í ár .
Í vor var endurprentuð bók sem kom fyrst út fyrir nokkrum árum og heitir Maturinn hennar Nönnu – heimilismatur og hugmyndir .
Seinna í sumar kemur út lítil bók á ensku sem er ekki matreiðslubók með uppskriftum heldur bók um það sem sérstakt þykir í íslenskri matargerð og þar koma hákarl , skata og harðfiskur við sögu .
Nanna hafði síðan umsjón með fallegri gjafabók sem nefnist Íslenskir málshættir og snjallyrði og kom út í vor .
" Ég var beðin að taka saman litla málsháttabók og mín aðalheimild við valið var gamalt málsháttasafn frá 19. öld og aðrar bækur , bæði eldri og nýrri , " segir hún .
" Ég flokkaði síðan málshættina og smjallyrðin eftir því sem mér fannst best fara en sú flokkun er náttúrlega smekksatriði .
" Spurð hvort hún sé mikil málsháttakona segir Nanna : " Ég er engin dellukona í málsháttum en nota þá eins og gengur .
" Hún segir ekki eiga uppáhaldsmálshætti , ekki frekar en uppáhaldsmat .
" Það er alltaf verið að spyrja mig hvað sé uppáhaldsmaturinn minn og ég get aldrei svarað því .
" Nanna er þekktust fyrir matreiðslubækur sínar en hefur skrifað ýmsar bækur annarrar tegundar .
" Fyrir mörgum árum skrifaði ég nokkrar ævisögur , skrásetti einhver bindi af Öldinn i okkar og einhverju sinni tók ég saman brandarabók , " segir hún .
Spurð hvort hún sé mikil bókakona segir hún : " Ég les minna núna en ég gerði áður , en ég var afskaplega mikil bókamanneskja þegar ég var krakki .
Ég var alin upp á sveitabæ og las allt sem til var , sama hvað það var .
Að vísu man ég eftir bók sem hét Vísindi nútímans sem ég gafst upp á en það er líka eina bókin af öllu því undarlega lesefni sem til var sem ég man eftir að hafa lagt frá mér .
" 