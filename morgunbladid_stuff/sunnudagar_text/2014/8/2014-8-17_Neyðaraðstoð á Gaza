SOS Barnaþorpin eru að aðstoða fólk á Gaza og munu á næstu vikum auka umfang aðstoðarinnar .
Meira en hundrað þúsund Palestínumenn hafa flúið heimili sín á Gaza-svæðinu og eru á vergangi innan svæðisins .
Þá er talið að yfir tíu þúsund Palestínumenn hafi slasast á undanförnum vikum .
Staðreyndin er því miður sú að börnin á Gaza eru stærstu fórnarlömbin í þessu stríði og því er nauðsynlegt að bregðast fljótt við .
Barnahjálp í yfir 45 ár SOS Barnaþorpin hafa starfað í Palestínu síðan árið 1968 , en barnaþorpið á Gaza var opnað árið 1999 .
Þar búa nú 103 börn .
Ásamt því að reka barnaþorp er SOS leikskóli , SOS grunnskóli , ungmennaheimili og samfélagsmiðstöð á Gaza .
Þá eru yfir 200 fjölskyldur , þar af 900 börn , að fá aðstoð frá SOS Fjölskyldueflingu á staðnum .
SOS Barnaþorpin leggja mesta áherslu á að hjálpa þeim börnum sem misst hafa foreldra sína eða týnt í stríðinu , ásamt börnum sem eiga slíkan aðskilnað á hættu .
Samtökin dreifa helstu nauðsynjum til almennings ásamt því að aðstoða fjölskyldur sem misst hafa heimili sín , til dæmis með því að byggja ný hús .
Í aðstæðum sem þessum er ekki óvanalegt að SOS Barnaþorpin taki að sér börn sem misst hafa foreldra sína , og eru samtökin því viðbúin að það gerist einnig í þessu tilviki .
Hægt er að leggja neyðaraðstoðinni lið með því að hringja í númerið 907-1001 ( 1.000 krónur ) eða 907-1002 ( 2.000 krónur ) .
Einnig er hægt að leggja inn á reikning 334-26-52075 , kt. 500289-2529 með tilvísuninni " gaza " .
jonagnar@mbl.is 