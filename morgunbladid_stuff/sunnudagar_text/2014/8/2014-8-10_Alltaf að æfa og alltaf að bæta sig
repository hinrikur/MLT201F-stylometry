Marinó Ingi Adolfsson er nemandi við Fjölbrautaskólann við Ármúla og æfir og keppir samhliða náminu með Íþróttafélagi fatlaðra í Reykjavík .
Hann byrjaði ungur að æfa sund og var einungis sex ára gamall þegar hann fór á sína fyrstu sundæfingu .
Sjálfur segist hann þó ekki hafa farið að stunda æfingarnar af neinni alvöru fyrr en hann varð tíu ára gamall .
Í dag æfir hann og keppir á fullu og hefur sett fjölda Íslandsmeta í sínum flokki .
Marínó er sannkölluð sundkempa og verður spennandi að fylgjast með honum á næstu árum enda einn öflugasti sundkappi landsins .
Gælunafn : Er stundum kallaður Marri eða Mingi .
Íþróttagrein : Sund .
Hversu oft æfir þú á viku ? Vinum mínum finnst ég alltaf vera að æfa og myndu segja að ég væri alla dag allan daginn á æfingu en svo er nú ekki .
Ég æfi sex sinnum í viku í Laugardalslauginni og tek reglulega þrekæfingar samhliða sundinu .
Vinum mínum til sannmælis get ég vel viðurkennt að sundið er stór hluti af lífi mínu og stundum snýst allt um sundið hjá mér .
Hver er lykillinn að góðum árangri ? Það fyrsta sem ég hugsa um þegar ég vakna á morgnana er æfingin sem fram fer síðar um daginn .
Það er mikilvægt að vera einbeittur fyrir verkefninu framundan og leyfa ekki óþarfa truflun að hafa áhrif á æfingar og undirbúning .
Hvernig er best að koma sér af stað ? Ekki ætla sér að gera of mikið í einu því líkaminn þarf líka á hvíld að halda .
Hvað ráðleggurðu fólki sem vill hreyfa sig meira ? Fara rólega af stað og finna sér eitthvað sem er skemmtilegt að gera eða eitthvað sem fólk finnst minnst leiðinlegt að gera .
Það endist enginn í hreyfingu sem er leiðinleg .
Hvernig heldurðu þér í formi þegar þú ferð í frí ? Það er varla hægt að tala um frí í sundinu .
Þetta er ekki eins og með skólann þar sem nemendur og kennara fá jólafrí , páskafrí og sumarfrí .
Í sundinu er minna um frí og því ekki hægt að segja að ég sé mikið frá æfingum en í sumarfríinu reyni ég að skipta um hreyfingu , en ekki hætta að hreyfa mig .
Í staðinn fyrir að synda fer ég út að skokka , á trampólín eða hjóla .
Síðan er mjög gott að byrja aðeins á undan öðrum að æfa í lauginni til að koma sér aftur af stað .
Það er líka svo gott fyrir sjálfstraustið að vera í örlítið betra formi en hinir þegar æfingar byrja á fullu aftur eftir sumarfrí .
Ertu almennt meðvituð / ur um mataræðið ? Hvað varðar mataræðið og matartíma reyni ég að hugsa út frá æfingunni líka .
Ég viðurkenni fúslega að mataræði mitt er langt frá því að vera fullkomið , en ég reyni þó að passa upp á að borða sem minnst ruslfæði og borða nóg .
Annar stór þáttur við mataræðið sem fólk tekur minna eftir er hvenær á að borða fyrir æfingu .
Persónulega vil ég helst vera búinn að borða minnst klukkutíma fyrir æfingu og reglan mín er sú að ég borða aldrei innan við hálftíma áður en æfing byrjar .
Það sem ég borða helst fyrir keppni er að sjálfsögðu klassíska svarið , pasta og helst ekki borða kjöt daginn áður .
Keppnisdagar eru sérstakir .
Þá borða ég um það bil þremur klukkustundum áður en keppnin byrjar og leyfi engu öðru að komast að en tónlist og hugleiðingum um sundið sem bíður mín .
Hvað borðarðu til að halda þér í formi ? Ég reyni að borða allan hollan mat og sleppa ruslfæðinu .
Það er engin ein tegund umfram aðrar .
Lykillinn er að hafa matinn á disknum hollan og góðan .
Hvaða óhollusta freistar þín ? Nú skal ég ekki segja hvað heillar meira en annað en ruslfæði ratar stundum inn í mataræðið og þá er voðinn vís .
Hvað ráðleggurðu fólki sem vill bæta mataræðið ? Það hefur reynst mér vel að taka út einn og einn hlut í einu .
Sem dæmi er gott að hætta að drekka gos og hugsa bara um það til að byrja með og leyfa sér annað sem við erum vön .
En aðalatriðið er bara að hreyfa sig og forðast óhollustu eftir fremsta megni en ekki hætta að borða .
Ég mæli frekar með því að fólk hreyfi sig meira heldur en að borða minna og þegar kemur að því að velja sér hreyfingu er það mjög einstaklingsbundið hvað hentar .
Hvaða gildi hefur hreyfing fyrir þig ? Ég á sundi margt að þakka .
Ef ég væri ekki í sundi væri ég ekki sama manneskjan , hvorki líkamlega né andlega .
Ég er rosalegur matgæðingur og hef beinlínis gaman af því að borða .
Pabbi segir stundum að matur sé það eina sem ég grínast ekki með og það er alveg satt .
Hvað andlegu hliðina snertir er engin spurning um það að sund kenndi mér að hugsa um lífið eins og keppni og sýndi mér að ég get unnið , en það kemur ekki af sjálfu sér .
Hvað eru algeng mistök hjá fólki við æfingar ? Ætla sér of mikið í einu .
Árangurinn kemur ef þú ert einbeittur og stundar æfingar reglulega en Róm var ekki byggð á einum degi og betra líkamlegt form kemur ekki af sjálfu sér .
Þolinmæði , reglulegar æfingar og tími er allt sem þarf .
Hverjar eru fyrirmyndir þínar ? Allir geta verið góð fyrirmynd og mínar fyrirmyndir eru ekki endilega þeir einstaklingar sem reglulega er fjallað um í fréttum og eru að setja heimsmet í sínum greinum .
Ég leita mér fyrirmyndar í fólkinu sem er ekki enn komið á verðlaunapall eða þann stall að vera að slá heimsmet , fólki sem á sér þann draum að ná lengra , geta meira og leggur sig alltaf 100 prósent fram við að ná markmiðum sínum óháð aðstæðum sínum og viðhorfum annarra í kringum það .
Þetta eru hetjurnar sem eru mínar fyrirmyndir .
