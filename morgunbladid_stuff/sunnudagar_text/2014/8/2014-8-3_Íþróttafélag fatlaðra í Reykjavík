Jákvæð áhrif íþróttaiðkunar eru óyggjandi og sýnt hefur verið fram á að íþróttaiðkun bætir líðan iðkenda á margvíslegan hátt , rýfur félagslega einangrun fólks og minnkar líkur á vímuefnanotkun .
Þórður Ólafsson , framkvæmdastjóri Íþróttafélags fatlaðra í Reykjavík , tekur heilshugar undir jákvæð áhrif íþróttaiðkunar og -starfs en íþróttafélög fatlaðra um allt land hafa lyft grettistaki á undanförnum áratugum í að gera fötluðum einstaklingum kleift að stunda íþróttir til jafns við aðra í samfélaginu .
" Íþróttir eru fyrir alla og við gerum engan greinarmun á íþróttastarfi fatlaðra og öðru íþróttastarfi .
Allir jákvæðir þættir íþrótta eiga jafnt við um okkur öll , hvaða aldri sem fólk er á og hvort það býr við einhverja fötlun eða ekki .
" Frumkvöðlastarf í fjörutíu ár Íþróttafélag fatlaðra í Reykjavík fagnaði 40 ára afmæli sínu í vor en félagið var stofnað 30. maí 1974 og á þeim tíma hefur starfið vaxið og dafnað með hverju árinu .
Þórður segir það ánægjuefni hversu vel hefur tekist til enda íþróttastarfið hjálpað fjölda einstaklinga að rjúfa félagslega einangrun sína , bætt líkamlegan styrk þeirra og hjálpað til við að auka sjálfstraust og um leið andlega heilsu .
" Við erum að takast á við svo margt í íþróttastarfinu sem hjálpar fólki og bara það að koma og vera innan um annað fólk , æfa með öðrum og finna það hjá sjálfum sér hvernig árangurinn eykst gerir öllum gott , " segir Þórður .
Starf Íþróttafélags fatlaðra í Reykjavík hefur sýnt og sannað mikilvægi sitt .
Hjá félaginu eru á þriðja hundrað iðkenda og fjöldi sjálfboðaliða kemur að starfinu .
Félagið hefur byggt upp frábæra íþróttaaðstöðu fyrir félagsmenn sína og mun halda áfram að vera brautryðjandi í íþróttastarfi fatlaðra á komandi árum .
