Berglind María Tómasdóttir flautuleikari mun halda námskeið um poppstjörnuna Michael Jackson í Endurmenntun Háskóla Íslands í október .
" Ég var að kenna námskeið í Kaliforníuháskóla í San Diego .
Ég var þar í doktorsnámi í flutningi samtímatónlistar sem hefur lítið með Michael Jackson að gera .
Svo þegar komið var að máli við mig um hip-hop-námskeið stakk ég upp á að það yrði frekar um poppkónginn og það er verið að kenna þetta námskeið enn í San Diego .
Ég er nefnilega forfallinn aðdáandi , " segir Berglind og bætir við að námskeiðið sé fyrir alla þá sem hafa skoðun á og hafa hlustað á tónlist Jacksons .
" Þetta er takmarkaður tími sem ég er með en líf hans er sett undir gagnrýnið ljós og hann skoðaður frá öllum hliðum .
Hans lífsskeið er svo rosalega öfgafullt og það er alveg hægt að halda miklu lengra námskeið um líf hans en ég stikla á stóru – sem smáu .
Hann var svo mikið fyrirbæri , " segir Berglind .
Skráning á námskeiðið er farin af stað en það verður haldið dagana 7.,14. og 21. október .
