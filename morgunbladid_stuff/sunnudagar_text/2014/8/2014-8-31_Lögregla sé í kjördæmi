Bæjarráð Hornafjarðar er ósátt við þá ætlan að sveitarfélagið , sem nær frá Hvalnesskriðum á Skeiðarársand , eigi að tilheyra embætti lögreglustjórans á Austurlandi , skv. breyttri skipan í lögreglumálum .
Áður hafa Samtök sunnlenskra sveitarfélaga látið sama í ljós .
Segir að mikilvægt sé að þeir sem hagsmuna eigi að gæta eigi kost á því að leita til þingmanna kjördæmisins með mál sem snerta málefni umdæma sýslumanna og lögreglustjóra .
Hornafjörður er nú í Suðurkjördæmi en tilheyrði forðum gamla Austurlandskjördæminu .
Hornfirðingar vilja raunar að sjálfstæður lögreglustjóri sé áfram á svæðinu , ella löglærður yfirlögregluþjónn .
Þá verði að tryggja að á Höfn verði áfram tveir varðstjórar og aðrir tveir óbreyttir .
