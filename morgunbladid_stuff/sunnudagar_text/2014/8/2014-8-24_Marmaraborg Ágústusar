Ágústus var fyrsti og einn mikilvægasti keisari Rómaveldis .
Hinn 19. ágúst síðastliðinn voru 2.000 ár liðin frá dauða hans .
Hann lést þegar hann var á ferðalagi í Nola á Suður-Ítalíu til að heimsækja staðinn þar sem faðir hans hafði látist .
Talið er að hann hafi dáið eðlilegum dauðdaga en þó hefur því verið haldið fram að eiginkona hans , Livia , hafi eitrað fyrir honum .
Hann dó í mánuðinum sem hafði verið nefndur í höfuðið á honum .
Eftirmaður hans í starfi var ættleiddur sonur hans , Tíberíus , sem jafnframt var fyrrverandi tengdasonur hans .
Ágústus var fæddur árið 63 f. Kr. , lést árið 14 e. Kr. og var ættleiddur sonur Sesars , sem nefndi hann eftirmann sinn í erfðaskrá .
Hann var fæddur Gaius Oktavíus og er þekktur fyrir að hafa komið á friði í keisaraveldinu Róm á valdatíma sínum sem varði frá 27 f. Kr. til dauðadags hans .
Friðurinn varðveittist að mestu í tvær aldir og er tímabilið þekkt sem Pax Romana .
Að eigin sögn fann hann Róm úr múrsteini og skildi við hana úr marmara .
Valdatími hans var jafnframt mikið blómaskeið hvað varðar arkitektúr , listir og bókmenntir og endurreisti hann meðal annars 82 hof í borginni .
Á meðal aðdáenda hans voru skáldin Hóras og Virgill .
Þá lét hann gera fjölda torga og lét jafnframt koma fyrir styttu af sjálfum sér á hverju götuhorni .
Talið er að um 50.000 styttur af honum hafi verið reistar .
Enn þann dag í dag er mögulegt að fara í skoðunarferðir um Róm til að kynna sér sögu Ágústusar enda standa ennþá mörg af þeim mannvirkjum sem hann lét byggja .
Í tilefni af þeim tímamótum að 2.000 ár eru liðin frá dauða hans er fjallað í The Daily Telegraph um sex staði í miðborg Rómar sem eru nátengdir Ágústínusi og eru allir í göngufjarlægð hver frá öðrum .
Gönguferðin hefst við Ara Pacis-altarið og endar í Þjóðminjasafni Rómarborgar .
Ara Pacis Rómverska öldungaráðið tileinkaði Ágústusi " Friðaraltarið " árið 9 f.Kr .
Það var byggt í tilefni af þeim friði sem tekist hafði að koma á í keisaradæminu í valdatíð Ágústusar eftir vel heppnaðar herfarir hans .
Altarið var fjögur ár í byggingu .
Í miðju þess er lítið altari og fjórir glæsilega myndskreyttir veggir umlykja það .
Altarinu var ætlað að minna íbúa Rómaveldis á mikilvægi guðhræðslu og friðar .
Altarið þykir vera meistaraverk og er varðveitt í glerhýsi við árbakka Tíber .
Myndirnar á veggjunum sýna atburði úr sögu Rómar .
Við bygginguna er jafnframt skilti þar sem dregin er upp mynd af vígslu altarisins .
Þar fer Ágústus fyrir fylkingu embættismanna , presta og meðlima keisarafjölskyldunnar .
Grafhýsi Ágústusar Beint á móti Friðaraltarinu er grafhýsi Ágústusar sem hann lét byggja árið 28 f.Kr .
Þar voru jafnframt grafnir ýmsir fjölskyldumeðlimir hans .
Grafhýsið er það stærsta sem hefur nokkru sinni verið reist og hefur án nokkurs vafa verið magnþrungið mannvirki á sínum tíma .
Grafhýsið hefur látið nokkuð á sjá í áranna rás og er ekki lengur opið almenningi .
Það hefur verið nýtt í ýmsum tilgangi , til dæmis sem leikhús á nítjándu öld og tónleikasalur snemma á þeirri tuttugustu .
Árið 410 brutust Vísigotar inn í grafhvelfinguna og stálu vösunum þar sem aska keisarafjölskyldunnar var geymd .
Mussolini ætlaði sér að endurbyggja grafhýsið á sínum tíma enda leit hann á sjálfan sig sem Ágústus endurfæddan og vildi tengja framrás ítalsks fasisma við dýrðarljóma rómverska keisaradæmisins .
Piazza de Montecitorio Tíu mínútna göngutúr til suðausturs frá grafhýsinu leiðir að Montecitorio-höllinni þar sem ítalska þingið er nú til húsa .
Fyrir framan höllina er torgið sem kennt er við sama stað og á því miðju er tignarleg broddsúla sem Ágústus kippti með sér frá Egyptalandi þegar hann hafði borið sigurorð af Kleópötru .
Fyrst um sinn var súlan geymd í Campus Martius og gegndi þar hlutverki sólskífu .
Ágústus tók súluna niður þar sem hún hafði upprunalega verið reist í Heliopolis í Egyptalandi árið 590 f. Kr. Híeróglýfurnar á súlunni líta út fyrir að hafa verið ristar í hana í gær .
Ágústusartorg Í fimmtán mínútna göngufjarlægð blasir við risavaxið torg sem gjört var til að halda upp á annan sigur Ágústusar .
Árið 42 f. Kr. – þegar hann bar ennþá nafnið Oktavíus – vann hann orrustuna við Filippí þar sem hann bar sigurorð af morðingjum Sesars , Brútusi og Kassíusi .
Af þeim sökum var torgið tileinkað Mars Ultor eða hefndarguðinum Mars .
Til að byrja með var torgið drekkhlaðið alls kyns gripum úr hernaðarsögu Rómverja .
Þar var til dæmis að finna sverð Sesars og rómverska gunnfána sem Ágústus hafði endurheimt í herför .
Í dag er þar að sjá þrjár stórar súlur á breiðum palli og leifar af risastórri styttu af Ágústusi .
Stór hluti af Ágústusartorgi er jafnframt grafinn undir hraðbraut sem Mussolini lagði .
Borgaryfirvöld hafa heitið því að fjarlægja veginn og forvitnilegt verður að sjá hvað kemur í ljós undir honum .
Þjóðminjasafnið í Róm Sé gengið í tuttugu mínútur til norðausturs frá Húsi Ágústusar og að Termini-lestarstöðinni , er að finna veglegasta safn ágústínskra muna í Rómarborg .
Á Þjóðminjasafninu í Róm er að finna fallega skúlptúra af systur Ágústusar , Oktavíu , konu hans , Liviu , og eftirmanni hans , Tíberíusi .
Ein besta styttan er af Ágústusi í tóga ( skikkju ) í hlutverki sínu sem æðsti prestur eða pontifex maximus .
Mörg málverk er jafnframt að finna á safninu sem upprunalega fundust í ýmsum bústöðum keisarans og þar er jafnframt að finna heillega borðstofu úr húsi í eigu eiginkonu hans Liviu og þar öðlast gestir góða tilfinningu fyrir því hvernig var að vera viðstaddur þegar veislur keisarans voru haldnar .
Hús Ágústusar Í fimm mínútna fjarlægð er svo Rómartorg þar sem Ágústus lét byggja eða endurreisa margar byggingar , til dæmis húsnæði öldungaráðsins og hof Júlíusar Sesars .
Á torginu flutti Tíberíus , eftirmaður Águstusar , útfararræðu yfir líkama Ágústusar áður en hann var fluttur í grafhýsið .
Uppi á Palatínhæð skammt frá er hús Ágústusar sem ólst upp hinum megin við hæðina .
Þarna voru bókasöfnin hans tvö , einkahíbýli hans og hátíðarstofur .
Heillandi málverk er að finna í húsinu og almenningur hefur kost á að heimsækja það og kynna sér híbýli keisarans .
