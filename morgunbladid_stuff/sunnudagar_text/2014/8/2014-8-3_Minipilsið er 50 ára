Í ár eru heilir fimm áratugir síðan minipilsið , sem oft er kennt við breska fatahönnuðinn Mary Quant , kom fyrst fram á sjónarsviðið .
Það var árið 1950 sem Quant byrjaði að gera tilraunir með stutta pilsfalda en árið 1964 hannaði hún og setti á markað minipilsið eins og við þekkjum það í dag .
Guðný Hrönn gudnyhronn@mbl.is Hönnun minipilsins þótti bæði flott og praktísk og töluðu konur um að stuttu pilsin veittu þeim aukið frelsi og auðvelduðu þeim til dæmis að hlaupa á eftir strætó .
Þegar vinsældir minipilsins stóðu sem hæst sagði Quant að hún hefði einfaldlega verið að svara kalli viðskiptavina sinna þegar hún hannaði pilsið , þeir vildu pilsin alltaf styttri og styttri .
Til gamans má geta að Quant nefndi minipilsið eftir uppáhalds bílnum sínum , Mini Cooper .
Amerískir fataframleiðendur voru hikandi við að aðlaga sig að tískustrauminum þar sem stutt pils þóttu ögrandi .
Það var ekki fyrr en Jackie Kennedy sást í slíku pilsi að þeir ákváðu að láta undan .
Síðan minipilsið komst í tísku hafa vinsældir þess síður en svo farið dvínandi og þykir enn þann dag í dag flott að klæðast minipilsi .
