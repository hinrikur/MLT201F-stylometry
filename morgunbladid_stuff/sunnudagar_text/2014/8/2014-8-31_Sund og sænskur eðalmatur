Erna Hrund Hermannsdóttir er förðunarfræðingur , förðunarbloggari og samfélagsmiðlaráðgjafi hjá auglýsingastofunni Jónsson & Lemacks .
Maðurinn hennar heitir Aðalsteinn Kjartansson og er verkefnastjóri nýmiðladeildar hjá DV .
Þau eiga soninn Tinna Snæ , tuttugu mánaða .
Þátturinn sem allir geta horft á ? Við leyfum þeim yngsta að ráða ferðinni ef við erum þrjú saman .
Þá er það helst hann Daniel Tiger sem er í uppáhaldi sem við erum með í gegnum Netflix .
Þetta eru dásamlegir teiknimyndaþættir sem ég hvet íslenskar sjónvarpsstöðvar til að kynna sér , allavega er Daníel í miklu uppáhaldi hjá Tinna og fyrsta nafnið sem hann lærði að segja er einmitt Daníel .
Maturinn sem er í uppáhaldi hjá öllum ? Mexíkósk kjúklingasúpa .
Það er eina máltíðin sem ég kann að elda frá grunni og hún er klassísk .
Við foreldrarnir hámum hana í okkur og Tinni Snær er rosalega duglegur að borða hana .
Annars eigum við það til að kíkja í IKEA og splæsa í kjötbollur með brúnni sósu og kartöflum , sænskur eðalmatur sem er í miklu uppáhaldi hjá okkur mæðginunum .
Skemmtilegast að gera saman ? Sund er í uppáhaldi .
Tinna Snæ finnst svo gaman að fá að busla um í sundlaugum og fær að fara í rennibrautina með pabba sínum og við foreldrarnir njótum okkar best þegar við sjáum hvað hann er hamingjusamur .
Borðið þið morgunmat saman ? Nei , við erum svakalega léleg að setjast niður og gefa okkur tíma til að borða morgunmat .
Við notum yfirleitt allar mínúturnar sem við getum bætt við með snooze-takkanum í að kúra aðeins lengur uppi í rúmi og drífum okkur svo út .
Tinni Snær fær morgunmat hjá dagmömmunum og foreldrarnir lifa á kaffi fyrir hádegi .
En um helgar erum við sérstaklega dugleg að byrja daginn snemma með heimsókn á einn af uppáhalds brunch-stöðunum okkar .
Hvað gerið þið saman heima ykkur til dægrastyttingar ? Þessa dagana er mikið sungið .
Tinni Snær elskar að hlusta á uppáhaldslögin sín á YouTube og syngur hástöfum með " Let it Go " og " Elmo ' s Song " .
Hann hefur ekki enn verið til í að syngja íslenskar perlur eins og " Gulur , rauður , grænn og blár " heldur vill hann helst syngja lög með vini sínum Elmo .
Við tjúttum óspart við lögin enda ekki annað hægt þegar maður er í sambúð með fyrrverandi atvinnudansara og á son sem hefur verið með mjaðmahreyfingarnar á hreinu frá því áður en hann byrjaði að labba .
