Hundrað ár eru frá fæðingu finnlandssænska rithöfundarins og myndlistamannsins Tove Jansson sem þekktust er fyrir bækur sína um Múmínálfana , en þær hafa verið þýddar á fjölmörg tungumál og komu út hér á landi í þýðingu Steinunnar Briem á árunum 1968-1972 .
Í tilefni afmælisársins mun Forlagið endurútgefa bókina Hvað gerðist þá ? sem kom út hér á landi árið 1992 .
" Þetta er ein af perlunum hennar Tove sem margir vita ekki af , myndabók í bundnu máli skrifuð fyrir lítil börn , " segir Sigþrúður Gunnarsdóttir ritstjóri hjá Forlaginu .
" Þetta er óskaplega falleg bók með glugga á hverri einustu blaðsíðu þannig að opnurnar á undan og eftir gægjast í gegn .
Böðvar Guðmundsson þýddi þessa bók afar vel en hún fór frekar lágt þegar hún kom út fyrst og þess vegna er gaman að endurútgefa hana núna á afmælisárinu .
Síðan stendur til að endurútgefa sögubækur Tove frá og með næsta ári , bækur eins og Pípuhatt karlakarlsins , Örlaganóttina , Vetrarundur í Múmíndal og fleiri .
" Hversu miklar eru vinsældir bóka Tove Jansson hér á landi ? " Hún á sér tryggan aðdáendahóp , sem er kannski ekki mjög stór en kallar eftir bókum hennar , og þá er það okkar sem vinnum við bókaútgáfu að halda þeim á markaði .
Þegar bækur hennar komu fyrst út í íslenskri þýðingu í kringum 1970 urðu þær ekki metsölubækur en ákveðinn hópur varð strax óskaplega skotinn í þeim og hefur haldið tryggð við þær síðan .
Sumir segja að bækurnar um Múmínálfana séu alls ekki barnabækur en það er ekki rétt .
Mjög mörg börn hafa gaman af Múmínálfunum og jafnvel ung börn , en bækurnar eru ekki síður fyrir fullorðna því þær eru djúpvitrar , skemmtilegar , sniðugar og vel plottaðar .
Þetta eru góðar sögur sem hægt er að lesa svo miklu meira úr en yfirborðið gefur til kynna .
Tove hefur verið afskaplega merkileg manneskja , frjór listamaður , djúpur hugsuður og mikill húmoristi .
Bækurnar gleðja við hvern lestur og hver lesandi sækir sitt í þær .
Sumir eru hrifnastir af heimspekinni og halda þá kannski mest upp á Múmínpabba , aðrir eru hrifnastir af leiknum , húmornum og ærslunum og halda þá upp á aðrar persónur .
" Last þú bækur Tove sem krakki ? " Ég las eitthvað af þessum bókum sem krakki en var samt ekki eins mikill aðdáandi og systir mín .
Ég hef svo kynnst þessum bókum mjög vel á fullorðinsaldri því Forlagið hefur verið að endurútgefa þær á undanförnum tíu árum og við hvern lestur finn ég eitthvað nýtt í þeim .
Bækurnar um Múmínálfana eru tímalausar og sígildar .
Það gildir ekki síður um þýðingar Steinunnar Briem sem standast tímans tönn betur en nokkrar þýðingar sem ég hef búið til prentunar .
Steinunn var góður stílisti og góð íslenskumanneskja og það er varla að maður hniki til orði í þýðingum hennar .
" 