Í daglegu amstri gefur það lífinu lit að vita til þess að þarna úti eru einstaklingar sem brjóta upp daglegt mynstur og skreyta mannlífið með einhverju eilítið öðruvísi í hegðun sinni og venjum .
Mismikið og misoft og vissulega spurning hvað má kalla meðvitað og hvað ómeðvitað .
Júlía Margrét Alexandersdóttir julia@mbl.is Sérviska , viska sem er eitthvað sérstök , er þokukennt hugtak yfir ýmiss konar hegðun og venjur sem eru kannski ekki alveg eftir bókinni – eitthvað sem er frábrugðið meðalhegðuninni eða meðalvenjunum .
Viðhorf til sérvitringa getur birst á alla vegu í daglegu tali og umræðu .
Árið 1980 birtist grein í Helgarpóstinum þar sem þær áhyggjur voru viðraðar að fólk leyfði sér ekki lengur að vera sérviturt og sérvitringum færi óðum fækkandi .
" Allir eru orðnir keimlíkir .
Frumleikinn er óðum að hverfa , " skrifar blaðamaðurinn Guðjón Arngrímsson meðal annars og vitnar svo til Helga Hálfdanarsonar þýðanda sem á að hafa sagt að betra væri að vera sérvitur en samheimskur .
Nokkrum árum síðar skrifaði Ólafur Ormsson grein um sérvisku í Morgunblaðið og sagði það af sem áður væri ; að fólk væri virt fyrir sjálfstæði sitt og frumleika .
Sérviska er í skrifum gjarnan tengd greindum og skapandi einstaklingum og einstaklingarnir sjálfir tengja sérvisku sína oft einhvers konar hjátrú eða hreinlega aukinni vellíðan .
Ekki skal fullyrt að viðmælendur í þessari grein séu sérvitringar enda virðast það vera fremur duttlungafullar ákvarðanir sem ákvarða hverjir falla undir þá skilgreiningu og hverjir ekki .
Hins vegar eiga viðmælendur á næstu síðum sameiginlegt að hafa tileinkað sér , meðvitað og ómeðvitað , einhvers konar hegðun , sem trúlegt er að sé eitthvað frábrugðin hinu " venjulega " .
Sumir tengja þessa hegðun einhvers konar hjátrú en þessir ávanar hamla viðmælendum þó ekki í hinu daglega lífi heldur gefa þeim í flestum tilfellum skemmtilegan lit og skreyta mannlífsflóruna í augum okkar hinna .
Þess má geta að árið 2012 var gerð úttekt á sérvitrustu einstaklingum heims af bandaríska samskiptafyrirtækinu Natural Valley og greint frá niðurstöðum í fjölmiðlum á þeim tíma .
Einn Íslendingur , Björk Guðmundsdóttir söngkona , komst á þann lista en hún lenti í 10. sæti yfir sérvitrustu einstaklinga heims .
Bergmálar prentara " Ef þú færð sms og ég er nálægt geturðu gert ráð fyrir að heyra hljóðið tvisvar , " segir Hannes Þórður Þorvaldsson lyfjafræðingur og útskýrir þetta nánar .
" Ég á það sem sagt til að ósjálfrátt endurtaka hljóð sem ég heyri í umhverfinu .
Allt frá símhringingum , tónlist og tali annars fólks upp í hljóð úr prenturum .
" Þetta geta verið ansi flókin hljóð sem fólk lærir ekki svo glatt eins og sumar sms-meldingar , sem eru oft í fimmundum að sögn Hannesar .
" Ef fólk segir hlutina á einhvern afgerandi hátt endurtek ég oft ýktu hljóðin eða syng þau í kjölfarið .
Ef sími hringir eða einhver fær facebook-skilaboð sem hljóma yfir rýmið muntu heyra þau hljóð í annað sinn .
Þetta getur jafnvel farið í taugarnar á manni sjálfum , " segir Hannes og bætir við að reyndar heyri hann oft að það eru fleiri en hann í því að bergmála .
Þegar hann hafi bent fólki á það komi það hins vegar yfirleitt af fjöllum og átti sig ekki á því .
" Kannski tek ég frekar eftir þessu því ég hef verið mikið í söng og pæli í hljóðum .
Hljóð úr prentara minnir til dæmis svolítið á Star Wars-stefið og mér finnst það skemmtilegt .
" Þegar eitt blað prentast út í vinnunni hjá Hannesi má því búast við að önnur ósýnileg blaðsíða , úr smiðju Hannesar , fylgi í kjölfarið .
Reiknar út áður en lagt er af stað Sé Kjartan Guðmundsson staddur í stigagangi er hann rækilega með hugann við það hvernig hann gengur hann upp og niður og almennt ef hann er að feta sig upp og niður þrep .
" Þegar ég geng upp og niður tröppur verð ég að enda á hægri fæti þegar ég er kominn á síðasta þrepið eða ef þetta er stigagangur þá verð ég að enda á hægri fæti á hverjum palli milli hæða .
" Þetta getur verið sérlega flókið því Kjartan vill ekki þurfa að skipta um fót í miðjum stiganum og hann reynir því að reikna út tröppurnar áður en hann leggur af stað .
Hann er þó orðinn nokkuð lunkinn í því með aldrinum og segist yfirleitt örsnöggur að því .
" Ef útreikningurinn klikkar , þar sem eru til dæmis mjög margar tröppur , reyni ég frekar að hoppa yfir eitt þrep á öðrum fæti í stað þess að væflast með að skipta um fót á sama þrepi .
Þetta er undarlegt vegna þess að ég hef alltaf verið glataður í stærðfræði og vonlaus með allt er viðkemur tölum .
" Þrennt af öllu Þóra Sigurðardóttir rithöfundur játar á sig sérvisku er kemur að innkaupum til heimilisins .
Í matvörubúðum tekur hún nefnilega þrennt af öllu .
Ef hana vantar Létt og laggott fara þrjár dollur ofan í körfuna , ef það vantar síróp kaupir hún þrjár sírópsdósir , þrjár mjólkurfernur , þrjá salernishreinsibrúsa og svo framvegis .
" Þetta er í raun fáránlegt því ég er miklu hrifnari af sléttum tölum .
Þá verða öll herðatrén að vera eins og snúa eins inni í fataskáp og efstu tölur á skyrtum verða að vera hnepptar .
" Þá getur Þóra þess að alla daga endar hún á sama hátt ; með því að fara út á þak og tala við sjálfa sig .
Heilbrigðir með svartan húmor Bandaríski sálfræðingurinn David Weeks hefur skoðað persónueinkenni þeirra sem búa yfir minni eða meiri sérvisku og kenningar hans er meðal annars að finna í kennslubókum fyrir menntaskóla hérlendis en Weeks er afar virtur í sinni grein og hefur skoðað hegðun nokkur þúsund sérvitringa .
Hann segir að meðan sérviska sé eitthvað sem hamli ekki fólki sé það enginn sjúkdómur og sérvitringar eigi það sameiginlegt að vera yfirleitt hamingjusamir í eigin skinni .
Þá hafa rannsóknir hans og fleiri vísindamanna leitt í ljós að þeir sem hafa einhverjar daglegar venjur sem eru ekki eftir bókinni eru líklegri til að vera heilsuhraustir – bæði til andlegrar og líkamlegrar heilsu .
Weeks segir sameiginleg einkenni sérvitringa meðal annars þessi : Sjaldnast íhaldssamir einstaklingar Sköpunargáfa Forvitni Hugsjónir Gáfur Fasið blátt áfram Þurfa oft ekki mikinn félagsskap , eiga auðvelt með að vera einir með sjálfum sér Forvitið eðli Svartur húmor Aldrei til hægri og alltaf í 1 eða 7 Stefán Máni Sigþórsson segir að sitthvað í sínu fari megi kannski kalla sérvisku .
Líkt og margir les hann blöðin aftur á bak , það er að segja með því að byrja á öftustu síðu og vinna sig fram .
Þá skiptir hann um buxur 4-5 sinnum á dag en hverjar buxur þjóna sínu hlutverki yfir daginn .
" Í sundlaugunum fer ég alltaf í skáp númer 1 en ef hann er ekki laus þá er það skápur númer 7 .
7 er alveg mögnuð tala , erfitt að útskýra það , en þar sem ég er egóisti vil ég helst alltaf vera númer 1 .
" Ef skáparnir eru ekki lausir fer Stefán Máni í skáp 17 en ef allt þrýtur og hann er líka upptekinn fer rithöfundurinn bara aftur heim til sín .
Þá nefnir Stefán Máni að hann myndi aldrei nokkurn tímann ganga hægra megin inn í bíósal .
" Hægra megin minnir mig alltaf á Sjálfstæðisflokkinn , ég get ekki gengið hans veg .
" Laumast til að endurstilla " Einhverra hluta vegna finnst mér ómögulegt að hafa " volume " -takkann á græjunum í bílnum eða á sjónvarpstækinu heima stilltan á oddatölu , " viðurkennir Jón Jónsson tónlistarmaður sem lætur sig miklu skipta hvaða tölustafi hann horfir á þegar hann stillir tækin sín .
" Mér finnst meira að segja erfitt að horfa upp á einhvern annan hækka sem er ekkert að spá í þetta .
Þá laumast maður til að laga það .
" Þangað til nýlega hefur þetta ekki valdið teljandi vandræðum .
" Þetta er orðið smávesen eftir að ég eignaðist son minn .
Hann er kannski sofandi inni í herbergi og ég er að horfa á eitthvað í sjónvarpinu og reyni að hafa það ekki of hátt stillt til að vekja hann ekki .
Ég er búinn að komast að því að það væri mjög fínt ef ég gæti þolað að tækið væri stillt á þrjá því næsta slétta tala fyrir ofan , fjórir , er of há en tvisturinn er of lágt .
" Jón segist engu að síður líta svo á að ýmiss konar hegðun af þessu tagi geri lífið skemmtilegra enda hafi þetta ekki teljanleg áhrif að öðru leyti .
" Það að ég tel til dæmis þrepin þegar ég geng upp tröppur er til þess að það sé ekki dauður punktur í lífinu .
" Maturinn má ekki snertast Árni Geir Valgeirsson menntaskólanemi borðar hverja matarsort eina í einu því ekkert má snertast .
Þegar kvöldmatur er borinn á borð hefur hann því sérstakan hátt á að borða til dæmis kjöt í sósu með kartöflum og salati .
" Mér finnst alltaf svo pirrandi þegar sósa fer á salatið og kartöflurnar ofan í kjötið .
Þannig að ég fæ mér salatið fyrst á sér disk .
Svo kartöflurnar og loks kjötið eða fiskinn eða það sem er í matinn .
Ég borða sem sagt eina tegund í einu og enda á sósuhlutanum .
Ég tek það samt fram að ég aðskil ekki sósuna frá pastanu , " segir Árni Geir og hlær .
Árni Geir segir þennan vana standa upp úr en hann hafi þó vanið sig á eitt og annað sem kannski allir geri ekki .
Nefnir hann að á baðherberginu taki hann til dæmis alltaf tvisvar í húninn til að athuga hvort það sé ekki örugglega læst .
Breiðari endinn þarf að snúa til hægri " Ég get ekki borðað með gleraugu .
Það er eitt .
Og þegar ég borða kökusneið verður hún að liggja þannig á diskinum að breiðari endinn snúi til hægri og kremið frá mér .
Öðruvísi er ekki hægt að borða kökusneiðar , " segir Þorsteinn Guðmundsson grínisti .
Hefur hann alltaf verið svona ? " Já , alveg frá því að ég man eftir mér .
Bróðir minn er einnig svona en hann skrælir reyndar pylsur líka eins og banana en það er önnur saga .
" Þorsteinn byrjar alltaf neðst á kökunni , á þeim enda sem snýr að honum þegar sneiðin liggur á diskinum , og vinnur sig upp og endar þannig þar sem kremið er .
" Þetta á sér líklega þær skýringar að mamma bakaði alltaf brúnköku á laugardögum þegar ég var lítill og þar sem kremið var það besta vildi maður geyma það sem lengst .
" Línurnar sem enginn sér Það jákvæða við sérvisku Védísar Sigurðardóttur , verkefnastjóra hjá Landsbankanum , er að hún þarf aldrei að grípa til hallamælis – hún er með sinn eigin innbyggðan .
Hún sér nefnilega línur í öllu og þótt lítið beri á og engan gruni er hún hálfómeðvitað og meðvitað að skoða línur í umhverfinu .
Sérstaklega ef hún er ein einhvers staðar að ganga eða keyra .
Það er talsvert flókið að lýsa þessu en við gefum Védísi orðið : " Þetta hefur minnkað mikið með árunum en engu að síður , ef ég er að keyra til dæmis úti á landi , finn ég vel fyrir vegstikunum við veginn .
Ég reyni að hoppa yfir þær í huganum þegar þær eru akkúrat við hliðina á mér , líkt og þær myndi ósýnilega línu yfir veginn .
Það er verst ef rúðuþurrkan kemur niður akkúrat á stikulínunni , þá líður mér eins og ég hafi tapað í einhverjum leik .
Ég finn einhvern vegin aukalínur í umhverfinu út frá línum sem fyrir eru hvort sem er út frá húsgögnum eða einhverjum samskeytum .
Línan sem ég sé út frá stuðurum á bílum nær til dæmis alveg upp á gangstétt .
Þá hef ég það í huga að reyna að hoppa yfir þessar ímynduðu línur , " segir Védís og hlær og viðurkennir að á sínum yngri árum hafi hún jafnvel átt í vandræðum með að ganga fram hjá bílastæðum .
" Ég er þar af leiðandi með gríðarlega gott auga fyrir línum og er fljót að taka eftir þeim í umhverfinu .
Það er nákvæmlega ekkert mál fyrir mig að hengja upp mynd þannig að hún sé hundrað prósent bein á veggnum ! " Einn , tveir , þrír , fjórir , fimm , sex ...
" Þetta er hálfósjálfrátt en ég tel hreinlega allt sem er í einhverju magni að sjá og á vegi mínum verður , " segir Hafdís Harðardóttir grunnskólakennari .
" Þetta geta verið flísar á baðherbergi , ljóskastarar í lofti , gluggar á húsum sem ég keyri framhjá , gluggakarmar , hvað sem er .
Ef ég kem í rými fullt af stólum tel ég stólfæturna og fer jafnvel út í að margfalda og nota tölurnar til að reikna eitthvað .
Ég sé kannski hóp af fólki og margfalda hendur og hausa .
Ég hef alltaf verið hugfangin af tölum og ef ég sé einhvers staðar tækifæri til að telja eitthvað tel ég það , svona þangað til eitthvað annað tekur athyglina frá talningunni að minnsta kosti .
" Faðir Hafdísar er stærðfræðingur og hann gerir þetta líka en Hafdís segir að í raun sé það að telja svona meðan ekkert annað er að gerast í umhverfinu einkar góð leið til að tæma hugann en þess má geta að Hafdís man einnig öll þau símanúmer sem heimili æskufélaga hennar höfðu .
Færir til í miðju samtali Katla Margrét Þorgeirsdóttir leikkona viðurkennir að vera með smáútgáfu af vinstri-hægri-áráttu en það eigi þó ekki við um alla daga .
Þá daga sem slíkt bankar upp á þarf hún til að mynda að ganga beint yfir götu en ekki á ská og hún hefur jafnvel bakkað og leiðrétt .
" Sama gildir um alla hluti sem ég hef stillt upp .
Ég finn mig knúna til að þjóta upp og fara að færa þá ögn til vinstri eða hægri , kertastjaka , dúka og bækur , þótt ég sé í grafalvarlegu samtali ! " segir Katla Margrét og hlær .
Ljósmyndari Morgunblaðsins kom einmitt að henni í búningsherbergi Borgarleikhússins þar sem Katla æfir Línu Langsokk þessa dagana en þar var hún aðeins að bardúsa við að laga hlutina til .
Að lokum afhjúpar Katla eitt leyndarmál í viðbót .
" Þegar ég heyri tónlist spila ég mjög oft laglínuna með fingrum hægri handar .
Ekkert sem fólk sér en þeir sem leiða mig geta fundið tiplið í lófa sínum .
" Notar símann stundum í ímyndaðar samræður " Ég tala mikið við sjálfa mig þegar ég hjóla og geng .
Ég hef staðið mig að því að vera kannski á gangi niður Laugaveginn og vera þá farin að rífast við einhvern sem ég ímynda mér að ég sé í samtali við – það getur jafnvel verið Bandaríkjaforseti , " segir Brynhildur Björnsdóttir dagskrárgerðarkona .
" Ég hef gert þetta frá því ég man eftir mér en ég er ýmist að rabba við sjálfa mig eða hreinlega bara að hugsa mér hvernig samtöl ég myndi eiga við einhvern aðila sem er í alvörunni til , eða var til , og hvað ég myndi segja .
Ég talaði til dæmis dálítið mikið við Jim Morrison á tímabili .
" Brynhildur fellst á að afhjúpa smáleyndarmál sem mun kannski ekki reynast sniðugt næst þegar hún þarf til að grípa til þess ráðs .
" Ég gríp stundum í símann minn til að ég geti bara haldið áfram í mínum einkahrókasamræðum þegar ég er á almannafæri svo að það fattist ekki að ég er að tala við sjálfa mig , " segir Brynhildur og hlær .
Hún tekur fram að stundum sé hún hins vegar í alvörunni að tala í símann ! Brynhildur segist hafa reynt að venja sig af ýmsu í sama dúr , svo sem að stíga eftir ákveðinni reglu á strik á gangstéttum en lengi vel ímyndaði hún sér að hún væri í teygjutvisti og tók því ákveðið mörg skref alltaf á milli strikanna ; fyrst fimm , svo þrjú og loks eitt eins og leikurinn virkar .
" Þegar maður er orðinn 44 ára á hælaskóm getur þetta virkað ankannalega á almannafæri .
" Keyrir aukahring Valgerður Matthíasdóttir dagskrárgerðarkona , jafnan nefnd Vala Matt , þarf alltaf að fara í vinstri skóinn fyrst á undan þeim hægri og ef hún bregður út af þeim vana líður henni hreinlega illa og er viss um að hún muni lenda í alls konar vandræðum .
En það er fleira sem hún segist geta verið sérkennileg með .
" Ég get nefnt að alltaf þegar ég á erindi upp á RÚV , hvort sem það er til að búa til sjónvarpsþætti , mæta í viðtöl eða útsendingar , verð ég alltaf að keyra fyrst framhjá sjónvarpshúsinu og taka svo langa beygju á ákveðnum stað inn á bílastæðin sem er í raun mun lengri leið en þarf til .
Ég byrjaði að gera þetta einhvern tímann þegar ég var með útvarpsþætti þarna sem gengu mjög vel og ég þori því ekki annað en að gera þetta áfram .
" Svipaða sögu er að segja af handtösku sem Vala er alltaf með á sér .
" Ég á fullt af handtöskum og undir venjulegum kringumstæðum myndi ég nota þær til skiptis , svona til að breyta til , en það gengur því miður ekki því ein taskan verður alltaf að fylgja mér í vinnuna og engin önnur .
Á það við hvort sem ég er úti í bæ í kvikmyndatökum eða inni í húsi að klippa þættina mína .
Ástæðan er sú að á ákveðnu tímabili þar sem allt gekk rosalega vel hjá mér notaði ég þessa tösku og nú þori ég ekki að " jinxa " það .
Fáránlegt en ég læt mig hafa það og er mikið grín gert að mér í vinnunni fyrir þetta .
Enda er taskan svo níðþung að það hálfa væri nóg og þar ofan á þori ég heldur ekki að taka úr töskunni gömlu skipulagsbókina mína sem þyngir hana enn meira .
" Að lokum nefnir Vala eitt sem lesendur geta kannski nýtt sér .
" Þegar ég þarf að róa mig niður , til dæmis fyrir útsendingu , fæ ég alltaf sama stefbútinn á heilann en það er byrjunarlínan úr laginu í Emil í Kattholti .
Ég man aldrei meira en fyrstu línuna en syng lagið samt áfram og endurtek það margoft .
Þetta róar mig ótrúlega mikið og minnir mig líka á dóttur mína Tinnu og okkur saman í Kaupmannahöfn þegar Emil var sunginn daginn út og inn .
Ég verð svo hamingjusöm við tilhugsunina .
" Vildu ekki láta nafns síns getið " Ég horfi aldrei á sjálfan mig í spegli meðan ég bursta tennurnar heldur stíg til hliðar og horfi á skápana .
Ef ég get hvergi flúið undan speglunum loka ég bara augunum meðan ég bursta .
" " Ég hluta poppkornið alltaf í sundur .
Borða fyrst hörðu kúlurnar utan af og safna miðjunni í sérskál , sá hluti er svo mjúkur og góður – það borða ég síðast sér .
" " Ég borða aldrei súkkulaðirúsínur og -kúlur nema á sléttri tölu .
" " Áður en ég fer að sofa dreg ég gardínurnar fyrir en svo aftur frá og svo aftur fyrir .
Um helgar geri ég þetta fimm sinnum ; fyrir , frá , fyrir , frá , fyrir .
" " Ég drekk ekki úr grænum bollum , kaupi ekki matvörur í grænum umbúðum , borða ekki grænt sælgæti og myndi aldrei sjálfviljug kaupa mér neitt grænt nema salat .
" Tékkar á hákörlum Roald Viðar Eyvindsson bókmenntafræðingur byrjar allar sundferðir á því að stinga hausnum í kaf – til að ganga úr skugga um að engir hákarlar séu í lauginni .
Hann segir þetta beina afleiðingu af ótæpilegu hryllingsmyndaáhorfi frá barnsaldri .
Hann segist hafa ýmsa fleira ávana og segir einn alveg sérstaklega hallærislegan .
" Betri helmingurinn benti mér á þetta fyrir skemmstu en þegar ég var unglingur var í tísku á meðal drengja að vera með sítt hár og auðvitað þurfti ég að vera eins og hinir og safnaði lokkum niður á axlir .
Enn þann dag í dag er ég að sveifla ímynduðum ljónsmakka af gömlum vana .
Ég barasta get ekki vanið mig af því , eins glatað og það hljómar .
Þannig að ef þú ert að tala við mig og ég byrja að rykkja höfðinu eitthvað einkennilega til , hafðu engar áhyggjur , ég er ekki að fá flog .
" 