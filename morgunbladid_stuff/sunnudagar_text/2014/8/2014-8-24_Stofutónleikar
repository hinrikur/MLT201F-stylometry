Hljómsveitin Secret Swing Society leikur og syngur gamaldags og frumsamda sveiflutónlist á stofutónleikum Gljúfrasteins á morgun , sunnudag , kl. 16 .
Hljómsveitina skipa kontrabassaleikarinn Andri Ólafsson , klarinettleikarinn Grímur Helgason , franski gítaristinn Guillaume Heurtebize og píanistinn og harmónikkuleikarinn Kristján Tryggvi Martinsson .
Allir syngja þeir .
Sveitina stofnuðu þeir í Amsterdam meðan þeir voru þar við tónlistarnám og hefur hún spilað mikið úti á götum , mörkuðum og síkjum borgarinnar .
Einnig hefur hún ferðast til fleiri borga í Hollandi , Belgíu , Frakklandi , Þýskalandi , Litháen og á austurströnd Bandaríkjanna , ýmist til að spila á djasshátíðum , tónleikum eða úti á götum .
