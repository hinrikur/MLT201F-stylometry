Tómas Oddur Eiríksson er 25 ára jógakennari og stofnandi Yoga Moves .
Næstkomandi miðvikudag , 3. september , leiða þau saman hesta sína hann og Aarona Pichinson , framleiðandi Yoga Soundscape .
Standa þau fyrir jóga , dansi og gleði við lifandi tónlist í Hörpu .
Hvað eruð þið mörg í heimili ? Ég bý með systkinum mínum tveimur , Arngrími og Völu , en við leigjum saman íbúð í miðbænum .
Hvað áttu alltaf til í ísskápnum ? Smjör og sulta er algjört grundvallaratriði á þessu heimili en einnig er yfirleitt nóg til af grænmeti og ávöxtum .
Hvað fer fjölskyldan með í mat og hreinlætisvörur á viku ? Ég held að við sleppum með 15-20 þúsund krónur á viku .
Hvar kaupirðu helst inn ? Við gerum heimilisinnkaupin að mestu í Bónus en skreppum gjarnan eftir stökum vörum í Pétursbúð , kaupmanninn okkar á horninu .
Hvað freistar mest í matvörubúðinni ? Lífrænar vörur , hnetur , fræ , ostar og pestó .
Hvernig sparar þú í heimilishaldinu ? Við deilum heimiliskostnaðinum á milli okkar þriggja og hjálpumst að eftir bestu getu .
Reynum að sneiða hjá munaðarvörum , þótt það sé erfitt .
Við notum reiðhjól og borðum stundum hjá mömmu og pabba .
Hvað vantar helst á heimilið ? Útvarp í eldhúsið og viftu á ganginn .
Eyðir þú í sparnað ? Ég legg fyrir 10.000 kr. í hverjum mánuði inn á lokaða bók .
Skothelt sparnaðarráð ? Mæli með að iðka jóga og hugleiðslu .
Það dregur úr neysluþörfinni og gerir mann nægjusamari .
Þá er það að eiga ekki bíl sennilega besta sparnaðarráðið .
