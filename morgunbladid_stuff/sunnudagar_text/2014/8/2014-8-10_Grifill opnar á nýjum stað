Ný verslun Griffils var opnuð í Laugardalshöllinni nú í vikunni .
Sem kunnugt er eyðilagðist verslunin í Skeifunni í Reykjavík í eldi snemma í júlí og voru hraðar hendur hafðar við að hefja starfsemi aftur á nýjum stað .
Móttaka skiptibóka hófst í síðustu viku og hefur gengið vel .
Raunar tók það aðeins fjóra daga að ná þeim markmiðum sem sett voru í móttöku skiptibóka og gott betur , segir í frétt frá Griffli .
" Birgjar , innlendir sem erlendir , hafa staðið þétt við bakið á okkur og afgreitt með skjótum hætti allt það magn sem við óskuðum eftir og því er nóg til af öllum skólavörum og bókum .
Það er meira að segja nóg til af rekstrarvörum fyrir fyrirtæki , " segir Ingþór Ásgeirsson hjá Griffli í tilkynningu .
Hann segir það hafa raunar gengið eins og í sögu að koma starfseminni af stað á nýjan leik – og skólavertíðinni sé borgið .
