Það er við hæfi á 100 ára ártíð finnsku listakonunnar og skáldsins Tove Jansson að skyggnast aðeins inn í heim Múmínálfanna .
Heimsókn í finnsku búðina við Laugaveginn , Suomi PRKL ! gefur gott tækifæri til þess .
Maarit Kaipainen , annar eigenda verslunarinnar , er ekki í vandræðum með að svara því hvað sé svona heillandi við þennan heim .
" Mér finnst meginatriðið vera það að hún skrifaði Múmínálfana í gegnum sitt eigið líf .
Það eru alvöru tilfinningar þarna , sorg og gleði , allt sem tilheyrir lífinu .
Hún skrifaði til dæmis Halastjörnuna ekki löngu eftir seinni heimsstyrjöldina þegar óttatilfinningin var ríkjandi .
Það er eitthvað alvöru þarna til að tengjast , þetta er ekki bleik Hello Kitty , bara blóm og kökur .
En stundum er það þannig líka , maður þarf að kunna að njóta litlu hlutanna í lífinu , kannski kemur halastjarna á morgun , " segir hún .
Múmínálfaheimurinn er sannarlega heillandi og skiljanlegt af hverju þessar litríku persónur hafa náð að heilla heimsbyggðina .
Þess má geta að verslunin verður með dagskrá á menningarnótt , þar sem meðal annars verður sýnd heimildarmynd um Tove Jansson , sem ber nafnið Moominland Tales og er á ensku .
Dagskráin verður auglýst á Facebook-síðu Suomi PRKL ! ingarun@mbl.is 