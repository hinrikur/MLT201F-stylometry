Þegar eitthvað er í burðarliðnum hjá Apple koma iðulega fram sögusagnir sem oftar en ekki reynast rangar en eru engu að síður áhugaverðar .
Ímyndurnaraflið fer gjarnan á flug hjá tæknibloggurum og -spekúlöntum enda Apple fyrir löngu sannað fyrir heimsbyggðinni að fyrirtækið fer ekki hefðbundnar leiðir og hefur verið frumkvöðull á mörgum sviðum .
Fyrstu iMac tölvurnar sem komu í regnbogans litum slógu út gráu kassana frá öðrum framleiðendum , tónlistarspilarinn iPod gjörbylti tónlistarheiminum með iTunes sér við hlið og enginn getur neitað því að iPhone ekki bara breytti því hvernig við nálgumst síma heldur sameinaði tónlistarspilarann , tölvuna og símann í eitt stórkostlegt snjalltæki sem allir aðrir framleiðendur voru neyddir til að herma eftir eða sitja eftir í fortíðinni .
Engan ætti því að undra að margir bíða spenntir eftir iWatch og eru ýmsar vangaveltur uppi með það hvernig tækniúrið mun líta út og hvernig notendagildi þess verður .
Búist er við því að það verði kynnt notendum í september ásamt iPhone 6 og því ekki langt að bíða eftir næsta töfratæki Apple .
Þá er búist við því að Apple muni kynna næstu kynslóð af iPad air og jafnvel með nýjum skjá sem verður þægilegra að vinna á þegar sólin er hátt á lofti .
Eitthvað hefur verið um uppfærslur frá Apple og hefur fyrirtækið bætt örlítið MacBook pro Retina tölvur sínar með Haswell örgjörvanum frá Intel .
Með þessari uppfærslu sem kom í lok júlí hefur rafhlöðuending verið bætt og geta nýir eigendur MacBook því notið þess að vinna lengur á tölvunni án þess að þurfa að setja hana í samband til hleðslu .
