Ný sænsk matreiðslubók , Stalins makaroner , hefur vakið athygli út fyrir heimalandið , en í henni er að finna 31 mataruppskrift sem tengist ýmsum heimssögulegum atburðum .
Þar á meðal eru uppskriftir að ananaseftirrétti sem var á borðum í brúðkaupsveislu John F. Kennedy og Jacqueline , laxarétti sem var síðasta máltíðin sem framreidd var á Ritz-veitingastaðnum á Titanic , þorskasúpu sem Raspútín taldi vera undrameðal og pastarétti sem Roosevelt , Stalín og Churchill borðuðu á Jalta-ráðstefnunni .
Höfundar bókarinnar eru Jon Rönström og Anders Ekman , sem lögðust í mikla rannsóknarvinnu til að finna uppskriftirnar og leituðu í gömul blöð og bækur .
Færustu matreiðslumenn elduðu síðan eftir uppskriftunum til að tryggja að þær væru nothæfar .
Minnst spennandi réttur bókarinnar mun vera pastarétturinn á Jalta-ráðstefnunni , sem reyndist vera ósköp venjulegt pasta í tómatsósu , ekki sérlega bragðmikið .
