Angela Merkel , kanslari Þýskalands , rataði í fréttir vikunnar , ekki vegna heimsmálanna heldur vegna eigin klæðaburðar .
Erlenda pressan var sem sagt búin að spotta það út að frú Merkel væri svolítið mikið í sömu fötunum og ekki nóg með það heldur gengi hún reglulega í túniku sem hún er víst búin að eiga í meira en 20 ár .
Þótt Merkel komi kannski ekki upp í hugann þegar best klæddu konur heims eru nefndar á nafn þá hefur hún ákveðna sérstöðu að hafa átt túniku í meira en 20 ár .
Þær þykja nefnilega dálítið heitar um þessar mundir enda fara þær vel við þröngar svartar buxur og léttan bol .
Það má því alveg segja það með hreinni og góðri samvisku að hún sé ákveðin tískufyrirmynd .
Svona týpa sem blandar saman " nýju og gömlu " .
Fréttin um klæðaburð Merkel vakti töluverða athygli á landinu smarta og velti innanríkisráðherra , Hanna Birna Kristjánsdóttir , því fyrir sér á samfélagsmiðlinum hvort slík frétt hefði verið skrifuð um karlmann og klæðaburð hans .
Svarið er líklega nei , nema að karlinn hefði flippað og mætt í bleikum jakkafötum á skrifstofuna .
Það er nefnilega voðalega lítið hægt að segja um jakkafataklædda menn nema kannski helst það að jakkaföt úr grófu ullarefni , eins og hafa verið töluvert vinsæl hjá skeggjuðu síðhærðu hipsterunum , virka ekki mjög vel í sjónvarpi .
Þau bæta nefnilega svolítið á karlpeninginn og þannig sýnist hann bústnari en hann er í raun og veru .
Ég hef ekki ennþá hitt þann mann sem þráir að sýnast bústnari í sjónvarpi en hann er í raun og veru ...
( en hann er pottþétt til þótt hann hafi ekki orðið á vegi mínum .
) Hönnu Birnu fannst það einnig vera styrkleikamerki að Merkel væri mikið í sömu fötunum .
Ég veit ekki hvort það er veikleikamerki eða styrkleikamerki en það er án efa styrkleikamerki að eiga föt svo áratugum skiptir án þess að verða vandræðalega hallærislegur inni á milli .
Það er líklega þess vegna sem klassísk merkjavara selst alltaf burtséð frá ríkjandi tískustraumum .
Við Hanna Birna eigum til dæmis eins Burberry-kápur sem ég myndi segja að væri ein besta flík sem ég hef eignast .
Ég veit ekki hvort hún er sammála mér en reglulega hef ég áhyggjur af því að kápan mín sé að verða slitin vegna ofnotkunar .
Þeir sem eru í sviðsljósinu þurfa einfaldlega að eiga örlítið fjölbreyttari og stærri fataskáp en hinir og fataskápurinn þarf að veita vörn .
Hann þarf að vera þannig uppbyggður að flest passi með flestu og það taki ekki óratíma að para saman hið fullkomna dress .
Fólk sem er nánast daglegur gestur kvöldfréttanna þarf að vera þannig búið að útgangurinn á því trufli ekki og það komi hugsunum sínum í orð á markvissan hátt .
Ef jakkinn er of þröngur eða buxurnar of lágar ( þannig að bumban velli yfir strenginn ) reikar hugurinn ósjálfrátt aftur og aftur að því sem truflar í stað þess að hugsa um það sem raunverulega skiptir máli .
Þannig getur rangur klæðnaður beinlínis verið hamlandi í dagsins önn því hann stelur orku frá okkur .
Þær sem ætla sér að ná langt í lífinu ættu að leiða hugann að þessu á meðan þær smíða geimflaugar og skjóta þeim upp ...
martamaria@mbl.is 