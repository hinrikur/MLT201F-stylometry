Afdalabarn Guðrúnar frá Lundi trónir enn í efsta sæti á metsölulista Eymundsson .
Fyrsta prentun er uppseld og önnur prentun á leið í verslanir .
Bókin kom út í kilju en til stendur að hún komi einnig út í innbundinni útgáfu innan skamms .
" Það er mikið spurt um innbundna útgáfu á bókinni , " segir Bjarni Harðarson bóksali , sem er útgefandi bókarinnar .
" Kiljur seljast venjulega betur en innbundnar bækur , en sumir bókakaupendur eru ekki sérstakir kiljuaðdáendur og finnst ekki gaman að eiga bókaskáp fullan af kiljum .
Mér finnst sjálfsagt að þjóna þessu fólki og mun því gefa bókina út innbundna .
Jólavertíðin nálgast og það segir sig sjálft að það er ekki sambærilegt að gefa Afdalabarn sem gjöf innbundna eða í kilju .
" Bjarni segir að það hafi komið sér á óvart hversu miklar vinsældir bókarinnar eru .
" Ég hef fylgst með endurútgáfum á verkum íslenskra höfunda undanfarin ár og þær hafa ekki verið að seljast mjög mikið .
Það er ekkert sjálfsagt að hægt sé að endurútgefa bækur höfunda sem eitt sinn voru vinsælir .
Ég var samt nokkuð viss um að hægt væri að endurútgefa Guðrúnu og að útgáfan myndi standa undir sér , en mig grunaði ekki að undirtekir yrðu svona glæsilegar .
Það er svo ekki verra að vera með jafn öflugan dreifingar- og markaðsstjóra á sínum snærum og Guðjón Ragnar Jónasson vinur minn er .
" Bjarni segist ekki geta sagt til um það að svo stöddu hvort hann muni endurútgefa fleiri verk Guðrúnar .
" Það er ekki víst að þessar undirtektir eigi við um allar bækur Guðrúnar .
Hún er vissulega öflugur og góður höfundur eins og þessar vinsældir Afdalabarns sýna en ekki má vanmeta það að hluti af þessari sprengju er gamlir og kærir endurfundir .
Það er hálfur annar áratugur síðan verk eftir Guðrúnu var endurútgefið og nú er Afdalabarn komið á markað .
Ég vona að það líði ekki alveg jafn langur tími þar til fleiri verk hennar verða endurútgefin .
" 