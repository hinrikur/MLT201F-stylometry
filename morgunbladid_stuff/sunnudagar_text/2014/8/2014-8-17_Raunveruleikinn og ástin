Á næstunni kemur út hjá Bjarti sænska verðlauna- og metsölubókin Í leyfisleysi eftir Lenu Andersson .
Í leyfisleysi sló óvænt í gegn í Svíþjóð í fyrra og fyrsta prentun seldist upp á örfáum dögum .
Mikið hefur verið slúðrað um að hið forboðna samband sem lýst er í sögunni sé byggt á sambandi Lenu við frægan kvikmyndagerðarmann , Roy Andersson .
Önnur aðalpersónan , Hugo Rask , á augljóslega mjög margt sammerkt með kvikmyndagerðarmanninum og Ester Nilsson þykir býsna lík Lenu Andersson .
Höfundurinn hefur þó ekki viljað staðfesta þetta .
Í leyfisleysi er sjötta bók Lenu en þær fyrri höfðu vakið litla athygli nema í þröngum hópi .
Sagan fékk August-verðlaunin sem skáldsaga ársins 2013 og fleiri verðlaun fylgdu í kjölfarið , auk þess sem bókin hefur setið á sænskum metsölulistum síðan .
Þetta er svolítið skemmtilegt í ljósi þess að höfundurinn segist sjálf almennt forðast metsölubækur því þær sem hún hafi lesið séu næstum undantekningarlaust fremur slakar bókmenntir .
Lena Andersson fæddist árið 1970 .
Hún skrifar reglulega bókmenntagagnrýni og pistla í sænska dagblaðið Dagens Nyheter og þykir oft glögg á það sem hæst ber í menningar- og samfélagsmálum hverju sinni .
Um þessar mundir vinnur Lena Andersson að sjálfstæðu framhaldi skáldsögunnar Í leyfisleysi .
