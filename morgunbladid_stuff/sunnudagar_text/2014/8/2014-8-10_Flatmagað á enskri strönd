Ferðalag frá heimsborginni London til Brighton á suðurströnd Englands tekur ekki nema klukkustund .
Þá er Gatwick-flugvöllur í hálftíma fjarlægð frá bænum og ferðalag þangað frá Íslandi þarf því ekki að fela í sér mikið álag og átök .
Brighton er vinsæll áfangastaður Breta og annarra ferðamanna enda er bærinn afar fallegur og mikið um að vera þar .
Listafólk hvaðanæva að hefur sest þar að til að sinna sköpun sinni og bærinn hefur jafnframt verið kallaður " samkynhneigða höfuðborg Evrópu " enda er þar að finna stórt LGBT-samfélag sem heldur úti þjónustu margvíslegra verslana , bara , næturklúbba og stuðningssamtaka .
Að mörgu leyti er Brighton draumaáfangastaður ferðamannsins í Englandi .
Á blíðviðrisdögum er hægt að flatmaga þar á víðáttumikilli strönd og njóta umhverfis sem fáir tengja við dvöl í Englandi .
Á fallegri lystibryggju við höfnina er skemmtigarður þar sem börn og fullorðnir geta gert sér glaðan dag .
Tækin eru lífleg og fjörug án þess þó að vera yfirþyrmandi .
Þá eru meira en 400 veitingastaðir í bænum og ekkert bæjarfélag í Englandi utan London getur státað af sambærilegum fjölda matsölustaða miðað við höfðatölu .
Áhugasamir um barmenningu þurfa ekki að örvænta heldur í ljósi þess að meira en 300 barir af öllum stærðum og gerðum eru í Brighton .
Næturlífið þar er enn fremur með því allra kraftmesta sem fyrirfinnst og úrvalið af hvers kyns tónleikum og uppákomum nánast endalaust .
Tónlistarsenan í Brighton hefur getið af sér þekkt nöfn á borð við plötusnúðinn og pródúsentinn Fatboy Slim , Emilía Torrini bjó þar um hríð og Nick Cave heldur þar til milli tónleikaferðalaga .
Ekki er hægt að heimsækja Brighton án þess að fá sér göngutúr um The Lanes , hverfi í miðbænum sem samanstendur af fjölmörgum litlum , þröngum götum og húsasundum .
Þar er að finna litlar búðir og antíkverslanir .
Þó er mest um fatabúðir , skartgripasala , veitingastaði og krár .
Brighton hefur allt sem stórborgir Bretlands geta boðið menningarþyrstum ferðalöngum upp á .
Kostur Brighton felst í viðráðanlegri stærð , huggulegu andrúmslofti og nálægðinni við sjóinn .
Fyrir þá sem hrífast af enskri menningu en treysta sér ekki í stórborgarhringiðuna í London er óhætt að mæla með ferð til Brighton .
Ekki skemmir fyrir hversu samgöngur þangað eru greiðar og hagstæðar .
