Eirný Ósk Sigurðardóttir er mikill matgæðingur og rekur osta- og ljúfmetisverslunina Búrið , sem er nýflutt í verbúð á Grandagarði .
Eirný var með veisluþjónustu í níu ár í Edinborg og er því sérfræðingur í matargerð .
Nýverið bauð hún í mat og drykk góðum vinum sem allir deila með henni áhuga á mat .
Guðný Hrönn gudnyhronn@mbl.is Eirný gerir gjarnan tilraunir í eldhúsinu og kom reynsla hennar að góðum notum þegar hún undirbjó matarboðið .
Eirný bauð vinum sínum meðal annars í ljúffenga osta , brauð , ofnbakað grænmeti og nauta-carpaccio í verslun sinni , Búrinu , en þar er ekki bakaraofn .
" Ég útbjó matinn í eldhúsi Búrsins en fékk svo að henda grænmeti í ofninn hjá nágranna mínum Lucas hjá Coocoo ' s Nest .
Svo notaði ég tvær pönnur til að elda eftirréttinn en venjulega hefði ég notað bakaraofn , maður reddar sér , " útskýrir Eirný , sem deyr ekki ráðalaus .
" Þetta var vel þegið , að setjast niður með góðum vinum og nærast .
Maður þarf reglulega á svona vítamínsprautu að halda , " segir Eirný , sem er upptekin þessa dagana við rekstur Búrsins og því þurfti hún að undirbúa matarboðið á mettíma og fá hjálp frá vinum sínum .
" Ég bað til að mynda vin minn , Ásgeir Sandholt , um að koma með dásamlega súrdeigsbrauðið sitt , svona gerir maður þegar maður heldur matarboð , biður fólk um að koma með mat , " segir Eirný og hlær .
Eirný er hrifin af einfaldri og fljótlegri matargerð og kýs frekar að nota fá og góð hráefni heldur en of mörg .
" Ég vissi að ég vildi hafa þetta ferskt og einfalt , þetta er matur sem fljótlegt er að undirbúa en svo situr maður og nýtur hans í lengri tíma , " segir Eirný , sem setti flest hráefnin á einn stóran platta og bar matinn þannig fram .
" Maður er enga stund að henda öllu á einn platta og svo fylgir þessu lítið uppvask , " útskýrir Eirný , sem kveðst vera " hráefnisnörd " .
" Ég ákveð ekki hvað ég ætla að elda áður en ég fer í búðina , ég vil sjá hvað er til og út frá því ræðst kvöldmaturinn .
Ég er " hráefnisnörd " , ég verð til dæmis spennt ef ég sé stinnt og flott eggaldin , ef eitthvert grænmeti er alveg ofurgirnilegt verð ég ánægð , " segir Eirný að lokum .
Salsa Verde með íslensku kúmen U.þ.b. 40 gr. af steinselju 20 gr. basilíka 100 gr. kapers 4 stilkar af vorlauk 2-3 msk .
graskersfræ 120-150 ml .
Estragon olía frá Vigean , fæst í Búrinu 2-3 msk .
kúmen Börkur og safi úr ½ sítrónu Fínsaxið jurtirnar , kapers og graskersfræin og blandið við olíuna , sítrónubörkinn og safann .
Ristið kúmenfræin á pönnu þar til eldhúsið angar af yndislegri lykt og blandið svo hinum hráefnunum saman við .
Bætið við salti og pipar eftir smekk og leyfið blöndunni svo að standa í minnst hálftíma áður en hún er borin fram .
Rabbabara- og möndlusoufflé með Björk birkilíkjör 6 egg 150 ml rjómi 100 g möndlumjöl 500 g rabbabari 250 g sykur eða hunang 75 ml Björk birkilíkjör 1 msk heslihnetuolía Flórsykur og þeyttur rjómi til skreytingar Hitið ofninn í 220° Brytjið rabbarbara og setjið í pott ásamt sykri og 50 ml af vatni , látið malla þar til rabbarbarinn er orðinn alveg mjúkur og glansandi , þetta tekur u.þ.b. 20 mínútur á miðlungshita .
Látið kólna .
Aðskiljið eggjarauður og -hvítur og setjið í tvær skálar .
Blandið rjóma , Björk líkjör og möndlumjöli saman við eggjarauðurnar ásamt 200 g af rabbarbaramaukinu , verið óhrædd við að smakka og bætið við sykri eða hunangi eftir smekk .
Stífþeytið eggjahvíturnar og bætið varlega saman við rjómablandið .
Hitið eina msk af heslihnetuolíu á góðri steikarpönnu og hellið út í blönduna .
Til að fegra yfirborðið þá set ég 1-2 msk af rabbarbaramaukinu ofan á eggjablönduna í pönnunni .
Skellið í ofninn í 15-18 mínútur eða þar til ommelettan fer að rísa og verður gullinbrún .
Takið ommelettuna úr ofninum , stráið yfir hana smá flórsykri og skreytið með berjum eða myntu eftir smekk .
Berið svo fram með afgangi af rabbarbaramaukinu og þeyttum rjóma .
Ekki er verra að fá sér staup af Björk líkjör með eftirréttinum .
Ofnbakað grænmeti Gular og rauðar paprikur Rauðlaukur Kúrbítur Eggaldin Salt og pipar Ólífuolía Krydd eftir smekk Ólífuolíu er slett á grænmetið og síðan er það saltað og piprað .
Grænmetinu er svo skellt inn í 190° heitan ofn í 25 – 35 mínútur .
Fyrir þá sem vilja hafa grænmetið sérstaklega gómsætt er gott að krydda hverja og eina grænmetistegund á mismunandi hátt eftir eigin höfði .
Fyrir utan salt og pipar kryddaði Eirný gulu paprikurnar með söxuðu rósmaríni og rauðum chilli-flögum .
Rauðu paprikurnar voru kryddaðar með hvítlauks- og óreganókryddi og kúrbíturinn var marineraður með sítrónuberki og hvítlauki .
Rauðlaukurinn var svo bragðbættur með rauðvínsediki og hunangi og yfir eggaldin sletti Eirný heslihnetuolíu og möndlu-dukkah frá Yndisauka .
Ostar og meðlæti Eirný bar fram gómsæta osta með matnum .
Ostinum var einfaldlega skellt upp á bakka og borinn fram með ferskum valhnetum , sólþurrkuðum ólífum , dönsku hunangi , chili og perum .
Fyrir valinu urðu tveir danskir ostar ; Riberhus með kúmeni og reyktur lífrænn Esrom-ostur frá Thise Mejeri .
Þá bauð Eirný einnig upp á einn vel þroskaðan enskan cheddarost .
