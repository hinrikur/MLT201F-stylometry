Menningarnótt hefur vaxið og dafnað síðustu ár og er ótrúlegur fjöldi lítilla og stórra viðburða í boði .
Hér fyrir neðan eru taldir upp nokkrir sérlega fjölskylduvænir dagskrárliðir þessarar miklu borgarhátíðar sem fram fer í dag , laugardag .
Inga Rún Sigurðardóttir ingarun@mbl.is Dansað í hádeginu Fjölskyldan getur dansað saman á Dansverkstæðinu við Hverfisgötu í hádeginu .
Hin þrettán ára Embla Sól verður plötusnúður í sérstakri fjölskylduútgáfu " Lunch Beat " .
Það er einstaklega hressandi að koma blóðinu á hreyfingu og hrista sig saman í dansi við skemmtilega og dansvæna tónlist .
Léttar veitingar eru í boði svo að enginn þarf að fara svangur inn í daginn .
Þetta er á dagskrá klukkan 12-13 .
Fyrir þá sem komast ekki í hádeginu eru ýmsir fleiri viðburðir á Dansverkstæðinu á milli 11 og 16.15 .
Má þar til dæmis nefna jóga og Beyoncé-dans .
Skapandi safnleiðangur Listasafn Íslands er búið að útbúa leiðangur fyrir fjölskyldur undir nafninu Portrett .
Safnið segir þetta vera skemmtilegan fjölskyldupakka sem unninn sé í tengslum við sýninguna Spor í sandi .
Lögð er áhersla á samveru fjölskyldunnar með skapandi leiðum og eru fjölskyldur hvattar til að " spá og spekúlera á eigin vegum " .
Í boði er pakki með skapandi verkum er lúta að portrettverkum Sigurjóns Ólafssonar .
Safnið hvetur fjölskyldur til að gera leik úr dvölinni , til dæmis með því að skapa saman sögu um verk sem veki áhuga eða spyrja spurninga sem gætu veitt nýtt sjónarhorn á ákveðið verk .
Ein hugmyndin að að finna upp nýjan titil á viðkomandi verk .
Stendur yfir allan daginn , frá 10 – 22 .
Kórónu- og grímugerð Boðið verður upp á liti og föndur í Borgarskjalasafni Reykjavíkur við Tryggvagötu og þar ber hæst að hægt verður að gera kórónur og grímur undir leiðsögn Kristínar Arngrímsdóttur myndlistarmanns .
Safnið býður upp á föndurefni en þessi skemmtilega og skapandi vinna fer fram milli 15 og 17 .
Safnið er hins vegar opið milli 13 og 18 og enn fremur verður hægt að skoða sýningu um skíðamennsku og ferðamál .
Klifrað í miðborginni Klifur nýtur sívaxandi vinsælda hjá börnum , ekki síst fyrir tilstuðlan Klifurhússins , sem nú er flutt í Ármúlann .
Vinsældir Kóngulóarmannsins hafa kannski eitthvað um það að segja líka .
Klifurhúsið ætlar að bjóða borgarbúum að prófa klettaklifur utan á gamla steinhúsinu sem stendur við Pósthússtræti 7 .
Öll fjölskyldan ætti að geta látið reyna á fimi sína með hjálp fagfólks .
Klifrað verður á milli 14 og 19 .
Heimsókn í varðskip Í Sjóminjasafninu við Grandagarð stendur til boða að kíkja um borð í Varðskipið Óðin .
Þeir sem eiga enn eftir að skoða skipið ættu endilega að drífa í því , en það er virkilega gaman .
Í skipinu eru margir krókar og kimar og heimsóknin er eitt stórt ævintýri fyrir börn .
Að vanda taka glaðbeittir fyrrverandi skipverjar og meðlimir Hollvinasamtaka Óðins vel á móti gestum og luma jafnvel á sögum frá því að Óðinn var starfræktur .
Hægt er að heimsækja skipið milli 12 og 22 .
