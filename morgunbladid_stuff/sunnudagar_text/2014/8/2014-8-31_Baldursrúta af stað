Í vikunni hófust skipulagðar rútuferðir á leiðinni milli Patreksfjarðar , Brjánslækjar á Barðaströnd og Ísafjarðar .
Ferðaþjónusta Vestfjarða ehf. samdi við Fjórðungssamband Vestfirðinga um þetta verkefni og sinnir því með Vestfjarðaleið ehf. og Sæferðum hf. Ferðir milli Patreksfjarðar og Brjánslækjar verða daglega allt árið í tengslum við ferjusiglingar Baldurs yfir Breiðafjörð .
Með þessu skapast fólki á ferðinni tækifæri á að tengjast ferðum Baldurs og þar með kerfi Strætó úr Stykkishólmi til Reykjavíkur þaðan sem leiðirnar liggja áfram um allt land .
Ferðir milli Ísafjarðar og Brjánslækjar verða þrisvar í viku til 15. september næstkomandi , á mánudögum , miðvikudögum og föstudögum .
Gert er ráð fyrir að þær hefjist að nýju 15. maí á næsta ári – eða um leið og Dynjandis- og Hrafnseyrarheiðar eru orðnar færar en þær eru snjóþungar enda yfir há fjöll að fara .
