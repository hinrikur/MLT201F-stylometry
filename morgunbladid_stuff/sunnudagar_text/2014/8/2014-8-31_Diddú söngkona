Alltaf er ég jafnþakklát almættinu fyrir að hafa skapað manninn með rithöfundagenin .
Það er örvandi nautn að liggja með magnaða frásögn og svífa með sögunni inn í króka og kima .
Ég man að fyrsta alvöru bókin sem ég las , eftir að hafa gúlpað í mig Anders And á dönsku í allnokkurn tíma , var Brekkukotsannáll .
Þá áttaði ég mig á því út á hvað lífið gekk .
Skömmu síðar bauðst mér svo hlutverk frk .
Gudmundssen við gerð sjónvarpsmyndar um Brekkukotsannál .
Örlög ? Fór að grúska í skáldinu upp úr þessu og Sjálfstætt fólk gerði mér kleift að skilja eiginmanninn til hlítar , hann er ættaður úr dalnum ! Svo kannaði ég aðra höfunda fyrir utan landsteinana , J. Hasek og Góða dátann Svejk , sem gefur stríðinu langt nef .
Aðrir fóru ekki eins vel út úr stríðum , eins og maður kemst að í Veröld sem var eftir Stefan Zweig .
Svo nýlega las ég Þjófaborg eftir Benioff , þar sem umsátrinu um Leníngrad er ljóslifandi lýst .
Ilmurinn eftir P. Süskind fór inn í merg og bein , eins og önnur mögnuð bók , Skuggi vindsins og einnig Kirkja hafsins , sem báðar gerast í Barcelona á mjög ólíkum tímun .
Íslensku " drengirnir " og sagnabálkar þeirra liggja gjarnan uppi í rúmi hjá mér .
Sturlungasögur Einars Kára , Þríleikir Ólafs Gunnars og Jóns Kalmans , allt meistaraverk .
Sjón er mergjaður og Gyrðir Elíasson með sínar súrrealísku ljóðrænur .
Íslensku " stelpurnar " gefa ekkert eftir , eins og bækur Kristínar Marju um listakonuna Karitas , Vigdís Gríms ýtir hressilega við manni , og Auður Jónsdóttir beinskeytt og fyndin .
Svo hef ég húmor fyrir örsögum og heilræðum Elísabetar Jökulsdóttur .
Allt þetta góða fólk fær mann til að hugsa og viðhalda andanum .
