Um helgina heldur dansskólinn Dans Brynju Péturs afmælishátíð á Ingólfstorgi .
Brynja Pétursdóttir danskennari stofnaði skólann fyrir tveimur árum og stendur fyrir miklu fjöri á torginu á laugardag milli 14 og 17 , með danssýningu og plötusnúð .
Hvað eruð þið mörg í heimili ? Ég og kærastinn minn , Kristján Þór , ásamt tveimur kisustrákum , Leó og Gibson .
Hvað áttu alltaf til í ísskápnum ? Hafragraut , egg , fisk og mikið magn af grænmeti .
Hvað fer fjölskyldan með í mat og hreinlætisvörur á viku ? Þetta er mjög stressandi spurning .
Hvar kaupirðu helst inn ? Er ekki ljótt að ljúga í Mogganum ? Ég viðurkenni að Hagkaup í Skeifunni verður oftast fyrir valinu en í huganum kaupi ég það helsta í Bónus til að spara .
Hvað freistar helst í matvörubúðinni ? Ben & Jerry ' s frystirinn er gjörsamlega óþolandi , en sem betur fer klára klárir Íslendingar alltaf ' cookie dough ' og skilja þetta lélega eftir .
Hvernig sparar þú í heimilishaldinu ? Með því að kaupa í matinn og standast freistinguna sem Sushi Samba og Sjávargrillið eru .
Hvað vantar helst á heimilið ? Rennibraut frá efri hæðinni – það vantar líka efri hæð – sem leiðir í sundlaugina í garðinum .
Það vantar svo auðvitað stóra sundlaug .
Eyðir þú í sparnað ? Ég hef oft lagt pening í púkk fyrir framtíðina , en enda svo á því að eyða fengnum í dansferð erlendis .
Skothelt sparnaðarráð ? Ekki láta Ben & Jerry ' s ná til þín .
