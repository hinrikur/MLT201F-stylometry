Alls 533 bændur tóku á síðasta ári þátt í verkefni Landgræðslunnar , Bændur græða landið .
Notuð voru 987 tonn af áburði og um 9 tonn af grasfræi .
Forsendur hvers og eins bónda fyrir þátttöku geta verið misjafnar , en þar sem jarðvegsrof og gróðureyðing er áberandi vandamál er þátttakan einna mest .
Reglan í þessu verkefni er sú að Landgræðslan , sem er með höfuðstöðvar sínar í Gunnarsholti á Rangárvöllum , greiðir bændum 85% áburðarkostnaðar og lætur í té grasfræ þar sem þarf .
Þátttökuskilyrði eru að landið sem græða á upp sé í upphafi lítt gróið og beit í hófi .
Árið 2013 nam styrkur Landgræðslunnar til áburðarkaupa í þessu verkefni 66.500 kr. á tonnið .
Árið 2007 var styrkurinn 22.500 kr. á tonn og er hækkunin á þessum árum því nærri 200 % .
