Fyrir viku fjallaði Sunnudagsblaðið um hvernig það borgar sig að kaupa suma hluti notaða frekar en nýja .
Má t.d. spara heilmikið með því að gera sér að góðu notuð húsgögn , notaða bíla og jafnvel notaðan fatnað .
En sama hvaða kostakjör eru í boði þá eru sumir hlutir sem ætti helst alltaf að kaupa nýja .
Þetta eru þá hlutir sem geta látið mjög á sjá við eðlilega notkun og eru af takmörkuðu gagni notaðir , eða að velja nýtt getur verið spurning um öryggi og hreinlæti .
Fjármálavefurinn Business Insider ræður lesendum t.d. frá því að kaupa notaðar fartölvur .
Erfitt getur verið að koma auga á leynda galla fyrr en um seinan og yfirleitt borgar viðgerð sig ekki ef tækið er fallið úr ábyrgð .
Undantekning frá þessari reglu er ef tölvan er keypt yfirfarin ( e. refurbished ) frá framleiðanda eða tölvuverslun og þá með ásættanlegri neytendaábyrgð .
Ekki ætti heldur að kaupa notaða reiðhjólahjálma og barnabílstóla .
Þegar þessi mikilvægu öryggistæki verða einu sinni fyrir hnjaski þá veita þau ekki lengur sömu vernd .
Það sést ekki alltaf á hjálminum eða stólnum ef hann hefur fengið á sig högg .
Myndavélar og sjónvörp Pistlahöfundur eBay varar líka við að kaupa ýmsar tegundir raftækja notaðar .
Eins og með fartölvurnar er alltaf einhver hætta á bilun og leiðinlegt að fá dýra viðgerð í bakið .
Flatskjáir og DVD spilarar falla í þennan flokk .
Notaða blandara ætti líka að kaupa með varúð því blöðin á þeim geta misst bitið svo þeir virka ekki eins vel .
Notaðar myndbandsupptökuvélar og stafrænar myndavélar þarf líka að kaupa með aðgát .
Þessi litlu tæki eiga það til að verða fyrir hnjaski við notkun .
Ryksugur eru yfirleitt mikið notaðar , og geta verið slitnar og úr sér gengnar þegar þær finna nýjan eiganda .
Taktu með í reikninginn hvað það gæti kostað að láta laga notaða ryksuguna ef eitthvað fer að gefa sig .
Barnahúsgögn og dýnur Barnarúm og barnahúsgögn ýmiss konar ætti líka helst að kaupa ný , og aðeins frá viðurkenndum framleiðendum .
Öryggisstaðlarnir breytast milli ára og gallar á eldri módelum koma í ljós Það getur líka mætt mikið á húsgögnunum , þó börnin séu smá og sæt og stundum gengur mikið á í barnaherberginu .
Readers Digest segir ekki ráðlegt að kaupa notaðar dýnur , púða og ver , né heldur notuð tuskudýr og notuð bólstruð húsgögn .
Aðalástæðan er að ýmiss konar óværa getur borist með þeim inn á heimilið , allt frá óskemmtilegum köngulóm yfir i stórvarasamar veggjalýs .
Jafnvel ef tuskudýrunum og sængurverunum er hent í þvottavélina á hæsta hita gæti það ekki dugað til að drepa pöddurnar .
Í fatnaðardeildinni er vissara að varast notaða hatta , því þá er erfitt að þrífa og því fylgja óhreinindi fyrrverandi notanda með í kaupunum .
Notaða skó ætti líka að forðast því þeir hafa sennilega mótað sig að fæti fyrrverandi eiganda og lagast illa að nýjum fótum .
Ef skórnir hafa verið mikið notaðir hafa þeir að öllum líkindum misst mikið af fjöðrun sinni og höggdempun .
