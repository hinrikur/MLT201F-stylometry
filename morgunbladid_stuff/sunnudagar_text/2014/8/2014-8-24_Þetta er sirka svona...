September nálgast óðfluga sem þýðir ekki bara nýtt upphaf og ný tækifæri heldur einnig örlitlar breytingar þegar kemur að klæðnaði .
Íslenska konan þarf reyndar ekki að gera miklar breytingar þannig séð enda búin að vera í mörgum ullarlögum síðustu mánuði .
Þrátt fyrir það þá breytist stemningin alltaf aðeins þegar hausta tekur .
Þessi árstími kallar á nýjar hugmyndir og örlítið nýtt tvist þótt við séum alls ekki að fara að taka neina U-beygju með klæðaburð eða stíl .
Það sem er einna mest áberandi hjá stóru tískuhúsunum eru þunnir munstraðir silkikjólar með áberandi mittislínu .
Silkikjólarnir eru gjarnan með blómamunstri eða slöngumunstri .
Til þess að fara alla leið með þetta er smart að vera með belti í mittið og svo að dressið sé ennþá meira sjarmerandi er farið í há leðurstígvél við .
Þótt silkikjólarnir séu klæðskerasniðnir fyrir alla hefðarketti og keyri á sama tíma upp allan elegans þá má að sjálfsögðu fara í samskonar kjóla úr öðrum efnum .
Munstruð teygjuefni eru einnig að stimpla sig rækilega inn sem er kannski ekkert skrýtið .
Það er varla hægt að finna neitt þægilegra til að klæðast .
Svolítið eins og að vera í jogging daginn út og inn .
Þrátt fyrir að ökklaskór hafi einhvern veginn verið á toppi vinsældalistans síðustu misseri hef ég aldrei misst trúna á há leðurstígvél .
Ég held alltaf með þeim sama hvað á dynur .
En það er nú bara vegna þess að svona smáhestar eins og undirrituð ræður ekkert við ökklaskó á meðan há leðurstígvél lengja fótlegginn og gera hann ennþá lögulegri .
Ég ætla ekki að reyna að halda því fram að ég sé eins og Cindy Crawford þegar ég er komin í stígvélin ...
en samt ...
Nú og svo eru það stóru kápurnar sem verða svo vinsælar í haust .
Smartast þykir að fara ekki alveg í þær heldur láta þær hanga á herðablöðunum nú eða fara í þær og vefja þeim utan um sig og setja belti í mittið .
Það að hafa kápuna á herðablöðunum lítur ógurlega vel út þegar Victoria Becham gerir þetta á meðan hún skoppar á milli " næturfunda " um stræti Lundúnaborgar .
Þetta er ekki alveg eins góð hugmynd fyrir mömmurnar sem druslast út á morgana með töskuna í annarri hendi , íþróttatöskuna í hinni og tölvuna og morgunmatinn í fanginu .
Það að vefja kápunni utan um sig og setja á sig belti er líklega heppilegra við íslenskar aðstæður ...
Bara svo kápan fjúki ekki upp á Akranes meðan þú gengur út í daginn drekkhlaðin af bráðnauðsynlegum óþarfa ...
martamaria@mbl.is 