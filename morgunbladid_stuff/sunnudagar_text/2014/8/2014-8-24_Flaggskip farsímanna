Samkeppnin á farsímamarkaðnum er kapphlaup þar sem menn skiptast á að hafa forystu ; nýtt flagskip skákar öllum sem fyrir eru á markaði og er því best – þar til öðru er hleypt af stokkunum .
Svo er því farið með LG – G3 er besti Android-farsími á markaði í dag og reyndar besti farsíminn því hann snýtir iPhone líka .
Hann er ekki stór miðað við Samsung S5 en stór miðað við iPhone : 146,3x74,6x8,9 mm að stærð og 149 g að þyngd .
Við fyrstu sýn er eins og boddíið á honum sé úr málmblöndu en þegar maður er kominn með símann í hendurnar kemur hið sanna í ljós – hann er úr plasti með málmkanti .
Eitt sem tók smá tíma að venjast við G2 var að hnapparnir til að hækka / lækka og kveikja / læsa voru aftan á símanum .
Þeir eru þar enn á G3 , en betur útfærðir , auðveldara að finna þá þegar maður rennir fingrinum eftir bakinu og í raun einkar skemmtilega útfærðir .
Þetta er náttúrlega gert til að hægt sé að hafa símann nettari og venst þó að það sé ankannalegt til að byrja með .
Í auglýsingum fyrir símann er mikið látið með skjáinn á honum , enda ein mesta , ef ekki mesta , upplausn sem fáanleg er á símaskjá .
Þar beina LG-bændur sjónum að Apple , enda hefur Apple haldið því á lofti að upplausnin í Retina-skjám fyrirtækisins sé það mikil að augað greini ekki díla við venjulega notkun og er þá miðað við um það bil 300 díla á tommu .
Þetta er þó ekki nákvæm lýsing , því sumir skjáir sem Apple kallar Retina eru með minna en 300 díla á tommu , á iPhone 4-5 og á iPad mini er dílaþéttleiki 326 PPI , en 264 á iPad Air , svo dæmi sé tekið , en Apple-bændur reikna einnig með fjarlægð frá skjá og gefur augaleið að farsími er alla jafna nær auganu en spjaldtölva .
Ýmsir hafa dregið staðhæfingar Apple í efa hvað varðar Retina-skjái , þó að það sé eðlilega fyrst og fremst markaðshugtak en ekki vísindalegt fyrirbæri , og þar á meðal eru tæknimenn LG sem bentu á það þegar G3-síminn var kynntur að raunveruleg Retina-upplausn á farsíma ætti að vera 540 dílar á tommu , en ekki um 300 .
Í framhaldi af því stærðu þeir sig svo af því að LG G3 væri með 534 díla á tommu , sem er það hæsta sem ég hef séð á farsíma og kallast XXHDPI , eXtra eXtra High Density ( á iPhone 4-5 er þá XHDPI-skjár ) þó að LG kalli hann Quad HD ( og sjónvarpsframleiðendur kalli 4K ) .
Skjárinn er annars 5,5 " og upplausnin 1.440 x 2.560 dílar , sem telst True HD .
Á pappírnum er hér því kominn öflugasti skjár á farsíma sem um getur , hérlendis í það minnsta , en á móti kemur náttúrlega að til þess að njóta mikillar upplausnar verður efnið sem skoðað er að vera í hárri upplausn .
BlueRay-rip af The Secret Life of Walter Mitty var þannig framúrskarandi flott á skjánum en YouTube-myndskeið lakari , nema hvað .
Að þessu sögðu gefur uppfærsla á símanum kost á því að sjá YouTube-vídeó í upplausninni 1.440 p , sem er umtalsvert meira en það besta sem annars er í boði ( mest 1.040 p ) .
Þetta er þó sýnd veiði en ekki gefin , enn sem komið er , því þótt þessi uppfærsla sé fáanleg ytra náði ég ekki að uppfæra símann .
Eitt af því sem framleiðendur hafa notað til að skera sig úr í samkeppninni er að eiga við staðlaða notendaviðmótið á Android , samanber Samsung TouchWiz , HTC Sense og LG Optimus UI. Segja má að þær breytingar hafi náð hámarki á Samsung Galaxy S4 , þar sem svo miklu var bætt við að það tók mann nokkra daga að kynnar sér allar nýjungar og nokkrar vikur að átta sig á að maður vildi ekki nota þær ( flestar ) .
Viðmótið á LG G2 var aftur á móti nokkuð þægilegra og einfaldara að eiga við , en þó full snúið .
Þegar kveikt er á G3 blasir aftur á móti við nýtt viðmót og verulega endurbætt útlit á val- og táknmyndum .
Notendaskilin sjálf eru einkar skemmtileg og auðvelt að sýsla með þau og þó að vélbúnaður í símanum sé verulega endurbættur finnst mér endurbætt og einfölduð notendaskil og viðmót allt mesta byltingin .
Dæmi um þetta er til að mynda að hægt er að fjarlægja þau forrit sem fylgja með símanum ( það er ekki hægt á Samsung-símum ) og annað dæmi hve einfalt það er að taka ljósmynd , bara beina símanum að því sem á að mynda og um leið og fókus er valinn með því að smella á skjáinn tekur síminn mynd .
Þó að einfaldleikinn sé aðall símans er líka sitthvað nýtt í boði , misgagnlegt eins og gengur .
Eitt af því er að hægt er að nota bank til að opna símann , þ.e. maður býr til mynstur sem síðan er slegið á bak símans til að aflæsa honum .
Annað sem mér finnst snjallt er að í hulstri fyrir símann sem LG framleiðir er hringlaga op á lokinu og hægt er að sýsla með forrit í gegnum opið án þess að opna símann ( síminn velur sjálfur þau sex forrit sem maður notar mest og raðar þeim í opið ) .
Örgjörvinn er fjögurra kjarna 2,5 GHz Snapdragon 801 með Adreno 330 grafíkörgjörva .
Gagnaminni í símanum er 16 GB eða 32 GB , en vinnsluminni 2 GB .
Það er líka á honum rauf fyrir microSD-minniskort og má vera allt að 128 GB .
Rafhlaðan er 3.000 milliamper , sem hljómar vel á pappírnum , en skjárinn heimtar sitt svo að rafhlöðuending er miðlungi góð , nógu góð sem sagt , en ekki meira en það .
Fyrir einhverjar sakir er hann þó fljótari að hlaða sig en ég átti von á .
LG G3 er fáanlegur í þremur litum , svartur ( dökkgrár ) , gylltur og hvítur .
Hann er ýmist 32 GB eða 16 GB .
Fyrri gerðin kostar 119.900 hjá Símanum og sú seinni 109.900 .
Hjá Nova og Vodafone kosta símarnir 90 kr. meira .
Eins og getið er þá er skjárinn 5,5 tommur , sem er býsna stórt , eða svo fannst manni þegar fyrstu farsímarnir fóru yfir fimm tommurnar .
Að því sögðu fer síminn einkar vel i hendi , rúnnaðir kantar sjá til þess , svo vel að manni finnst hann eiginlega ekki vera stór – en kannski er ég bara búinn að venjast svo stórum farsímum .
Árni Matthíasson 