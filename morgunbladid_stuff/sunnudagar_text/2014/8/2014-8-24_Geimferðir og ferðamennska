Í kjölfar tunglferðanna væntu margir þess að stutt væri í að almenningur gæti skotist út í geim .
Menn leyfðu sér að dreyma um risageimstöðvar , útibú á tunglinu og jafnvel bækistöðvar á Mars .
Ekkert af þessu hefur orðið að veruleika enn og eru margir orðnir óþreyjufullir að komast út í geim og upplifa ævintýrið og töfrana að sjá jörðina úr fjarska .
Sú kynslóð sem upplifði það ung að sjá Neil Armstrong stíga sín fyrstu skref á tunglinu er nú farin að eldast og óttast sumir að með henni hverfi löngunin og draumurinn að gera geimferðir almennar .
Einkafyrirtækin mætt á sviðið Getur það verið að drifkrafturinn , ævintýramennskan og draumurinn um geimferðir hverfi með þeirri kynslóð sem nú er að komast á eftirlaun ? Eftir að Bandaríkjamenn urðu fyrstir þjóða til að lenda mönnuðu geimfari á tunglið og koma öllum heim , heilu og höldnu , dró verulega úr kappinu milli stórveldanna .
Síðasta tunglferðin var farin 1972 og síðan hefur áhuginn á tunglinu verið takmarkaður .
Það var ekki síst eftir fall Sovétríkjanna sem geimferðir urðu fyrst annars flokks áhugamál stjórnmálamanna í Bandaríkjunum , en þau hafa verið leiðandi í geimrannsóknum og geimferðum frá því 1969 og því er það nokkurt áhyggjuefni fyrir áhugamenn um geimferðir og vísindi , ekki síst þá sem hefur lengi dreymt um að komast út í geim .
Svo virðist þó sem menn geti farið að taka gleði sína á nýjan leik , því loksins hefur áhugi einkafyrirtækja á mönnuðum geimferðum vaknað og þeim fylgir fjármagn sem iðulega er ávísun á aukna tækniþróun og notendavæna þjónustu fyrir almenning .
Geimferðaþjónusta næstu ára Auðkýfingurinn Richard Branson stofnaði fyrirtækið Virgin Galactic með það í huga að bjóða almenningi ferðalög út í geim .
Hann lofaði því reyndar að fyrsta ferðin yrði farin árið 2010 en ekkert varð af henni og mátti svo sem búast við því að einhverjar tafir yrðu á fyrstu almennu einkageimferðunum .
Nýjustu fregnir herma þó að fyrirtækið muni seint á þessu ári eða á því næsta fara sína fyrstu ferð með ferðamenn út í geim .
Enn sem komið er hefur ekkert verið gefið út um dagsetningu og óttast menn enn frekari tafir .
Hvort sem fyrsta ferðin verður farin seint á þessu ári , snemma á því næsta eða síðar er ljóst að almenningur mun hafa tækifæri á því að ferðast út í geim á næstu árum.Verðmiðinn á ferð með Virgin Galactic er þó ekki fyrir alla , en ferðin kostar tæpar 30 miljónir króna .
" Róm var ekki byggð á einum degi og fyrstu ferðirnar verða dýrar en með aukinni samkeppni , betri tækni og auknu framboði býst ég við að verðmiðinn eigi eftir að lækka , " sagði sjálfur Branson í samtali við fréttamenn þegar hann var spurður út í nýju flaugina sem fyrirtækið er að ljúka smíði á .
Hversu lengi almenningur þarf að bíða eftir ferðum á viðráðanlegu verði er óvíst en meðan draumurinn um geimferðir er lifandi í hugum fólks og menn eins og Branson eru til staðar mun verðmiðinn á ferðum út í geim lækka og almenningur mun fá tækifæri til að ferðast út fyrir gufuhvolfið .
Hótel í geimnum Það er ekki nóg að koma fólki út í geim og til baka .
Kröfuharðir ferðamenn vilja gista í geimnum og upplifa þyngdarleysið , útsýnið og ævintýrið lengur en í þær sex mínútur sem Virgin Galactic ætlar að bjóða upp á til að byrja með .
Þrátt fyrir að geimferðir séu hvorki orðnar almennar né yfir höfuð byrjað að bjóða upp á slíkar ferðir fyrir almenning hefur fasteignamógúllinn Robert Bigelow áform um það hvernig mæta megi þeim markaði sem hann telur að verði kominn innan fárra ára .
Það skal heldur engum dyljast að Bigelow ætlar sér að hagnast vel á geimferðamennsku , en með öðrum hætti en Branson .
Hann hefur látið þróa hylki sem auðvelt er að koma út í geim og setja saman .
Þannig hyggst hann setja upp fyrsta geimhótelið .
Fyrirtæki hans , Bigelow Aerospace , vinnur nú í samvinnu við NASA að prófunum á geimhylkinu og ef allt fer að óskum má búast við því að á næstu áratugum verði reist geimhótel fyrir almenna ferðamenn .
Kynslóðin sem sá ung tunglfara lenda á tunglinu gæti því náð því að upplifa ferð út í geiminn og til baka .
