Karllægari tónlistarstefna en þungarokk er vandfundin .
Meðaumkunarlausir karlmenn að yrkja um bíla , styrjaldir eða fjöldamorð .
Skyrpandi stáli .
Fáeinar konur hafa þó fótað sig í málmheimum , þeirra frægust líklega Lita Ford , sem gerði garðinn frægan fyrir um aldarfjórðungi .
Ford fæddist í Lundúnum 1958 .
Faðirinn var Breti en móðirin ítölsk .
Fjögurra ára flutti hún með foreldrum sínum til Bandaríkjanna og settist að í Los Angeles .
Rokkið heillaði hana og Ritchie Blackmore ber , að sögn , mesta ábyrgð á því að Ford byrjaði að læra á gítar , ellefu ára gömul .
Snemma var bit í hnyðrunni og aðeins sextán ára gekk hún í sína fyrstu hljómsveit , The Runaways , sem eingöngu var skipuð stúlkum , þeirra á meðal söngkonunni og gítaristanum Joan Jett .
Hart rokk var viðfangsefnið og sveitin naut nokkurrar lýðhylli um tíma .
Sendi meira að segja frá sér fjórar breiðskífur .
Listrænn ágreiningur reis meðal stúlknanna , Ford vildi spila þungarokk en Jett pönk , og árið 1979 liðaðist bandið í sundur .
Árið 2010 var gerð kvikmynd um ævintýrið , sem kallaðist einfaldlega The Runaways .
Scout Taylor-Compton fór með hlutverk Litu Ford og Kristen Stewart lék Joan Jett .
Ford ákvað að herja á rokkþyrsta á eigin spýtur og fyrsta breiðskífa hennar , Out for Blood , kom út árið 1983 .
Það var vindhögg .
Dancin ' on the Edge kom ári síðar og gekk örlítið betur .
Það var svo með plötu sem bar nafn hennar , Lita , árið 1988 , að Ford reis hæst .
Komst alla leið í 29. sæti Billboard-listans .
Stiletto , 1990 , gekk bærilega en síðan hallaði hratt undan fæti .
Ford dró sig í hlé árið 1995 og sneri ekki aftur fyrr en fjórtán árum síðar .
Sendi frá sér plötur 2009 og 2012 en því miður fer litlum sögum af þeim .
Svartklædd brúður Ford átti í umtöluðu ástarsambandi við " föður þungarokksins " , Tony Iommi úr Black Sabbath , á níunda áratugnum og hann tók meira að segja upp plötu með henni sem aldrei kom út .
Bar hún það Iommi-lega nafn The Bride Wore Black .
Upp úr sambandinu slitnaði með látum .
Ford hélt sig við málmverjana og gekk að eiga Chris Holmes , gítarleikara WASP , snemma á tíunda áratugnum .
Því hjónabandi lauk fljótt og Ford fór að slá sér upp með söngvara Nitro , Jim Gillette , árið 1994 .
Gengu þau í heilagt hjónaband eftir að hafa aðeins þekkst í tvær vikur .
Gillette er níu árum yngri en Ford Saman eiga þau tvo syni , James og Rocco Gillette .
Árið 2011 átti fjölskyldan í samningaviðræðum við sjónvarpsstöðina TLC um gerð veruleikaþáttar þegar allt sauð upp úr .
Ford vildi fara allt aðra leið en Gillette og lauk ágreiningi þeirra með skilnaði .
Það sem meira er , synirnir hafa víst ekki talað við móður sína síðan og eru grunaðir um að hafa gengið í skrokk á henni .
Sjónvarpsþátturinn rann út í sandinn ...
