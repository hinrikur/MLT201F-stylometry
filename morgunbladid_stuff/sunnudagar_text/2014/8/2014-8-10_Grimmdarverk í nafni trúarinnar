Fréttir af skelfilegum ofsóknum vígamanna Isis , samtaka ofstækismanna súnníta , er ráða nú hluta af Sýrlandi og norðanverðu Írak , gegn minnihlutahópum vekja óhug um allan heim .
Þeir sem ekki samþykkja að gerast súnní-múslímar eru oft drepnir og hundruð þúsunda manna hafa hrakist á brott til annarra héraða í Írak eða flúið land .
Framferði grimmdarseggjanna minnir helst á hundaæði talíbana þótt " afrekin " séu unnin í nafni íslams sem m.a. boðar miskunnsemi .
Enn einn harmleikurinn í sögu þessa gamla , hrjáða menningarsvæðis er hafinn og eins og venjulega eru það óbreyttir borgarar , karlar , konur og ekki síst börn , sem þjást og deyja .
Þrír af hverjum fjórum íbúum Íraks eru arabar sem aðhyllast annaðhvort fylkingu súnníta eða sjíta meðal múslíma , hinir síðarnefndu eru mun fjölmennari .
Flest fórnarlömb Isis í Írak hafa verið sjítar en fleiri hafa fengið að kenna á ofstæki þeirra .
Kúrdar eru 15-20% íbúa Íraks en þeir rekja ættir sínar til Írans og tala mál sem ekki er skylt arabísku , heldur er indó-evrópskt .
Túrkmenar , sem eru náskyldir Tyrkjum , eru þriðja stærsta þjóðarbrotið .
Sjítar úr röðum Kúrda og Túrkmena hafa margir orðið fyrir barðinu á Isis .
Allt að tíundi hver Íraki tilheyrir ýmsum öðrum trúflokkum / þjóðarbrotum en aröbum og Kúrdum .
Múslímar eru nú taldir vera alls 97% þjóðarinnar en kristnir , sem voru um 1,4 milljónir fyrir þrem áratugum , hafa margir flúið land og eru nú varla meira en 400 þúsund af alls 35 milljónum .
Þeir eiga sér nær 2.000 ára gamlar rætur í landinu en nú virðist hið nýja kalífaveldi Isis vera að binda enda á þá sögu .
Og annar trúarhópur , Jasídar , sem á sér álíka langa sögu á svæðinu , hefur orðið skotspónn vígamannanna .
Ekki er ljóst hve margir Jasídar búa nú í Írak , ef til vill um 500 þúsund , flestir í litlum , afskekktum þorpum .
Allt að 100 þúsund hafa komist til Kúrdahéraðanna en tugþúsundir þeirra hafa síðustu daga ásamt fleira fólki leitað skjóls á fjallinu Sinjar í norðvesturhluta Íraks .
Margir hafa þegar dáið úr hungri og þorsta .
En hverjir eru þessir Jasídar sem nú virðast vera að missa sína heimahaga í Norður-Írak , þá einu sem þeir eiga enn í heiminum ? Þeir kalla sig sjálfir Daasin .
Menn fæðast Jasídar en geta ekki gengið í söfnuðinn og margt í siðum þeirra hefur orðið til að einangra þá frá grannþjóðum sínum , jafnvel Kúrdum .
Þeir eru þó náskyldir þeim en trú Jasída sameinar ýmsa þætti úr kristni og íslam .
Hún er þó um margt alveg sér á báti .
Bretar og Svarta bókin Elstu rætur trúarbragðanna eru óljósar , lengi var talið að þær tengdust eldsdýrkendum Zaraþústra-trúar en að sögn BBC efast fræðimenn nú mjög um það .
Í trú Jasída er hvorki til himnaríki né helvíti , þeir trúa á endurholdgun , klæðast aldrei bláum fötum og mega ekki borða grænmeti .
Og þeim sem yfirgefa söfnuðinn , giftast út fyrir , er ekki fyrirgefið , ekki frekar en tíðkast meðal múslíma .
Sjálfir segja þeir að Bretar hafa stolið helsta trúarriti þeirra , Svörtu bókinni , hún sé falin einhvers staðar í London .
Það bæta þeir sér upp með munnlegri geymd , karlarnir læra hana utan að í bernsku og kenna síðan sonum sínum , segir í Daily Telegraph .
Guð er fjarlægur skapari , segja Jasídar , sem er svo óskiljanlegur okkur dauðlegum mönnum að hann verður ekki tilbeðinn .
Þess í stað tigna þeir hálfguðinn Malek Tawwus , öðru nafni Páfugls-engilinn , hann féll en var endurreistur , segja þeir .
Annað nafn Tawwus er Shaytan sem merkir kölski á arabísku og þaðan er kominn sá útbreiddi og lífseigi misskilningur að Jasídar séu djöfladýrkendur .
En hann hefur reynst örlagaríkur , grannþjóðir hafa lengi notað óttann við Jasída til að hræða óþekk börn .
Í tíð Tyrkjaveldis , sem öllu réð í Miðausturlöndum fram í fyrri heimsstyrjöld , efndu stjórnvöld til endurtekinna ofsókna gegn Jasídum og margir voru drepnir .
Litlir útlagahópar Jasída voru hraktir frá bæði Georgíu og Armeníu eftir fall Sovétríkjanna 1991 .
Helst hafa þeir fengið að vera í friði í Írak en ekki lengur .
Nú virðist bíða þeirra þjóðarmorð .
