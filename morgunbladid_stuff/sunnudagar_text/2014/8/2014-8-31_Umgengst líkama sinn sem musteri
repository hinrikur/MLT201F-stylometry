Sigurbjörn Hreiðarsson er einn þekktasti knattspyrnumaður landsins en hann ólst upp á Dalvík og varð fyrsti landsliðsmaðurinn frá því svæði .
Hann byrjaði ungur að spila meðal þeirra bestu en hann var einungis 15 ára þegar hann fékk að spreyta sig fyrst í meistaraflokki .
Knattspyrnuferill hans er langur og glæsilegur enda leikjahæsti leikmaður Vals frá upphafi og var fyrirliði sem bæði Íslands- og bikarmeistari .
Spilaði einnig í Svíþjóð upp úr aldamótum með Trelleborg í allsvenska .
Fyrir þremur árum tók hann að sér þjálfun hjá Haukum , fyrst sem aðstoðarþjálfari og nú sem aðalþjálfari liðsins .
Sigurbjörn á konu og tvær dætur og er því fjölskyldufaðir .
Hann kláraði stúdentspróf frá FB og íþróttafræði frá Laugavatni .
Þá hefur stafað sem kennari í 13 ár , fyrst í Lindaskóla í Kópavogi og nú í Iðnskólanum í Hafnarfirði .
Gælunafn : Bjössi .
Íþróttagrein : Knattspyrna .
Hversu oft æfir þú á viku ? Fimm eða sex sinnum í viku .
Hver er lykillinn að góðum árangri ? Skýr og raunhæf markmið og vinna ótrauður að þeim .
Passa upp á allt sem viðkemur ; s.s. æfingar , mataræði , hvíld og hugarþjálfun .
Ekki gefa afslátt af neinu og taka ábyrgð á sjálfum sér .
Vera jákvæður gagnvart öllu og meðvitaður um að það koma þungir dagar líka .
Árangur er bara vinna og kemur alls ekki af sjálfu sér .
Hvernig er best að koma sér af stað ? Velja sér eitthvað sem manni þykir skemmtilegt að gera .
Ekki fara eftir því endilega hvað aðrir eru að gera heldur finna sitt áhugasvið .
Þá er hægt að byrja og gleyma sér í hreyfingunni .
Það albesta er þegar maður er búinn að hreyfa sig eða gera bara eitthvað í ákveðinn tíma og gleymir sér bara alveg í því , lendir eiginlega í tímaleysu og hlakkar til næsta skiptis .
Mjög gott að finna sér félaga að æfa með , einn eða fleiri , sem drífa mann áfram þegar á þarf að halda .
Hvað ráðleggurðu fólki sem vill hreyfa sig meira ? Hafa hreyfinguna fjölbreytta og líflega .
Ég skipti t.d. dögunum niður og hef nokkur atriði í hverri viku .
Ég t.d. hleyp , lyfti , syndi , geng og er í fótbolta í hverri viku .
Lyfti oft bara heima hjá mér .
Set upp þrekhring þar sem ég einblíni á eigin líkmasþyngd .
Ekki láta stoppa sig að komast ekki í ræktina þennan dag .
Margir aðrir hreyfikostir í stöðunni .
Hvernig heldurðu þér í formi þegar þú ferð í frí ? Ég passa mig á því að vera aldrei háður einhverri einni líkamsræktarstöð eða einni tegund af hreyfingu .
Hver maður er sitt musteri eins og einhver sagði og ég nýti mér alltaf umhverfið sem ég er í hverju sinni .
Það er alltaf hægt að hlaupa , ganga , vinna með eigin líkamsþyngd og mjög víða hægt að fara í sund .
Maður er með bolta í skottinu og jafnvel frisbídisk eða badmintonspaða .
Bara spurning um að hreyfa sig .
Ertu almennt meðvitaður um mataræðið ? Já , en ekki fanatískur .
Borða allt en fylli diskinn ekki alltaf .
Ég passa að borða mikinn morgunmat og er alveg meðvitaður um , ef ég hef verið í einhverju misgóðu að borða , að passa upp á næstu máltíðir .
Hvað borðarðu til að halda þér í formi ? Alla flóruna .
Passa alltaf að hlaða vel eftir æfingar og dæli þá í mig sykri sem er ein af fáum stundum sem ég borða sykur með góðri samvisku .
Fæ mér alltaf lýsi og vítamín extra á morgnana og drekk mikið vatn .
Reyni bara að passa jafnvægið milli hleðslu og eyðslu .
Hvaða óhollusta freistar þín ? Ég borða alveg inn á milli óhollt en reyni að hafa jafnvægi í þessu .
Ég fæ mér t.d. mjög reglulega royal-búðing og nóakropp .
Hvað ráðleggurðu fólki sem vill bæta mataræðið ? Kynna sér málin og borða fjölbreytt .
Reyna að finna jafnvægi í því að innbyrða jafnmikið af kaloríum og þú eyðir .
Borða alltaf kjarngóðan morgunmat sem heldur manni söddum langt fram eftir .
Vera ekki alltaf að narta og drekka mikið vatn .
Hvaða gildi hefur hreyfing fyrir þig ? Hreyfing er þannig fyrir mig að ef ég er ekki búinn að hreyfa mig í tvo daga þá er ég gjörsamlega viðþolslaus , verð að komast í hreyfingu .
Fráhvarfseinkenni mikil .
Þetta er lífsstíll hjá mér .
Ég veit að hreyfingin hefur gríðarleg áhrif á líkamlega og andlega heilsu eins og rannsóknir sýna og líðanin verður öll önnur eftir hreyfingu .
Því segi ég að heilsuhraustur maður á sér ótal drauma en sá heilsulausi aðeins einn .
Hvað eru algeng mistök hjá fólki við æfingar ? Það fer of geyst af stað og fer oft eftir steríótýpum sem það reynir að líkjast af því eitthvað er í tísku á þeim tíma .
Byrjar á fullum krafti í einhverju sem er ekki í grunninn þeirra áhugi eða alltof geyst og er því hætt eftir nokkrar vikur , hefur hvorki úthald né áhuga .
Fólk á að hreyfa sig fyrir sjálft sig , viðhalda eða bæta heilsuna og líða vel andlega og líkamlega .
Alls ekki gera eitthvað bara af því að það er í tísku .
Þegar fólk fer og fær ráð um hreyfingu er mikilvægt að fá rökstuðning á öllu sem verið er að setja fyrir .
Hverjar eru fyrirmyndir þínar ? Á yngri árum hinir og þessir fótboltamenn .
Í dag er það meira að ég lít á ákveðna mannkosti sem fyrirmynd .
Það er að fara jákvæður inn í daginn og halda því nokkuð fersku sama á hverju gengur , huga að heilsunni , gefa af sér og taka ábyrgð á eigin gjörðum .
