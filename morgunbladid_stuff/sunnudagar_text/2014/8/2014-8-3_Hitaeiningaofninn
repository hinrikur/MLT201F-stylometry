Hitaeiningarnar sem við látum ofan í okkur eru mörgum ráðgáta .
Þó að viðmið um hitaeiningar í hverjum 100 grömmum fylgi oft upplýsingum um vörur er samt sem áður aldrei hægt að vera fullviss um það hversu margar hitaeiningar eru í matnum okkar .
Fyrir utan það að oft nennum við hreinlega ekki að telja allar hitaeiningar saman og á það sérstaklega við þegar upplýsingar eru takmarkaðar eða ekki hreinlega ekki fyrir hendi .
Á þessu vandamáli virðist nú vera komin lausn í það minnsta fyrir þær vörur sem við hitum upp í örbylgjuofninum .
Vísindamenn hjá GE Global Research eru að hanna örbylgjuofn sem mælir þær kaloríur sem settar eru inn í ofninn til upphitunar .
" Hingað til hefur hvert tækið á fætur öðru komið á markað sem segir okkur til með nokkuð nákvæmum hætti hversu mörgum hitaeiningum við brennum yfir daginn .
Hins vegar hefur skort verulega á tækni sem segir okkur til um það hversu margar kalóríur við setjum ofan í okkar , " segir Matt Webster , líffræðingur hjá GE og einn af hugmyndasmiðum kaloríumælisins í örbylgjuofna .
Verkefnið er unnið í samvinnu við tölvu- og verkfræðideild Baylor háskóla en þar hefur verið unnið að skanna sem mælir fituinnihald , vatnsmagn og þyngd .
" Við vonum að í nálægri framtíð verði hægt að mæla allan mat með þessari tækni .
Þá verða upplýsingar um hitaeiningamagn í matnum okkar jafn aðgengilegar og brennslan er í dag .
" 