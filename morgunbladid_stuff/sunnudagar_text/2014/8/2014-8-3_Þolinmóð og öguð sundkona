Thelma Björg Björnsdóttir er 18 ára Grafarvogsbúi í Reykjavík og stundar nám í Fjölbrautaskóla Breiðholts og stefnir ótrauð á að útskrifast þaðan .
Thelma ein efnilegasta sundkona landsins en hún hefur æft og keppt í sundi fyrir Íþróttafélaga fatlaðra í Reykjavík frá því að hún var sjö ára gömul .
Hún hefur einnig keppt fyrir Íslands hönd en hún hefur verið í landsliði Íþróttasambands fatlaðra í sundi síðan 2010 og keppt á fjölda móta eins og heimsmeistaramóti í sundi , Norðurlandamóti og öðrum mótum á erlendri grund .
Það sem af er þessu ári hefur hún slegið hvorki meira né minna en 29 Íslandsmet og á ferlinum hefur hún slegið 172 met og geri aðrir betur .
Í fyrra var svo Thelma kjörin íþróttakona ársins úr röðum fatlaðra og því spennandi að fylgjast með Thelmu á næstu árum sem stefnir enn hærra á sundferlinum sem er rétt að hefjast .
Það má því fastlega búast við því að hún eigi eftir að slá fleiri Íslandsmet og hugsanlega Evrópumet , heims og Ólympíumet í framtíðinni .
Gælunafn : Tenna , Tella .
Íþróttagrein : Sund .
Hversu oft æfir þú á viku ? Sundið tekur sinn tíma og ég æfi yfirleitt 6 til 7 sinnum í viku og svo bætast við þrekæfingar tvisvar sinnum í viku og ofan á það fer ég tvisvar til sjúkraþjálfara og öll þessi hreyfing þykir bara eðlileg fyrir sundfólk sem vill vera í fremstu röð í sinni grein .
Hver er lykillinn að góðum árangri ? Það er mjög mikilvægt að setja sér háleit en raunhæf markmið ásamt því að hafa góðan sjálfsaga .
Þá er mikilvægt að mæta á hverja æfingu því árangurinn kemur hvorki af sjálfu sér né strax en hann kemur ef við stundum reglulega hreyfingu .
Hvernig er best að koma sér af stað ? Mér hefur alltaf fundist best að vera jákvæð og hugsa með mér að æfingin sé skemmtileg .
Það endist enginn í leiðinlegri æfingu og allra síst ef fólk er að koma sér af stað kannski eftir margra ára hlé .
Hvað ráðleggurðu fólki sem vill hreyfa sig meira ? Ég ráðlegg fólki bara að byrja á því að fara út og hreyfa sig og ekki fresta því til morguns sem það getur gert í dag .
Hvernig heldurðu þér í formi þegar þú ferð í frí ? Þegar ég fer í frí þá tek ég það bara rólega og hvílist og slaka á í heita pottinum .
Yfirleitt fer ég í frí svona tvær til þrjár vikur yfir sumarið og þá nýt ég þess að vera í fríinu .
Ertu almennt meðvituð um mataræðið ? Já , ég borða hollan mat og orkugefandi .
Sund krefst mikillar orku og líkaminn þarf að nærast .
Ég haga mínu mataræði eftir ráðleggingum og í samvinnu við þjálfara minn .
Hvað borðarðu til að halda þér í formi ? Byrja daginn á góðum hafragraut og banana enda morgunmaturinn ein mikilvægasta máltíð dagsins .
Yfir daginn passa ég mig svo á því að borða reglulega og þá hollan og góðan mat .
Hvaða óhollusta freistar þín ? Snakk og nammi á ég erfitt með að standast .
Hvað ráðleggurðu fólki sem vill bæta mataræðið ? Reyna að borða meira hollan mat eins og grænmeti og ávexti og ef ég get ráðlagt fólki eitthvað þá er það nákvæmlega það , meira af ávöxtum og grænmeti .
Hvaða gildi hefur hreyfing fyrir þig ? Hreyfing hefur gríðarlega mikil áhrif á líf mitt því án hreyfingar missi ég liðleikann en hún er gefur mér líka svo margt annað .
Hún gefur mér vinskap og félagsskap við annað fólk og tækifæri til að bæta mig í keppni við sjálfan mig og aðra .
Hvað eru algeng mistök hjá fólki við æfingar ? Mistök sem margir gera er að ofreyna sig og trúa því að árangurinn komi strax .
Árangurinn kemur , því geta allir treyst og trúað á en til þess þarf tíma og aga og síðast en ekki síst þolinmæði .
Hverjar eru fyrirmyndir þínar ? Kristin Rós Hákonardóttir , margfaldur heimsmeistari og ólympíumeistari í sundi fatlaðra , er fyrirmynd en ég lít einnig upp til foreldra minna sem hafa stutt mig og styrkt alla tíð eins og bróðir minn hann Emil Steinar Björnsson en hann er minn stærsti stuðningsmaður og aðdáandi .
