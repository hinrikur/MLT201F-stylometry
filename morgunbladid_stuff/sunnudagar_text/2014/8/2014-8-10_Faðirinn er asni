Ástin knúði dyra í dýragarði á Krímskaga í Rússlandi á dögunum .
Parið verður að teljast fremur óvenjulegt – hún er sebradýr , hann er asni .
Afkvæmi þeirra kom í heiminn fyrir skömmu en það hefur hlotið nafnið " Telegraph " , eða Símskeyti , eftir samnefndu rússnesku dagblaði .
Símskeyti braggast vel og vekur mikla athygli dýragarðsgesta en hann hefur þverröndótta fætur að hætti sebradýra en er brúnn á búkinn eins og asni .
Krossæxlun tegunda er yfirleitt litin hornauga og hefur talskona dýragarðsins í Moskvu sagt markaðssetningu sem þessa vera " óréttlætanlega " .
Talsmenn dýragarðsins sem hýsir Símskeyti segja hann hins vegar hafa komið í heiminn fyrir slysni .
Móðirin hafi verið einmana um langa hríð og verið færð í girðingu með fleiri hófdýrum eftir ráðleggingu frá dýragarðsfræðingi .
Þar kynntist hún asnanum og var ekki einmana mikið lengur .
Þess má til gamans geta að dýr sem eru svo skringilega ættuð að eiga sebradýr og asna sem foreldra , nefnast á ensku " zebroid " eða " zonkey " og eru víst ekki jafnóalgeng og halda mætti .
