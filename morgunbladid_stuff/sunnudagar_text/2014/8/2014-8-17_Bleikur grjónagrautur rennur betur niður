Birta Björnsdóttir , fréttakona á Stöð 2 , er gift Sveini Loga Sölvasyni , fjármálastjóra Össurar , og eiga þau börnin Herdísi Önnu , átta ára , og Óttar , sem er að verða fimm ára .
Þátturinn sem allir geta horft á ? Sú þáttaröð sem á hvað mestu fylgi að fagna hjá fjölskyldunni er Masterchef USA .
Krakkarnir fylgjast með af athygli og minna mig á ef ég gleymi að þýða fyrir þau öll innihaldsefni sem áhugakokkarnir nota í matinn sinn .
Masterchef-leikur er líka tekinn reglulega þar sem þau skiptast á að vera Gordon Ramsey og smakka rétti sem hinn hefur galdrað fram úr dýrindis leikfangamat úr plasti .
Svo er alltaf gaman að horfa á góðar náttúrulífsmyndir og í sérstöku uppáhaldi er þegar jarðkettir ( Tímon ) koma þar við sögu .
Maturinn sem er í uppáhaldi hjá öllum ? Það er bæði gott og gaman að baka saman pitsu um helgar og lítið þarf að slást yfir einhverju sem einhver borðar ekki , hver setur bara á pitsuna það sem hann hefur lyst á .
Svo er grjónagrauturinn alltaf klassískur og ekki þykir verra þegar við hressum hann við að hætti ömmu Jónu .
Amma hafði ekki mikið á milli handanna í gamla daga og þegar börnin hennar voru orðin leið á daglegu skyráti ákvað hún að blanda matarlit saman við skyrið til að gera það skemmtilegra .
Blátt skyr á mánudögum , gult á þriðjudögum og svo framvegis .
Ég get staðfest það að bleikur grjónagrautur rennur enn betur niður en sá hvíti .
Skemmtilegast að gera saman ? Okkur finnst , eins og trúlega flestum , ógurlega gaman að ferðast saman .
Við eignuðumst stórt og gott tjald fyrir nokkrum árum og höfum dröslað því með okkur um allt land á hverju sumri .
Okkur finnst líka gaman að spila og teikna og svo er alltaf gaman að fara í sund og út að hjóla .
Borðið þið morgunmat saman ? Já , við gerum það nú oftast .
Á virkum dögum þarf alla jafna að reka hverja skeið ofan í mannskapinn til að komast út um dyrnar á morgnana .
Svo er eins og morgunmaturinn renni hraðar og ljúflegar niður um helgar .
Hvort sem það er vegna þess að þá bíður barnatíminn í sjónvarpinu skal ósagt látið .
Hvað gerið þið saman heima ykkur til dægrastyttingar ? Okkur finnst gaman að spila saman , bæði ólsen og veiðimann og aðra klassík og svo eru til mörg skemmtileg borðspil sem allir geta spilað saman , til dæmis Draugaspilið , Krókódílaspilið og Disney-spilið .
Svo eru börnin á heimilinu með eindæmum föndurglöð svo það er alltaf hægt að setjast niður og teikna , klippa og líma .
Já og perla og leira líka .
