Það að hafa farsíma í vasanum er að vera með tölvu og það býsna fullkomna og öfluga tölvu .
Það tölvuafl má nota í annað en Facebook-statusa og Istagram-myndir , til að mynda má tengja alls kyns mæla og tæki við símann og svo má komast hjá eilífu plássleyfi með því að fá sér almennilegan utanáliggjandi – þráðlausan – harðan disk .
LG G 3 Flestir ef ekki þekkja Android-stýrikerfið á símum og spjaldtölvum , en það er líka á fleiri tækjum , nú síðast smátækjum eins og úrum eða tölvur í úralíki , sem verða sífellt algengari .
Samsung var með þeim fyrstu sem kynntu slíkt apparat , Samsung Galaxy Gear , sem var með Android-afbrigði til að byrja með en keyrir nú Tizen , sem er Linux-kyns .
Sú útgáfa af Android sem notuð var í fyrstu gerðir slíkra smátækja , sem kalla má snjallúr , var frumstæð um margt , en fyrsta útgáfa af Android Wear var kynnt í vor og fyrstu tækin komu á markað í sumar , Samsung Gear Live og LG G Watch .
LG G Watch snjallúrið er nokkuð þykkt , ferkantað með rúnnuð horn .
Skjárinn á því er fínn , 1,65 " og upplausnin 280x280 dílar .
Sáraeinfalt er að tengja úrið við hvaða Android-síma sem er , svo framarlega sem hann sé að keyra nýlega útgáfu af Android .
Það er lítið um hnappa á því , enginn hnappur reyndar , nema ef telja má örlítinn hnapp sem er nánast falinn á bakinu sem hægt er að nota til að kveikja á úrinu eða slökkva , en þá þarf legg á bréfaklemmu eða eitthvað álíka nett .
Alla jafna er alltaf kveikt á úrinu og því stýrt með því að með því að smella á skjáinn eða nota raddstýringu Google Now , sem virkar bara býsna vel .
Úrið er vatns- og rykvarið .
Ólin á því er ekkert ósvipuð ól á venjulegu úri og því einfalt að skipta um hana ef vill .
Á úrinu birtast boð úr símanum , til að mynda ef það er nýr tölvupóstur eða álíka , dagbókaráminningar og viðlíka .
Það getur líka ræst forrit á símanum ef við á , en alla jafna má líka á það sem ( litinn ) aukaskjá fyrir símann .
Google Now-væðingin gefur því þó verulega aukið notagildi , en einhver bið á íslenskustuðningi .
Örgjörvinn í úrinu er 1,2 GHz Qualcomm Snapdragon 400 sem er með einum kjarna .
Vinnsluminni er 512 MB og gagnaminni 4 GB .
rafhlaðan dugir daginn , þ.e. hlaða þarf úrið á hverju kvöldi líkt og símann .
LG G Watch kostar 39.900 kr. Segate Wireless plus Sú var tíðin að maður brenndi allt á geisladiska , en svo kom tími utanáliggjandi diska – ekki hef ég tölu á hve margir diskar eru í neðstu skúffunni og sumir svo gamlir að þeir eru með IDE-tengi ( Parallel ATA ) .
Með tímanum hefur skýið tekið við , þ.e. gögnin eru komin til himna , í vistum hjá Microsoft ( OneDrive ) , Dropbox , Box og Mega .
Það er hagræði af því , en getur líka verið óhagræði til að mynda ef maður þarf aðgang að miklu gagnamagni , til að mynda kvikmynd , og er ekki með annað netsamband en 3G eða 4G þjónustu símafyrirtækja , sem er alla jafna seld okurverði .
Þá er vissulega hægt að hafa harðan disk í vasanum , en þá þarf rafmagn og svo leið til að koma gögnunum í síma eða spjaldtölvu .
Góð leið til að leysa slík vandamál er að hafa harðan disk með sér í ferðalagið eða bíltúrinn , en hængurinn sá að lófa- og vasatæki eru ala jafna ekki fær um að tengjast hörðum diskum með USB-snúru .
Segate Wireless plus leysir þann vanda a snyrtilegan hátt , því hann er með innbyggt eigið WiFi-net og síðan með innbyggðri hleðslurafhlöðu .
Það er einfalt að koma tækinu í samband , ótrúlega einfalt reyndar , því aðeins þarf að halda hnappi á því inni í smá tíma og þá birtist Seagate-netið í WiFi-stilingum símans .
Til þess að tengjast því úr síma eða spjaldtölvu þarf reyndar sérstakt forrit , Seagate Media app , sem er ókeypis og fáanlegt fyrir Android , Windows 8 og iOS ( iPad og iPhone ) .
Þegar tenging er komin á er svo hægt að fletta upp því efni sem er á disknum , hvort sem það er lesefni , tónlist eða kvikmyndir .
Fleiri en einn geta verið að horfa í einu og þurfa ekki að vera að horfa á sama efnið og þannig streymdi ég þremur mismunandi bíómyndum í þrjú tæki án vandkvæða og það myndum í miklum gæðum .
Það má líka nota diskinn til að streyma efni beint í sjónvarpstæki , þ.e. ef viðkomandi tæki styður Samsung Smart TV , DNLA eða AirPlay .
Einsog getið er þá er diskurinn með hleðslurafhlöðu og framleiðandi heldur því fram að hún endist í allt að tíu tíma , þó að það fari væntanlega eftir því hve mikið hann er notaður , til að mynda hve mörgum myndum hann streymir samtímis .
Hann var skotfljótur að ná fullri hleðslu , en hann er ýmist hlaðinn með því að tengja hann beint við tölvu með USB-snúru ( USB 3.0 ) , sem fylgir , eða með meðfylgjandi straumbreyti .
Þrælsniðugt apparat til að hafa á ferðalagi , hvort sem það er í bíl , í flugvél á hótelherbergi eða í sumarbústaðarferð .
Hægt er að fá diskinn ýmist 500 GB , 1 TB eða 2 TB .
1 TB Seagate Wireless plus diskur kostar 32.990 kr. í Tölvulistanum .
Zepp Golf Til að forðast allan misskilning þá spila ég ekki og hef aldrei spilað golf .
Að því sögðu þá féll ég fyrir agnarlitlu mælitæki , Zepp , sem ætlað er golfgeggjurum og þá í því skyni að gera þá betri golfara , að bæta sveifluna .
Tækið er ekki nema 28 x 28 mm að stærð og 11 mm að þykkt og fislétt , ekki nema 6 g .
Því er smellt á vinstri golfhanskann og mælir síðan allt það sem yfirleitt er hægt að mæla í einni golfsveiflu .
Tækið talar við síma notandans , hvort sem hann er með Android-síma eða iPhone , en til þess að nota það þarf að sækja forrit í viðkomandi síma .
Símann má reyndar líka nota til að mæla sitthvað í högginu , því ef maður er með hann í vasanum gefur hann upplýsingar um líkamsstöðu og hreyfingu á meðan Zepp-sveiflugreinirinn einbeitir sér að högginu .
Það er einfalt að setja tækið upp , en maður þarf að skrá sig með netfangi og tilheyrandi og einnig að skrá hvernig gripið er , þ.e. hve ofarlega á kylfunni , hvort viðkomandi er rétthentur eða örvhentur , aldur , þyngd , forgjöf og tilheyrandi og svo einnig hvernig kylfu slegið er með .
Það er náttúrlega spurning hversu gagnlegar upplýsingarnar eru og líklega er tækið helst fyrir lengra komna , þ.e. þá sem þekkja veikleika sína og vinna að því að losna við þá , og svo er það líklega þarfaþing fyrir þá sem eru með kennara sem getur þá rýnt í tölurnar og gefið góð ráð í framhaldinu .
Zepp er líka til fyrir hornabolta ( baseball ) og tennis .
Þess má geta að tækið er svo létt að maður gleymir því eiginlega um leið og það er komið á hanskann .
Tækið geymir allt að 2.000 sveiflur í minni og rafhlaðan dugir í ríflega fimm tíma af samfelldum sveiflum .
Zepp Golf kostar 20.792 kr. í iStore.is .
Með snjallúri eins og LG G Watch er hægt að tengjast snjallsíma og fylgjast með tölvupósti , lesa dagbókaráminningar , telja skref dagsins og fylgjast með líkamsræktinni , fá tilkynningar frá ýmsum þjónustum og svo er hægt að raddstýra símanum .
Árni Matthíasson 