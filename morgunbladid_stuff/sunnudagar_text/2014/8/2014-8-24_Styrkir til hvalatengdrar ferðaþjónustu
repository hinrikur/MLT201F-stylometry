Síðastliðið þriðjudagskvöld veitti bandaríska sendiráðið á Íslandi Hvalaskoðunarsamtökum Íslands ( IceWhale ) veglegan styrk til fræðslustarfs .
Styrknum er ætlað að styðja við bakið á samtökunum til að auka fagmennsku og samstarf innan greinarinnar .
Áherslan verður meðal annars lögð á markaðs- og kynningarmál , þjálfun leiðsögumanna og leiðbeinandi reglur um ábyrga hvalaskoðun .
Styrkurinn kemur í beinu framhaldi af fræðsluferð sem nokkrir félagsmenn fóru í til Bandaríkjanna á vordögum og heldur því við áhrifaríku samstarfi við hvalaskoðunarfyrirtæki og sérfræðinga vestanhafs , að því er fram kemur í tilkynningu frá Hvalaskoðunarsamtökum Íslands .
Hvatning fyrir komandi vetur " Þessi styrkveiting er okkur mikil hvatning og við hlökkum til að takast á við spennandi og uppbyggileg verkefni í vetur .
Markmið IceWhale hafa frá upphafi verið háleit en hingað til hafa samtökin ekki haft bolmagn til að uppfylla þau öll .
Við sjáum því fram á bjarta og spennandi tíma , " segir María frá Hvalaskoðunarsamtökum Íslands .
Fyrr um daginn tók Hvalasafnið á Húsavík einnig á móti styrk frá bandarísku samtökunum Abercrombie & Kent Philanthropy svo þetta var sannarlega stór dagur fyrir hvalatengda ferðamennsku .
Þetta er í annað sinn sem Hvalasafnið tekur á móti styrk frá þessum samtökum en styrknum er ætlað að styðja við steypireyðarverkefni safnsins , sem snýst um að fá beinagrind steypireyðarinnar sem rak á land á Skaga árið 2010 til varðveislu á safninu .
Aukið samstarf Bandaríkjastjórnar og hvalaskoðunarfyrirtækja á Íslandi má rekja til minnisblaðs Barack Obama frá því í apríl sl. Þar hvatti hann íslensk stjórnvöld , bandaríska utanríkisráðuneytið og aðrar viðeigandi stofnanir til að styðja Íslendinga í þróun og útvíkkun aðgerða sem aukið gætu þau efnahagslegu tækifæri sem lifandi hvalir bjóða upp á .
Vinsæl afþreying ferðamanna Hér á landi hefur hvalaskoðun einmitt verið í miklum vexti og er nú ein vinsælasta afþreyingin á meðal erlendra ferðamanna .
Samfara þessum vexti hefur mikil uppbygging á hafnarsvæðum átt sér stað , eins og sést best á stærstu hvalaskoðunarsvæðunum við Reykjavíkurhöfn og höfnina á Húsavík .
" Við teljum okkur eiga meira inni og þá sér í lagi þegar kemur að því að auka áhuga Íslendinga sjálfra á þessari heillandi auðlind .
Við getum lært mikið af Bandaríkjamönnum og hvernig þeir hafa þróað fyrrverandi hvalveiðisamfélög yfir í hvalaskoðunarsamfélög , " bætir María við .
Meðfylgjandi er mynd sem Örlygur Hnefill Örlygsson tók við styrkveitingarnar og graf sem sýnir farþegaþróun í hvalaskoðun á Íslandi .
