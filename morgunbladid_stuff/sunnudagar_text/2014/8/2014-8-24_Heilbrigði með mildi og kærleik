Helma Rut Einarsdóttir sálfræðingur og vinkona hennar Valgerður Margrét Magnúsdóttir hjúkrunarfræðingur hafa sérhæft sig í heilbrigðum lífsstíl og hafa áralanga reynslu í að aðstoða fólk að byggja upp heilbrigt líf til langframa , m.a. með vinnu sinni á Reykjalundi .
Með reynslu og þekkingu sína að vopni settu þær saman námskeið sem er ólíkt öllu öðru sem almennt er í boði fyrir fólk á líkamsræktarstöðvum .
Vilhjálmur Andri Kjartansson vilhjalmur@mbl.is Það fór vel á með þeim Helmu Rut Einarsdóttur sálfræðingi og Valgerði Margréti Magnúsdóttur hjúkrunarfræðingi þar sem þær sátu í hlýlegri og bjartri móttöku Heilsuborgar , en þar hafa þær undanfarin fimm ár starfrækt námskeið um jákvæð tengsl við líkamann og það sem ofan í hann fer .
Rólegt og afslappandi umhverfi Heilsuborgar virðist eiga vel við þær Helmu og Valgerði , sem byrja að segja frá því hvernig þær kynntust og hvar hugmyndin að námskeiðinu vaknaði .
" Við störfum báðar á Reykjalundi og kynntumst þar þegar ég hóf störf árið 2006 , en Valgerður hafði þá unnið þar frá aldamótum , " segir Helma , en hún er yfirsálfræðingur á offitusviði og Valgerður aðstoðardeildarstjóri á verkjasviði .
" Í okkar daglega starfi á Reykjalundi höfum við notast við þær nálganir sem við kennum á námskeiðinu , en markmiðið er að fólk öðlist jákvæðari og heilbrigðari tengsl við líkama sinn og matarvenjur , " segir Valgerður .
Þær eru sammála um að nálgunin sem þær notist við eigi fullt erindi til almennings og það hafi verið hvatning þeirra til að setja upp námskeiðið hjá Heilsuborg .
Þegar ekki er byrjað á réttum enda Lífsstílsbreytingar geta verið erfiðar og gamlir ósiðir banka reglulega upp á og minna á sig .
Valgerður segir marga fara of geyst af stað og setja sér háleit markmið þar sem einblínt sé á hegðunina sem fólk vill breyta , þ.e. hreyfingu og mataræði .
" Reglurnar sem fólk setur sér geta verið harðar sem verður oft til þess að fólk heldur þær ekki út og dettur í gamla farveginn aftur .
Í kjölfarið kemur oft mikil dómharka í eigin garð , sem ýtir enn frekar undir það að fólk gefist upp og missi trúna á sér , " bendir Valgerður .
Hún segir virka fyrir suma að fara þetta á hörkunni og það sé þá gott mál " Við Helma erum ekki að predika eina rétta leið heldur að bjóða þeim upp á valkost sem ekki hafa náð varanlegri hegðunarbreytingu með því að einblína á hegðunina og vilja byrja á hinum endanum , þ.e. skoða sjálfa sig betur með opnum hug .
Þá er unnið með raunverulegar ástæður fyrir óheilbrigðum venjum og lögð áhersla á að fólk læri að samþykkja sjálft sig með öllum sínum veikleikum og styrkleikum .
" Ekkert æfingaplan og engin vikt Þær brosa og horfa hvor á aðra þegar spurt er um mælingar og matarplan og svara saman að það sé engin vikt og ekkert matarplan .
Þá stendur enginn yfir þátttakendum og telur armbeygjur .
Hins vegar hvetja þær þátttakendur hiklaust til að hreyfa sig enda mikilvægt að stunda reglulega hreyfingu .
" Nálganir okkar á námskeiðinu byggjast á gagnreyndum sálfræðimeðferðum sem við tengjum saman og hver og einn getur fundið hvað höfðar mest til sín og hentar best , " segir Helma , sem segir árangursmat á þessum aðferðum sýna mjög góðar niðurstöður .
" Meðferðarnálganir sem við byggjum námskeiðið á eru þjálfun svengdarvitundar , sem kennir að hlusta betur á og auka meðvitund um líkamann , hversu svöng við erum og hversu södd , og hvort um raunverulega svengd er að ræða eða tilfinningasvengd .
Þá notumst við líka við hugræna atferlismeðferð sem gengur út á að skoða tengsl milli hugsana , hegðunar og líðanar og kynnast þeim heimi sem í huganum býr .
" Þá er ekki allt upptalið því að Valgerður bætir því við að einnig sé unnið með núvitundaræfingar og þjálfun góðvildar í eigin garð .
" Dómharka og mikil sjálfsgagnrýni getur kallað fram skömm í okkur og dregur úr sjálfstrausti okkar og getu til að vinna í heilsunni .
Þess vegna þjálfum við góðvild í eigin garð , þar sem við sýnum sjálfum okkur og öðrum stuðning , skilning og virðingu .
Auk þess gerum við núvitundaræfingar sem ganga út á að æfa sig í að vera vakandi fyrir því sem er að gerast hér og nú , vera í núinu án þess að dæma og borða með núvitund .
Núvitund , eða mindfulness eins og það nefnast á ensku , hefur sýnt sig að vera öflugt verkfæri sem hjálpar líka fólki að takast á við ýmis önnur vandamál , eins og kvíða , depurð , streitu o.fl .
" Námskeið Valgerðar og Helmu er því allt annað en hefðbundið námskeið sem finna má hjá flestum líkamsræktarstöðvum og í raun ný nálgun fyrir þá sem vilja taka upp heilbrigðari lífsstíl .
" Okkur finnst skipta máli að það sé fjölbreytni í því sem boðið er upp á en við vildum sjá fleiri vinna með þessa þætti því oft er það hugurinn sem hindrar okkur í að ná árangri , " segir Helma .
Baráttan við staðalímynd og fordóma Það er bæði fegurð og styrkur í fjölbreytileikanum og augljóst að það sem hentar einum er öðrum ekki fær leið til árangurs .
Engu að síður er oft sett fram staðalímynd um vöxt og útlit sem ekki allir geta uppfyllt .
Helma segir það allt of algengt að litið sé svo á að allir sem eru í offitu þurfi sömu meðferð til að léttast .
" Í auglýsingum og umfjöllun fjölmiðla er of oft fjallað um það hvað við eigum að gera til að missa svo og svo mörg kíló á ákveðnum tíma og hvernig við eigum að líta út til að vera ánægð með okkur sjálf .
Allt þetta gerir okkur erfiðara fyrir að öðlast heilbrigð og friðsamleg tengsl við matarvenjur okkar .
Við megum ekki gleyma því að offita er afleiðing eða birtingarmynd mismunandi orsakaþátta .
Orsakirnar geta verið eins margar og einstaklingarnir eru margir og því verður að skoða þær , af hverju er þetta svona , hvað er þetta að segja mér , hverjar eru orsakirnar og vinna út frá því frekar en að einblína á að breyta einkennunum .
Við erum mjög gjörn á að reyna að setja alla í sama kassann , " segir Helma og Valgerður tekur undir með henni og bætir við að sumir séu frá náttúrunnar hendi feitlagnir en hreyfi sig reglulega og lifi heilbrigðu lífi .
" Fólk verður að fá að vera eins og það er .
Það sem oft vantar eru grundvallarbreytingar á eigin viðhorfi gagnvart því spennandi ferðalagi sem það er að taka upp heilbrigðari lífsvenjur .
Það má segja að þungamiðjan í námskeiðinu okkar sé sú að vinna með og breyta viðhorfi fólks bæði til sjálfs sín og til þessa verkefnis og ekki má gleyma mikilvægasta þættinum á leiðinni að heilbrigðari lífsstíl – stórum skammti af mildi eða kærleika í eigin garð .
" 