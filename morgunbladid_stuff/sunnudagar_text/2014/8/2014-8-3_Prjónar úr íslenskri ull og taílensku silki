Ég hef lengi verið að velta því fyrir mér hvernig hægt væri að mýkja ull .
Þetta hefur lengi verið í hugskotinu enda hef ég alltaf verið að prjóna .
Ullin hefur mikið einangrunargildi en hinsvegar stingur hún .
Mig langaði til þess að gera hana léttari og mýkri , " segir Kristín Brynja Gunnarsdóttir arkitekt , en hún hefur þróað nýtt íslenskt band , Einrum , úr íslenskri ull og taílensku silki .
Kristín , sem hefur verið prjónandi frá barnæsku , fór að hefja tilraunir með ullina fyrir tveimur og hálfu ári þegar vinkona hennar , sem starfar sem gullsmiður í Danmörku en er með verkstæði í Taílandi kom með silki , lagði á borðið og sagði : " Kristín , það hlýtur að vera hægt að gera eitthvað við þetta .
" Kristín hóf þá að prjóna saman þræðina , einn og einn silkiþráð við ullarþræðina .
" Ég var búin að gera dágóða stúdíu í því þegar ég valdi úr hvaða blöndu mér þótti skemmtilegast að vinna með .
Til að byrja með er silkiþráðurinn brúnleitur , nánast koparlitaður , og það er svolítið skemmtilegt að sjá hversu mikil áhrif litur á þessum mjóa silkiþræði hefur þegar hann blandast saman við ullina .
" Kristín valdi að notast eingöngu við grunnliti til þess að byrja með , gráan , svartan og hvítan .
" Seinna meir hef ég hugsað mér að bæta rólega fleiri litum við .
Þá koma vel valdir , fallegir litatónar þegar fram í sækir .
" Þá verða einnig fáanlegar uppskriftir sem styðja við garnið .
" Fólk getur náttúrlega að sjálfsögðu prjónað eitthvað sem það skapar sjálft en svo verða líka uppskriftir sem eru sérstaklega gerðar fyrir þetta garn .
Það verður spennandi að sjá hver viðbrögðin verða , mér finnst bandið allavega rosalega fallegt , gaman að prjóna úr því og gott að vera í fötum úr því .
" Kristín , sem er búsett í Danmörku , segir Ísland aldrei vera langt undan varðandi innblástur .
" Alveg sama hvar maður er eða hvað maður hugsar .
Það er óhjákvæmilegt .
Þetta er íslensk afurð þó að hún sé blönduð taílensku silki .
" Kristín segir hugmyndavinnu og tilraunir við þróun bandsins hafa tekið sinn tíma .
" Við erum búin að prufukeyra þrjár prufur í vélunum hjá Ístex , " segir Kristín og bætir við að Ístex hafi aðstoðað við þróunina og tekið vel í þessa nýsköpun og staðið vel að sínu verki .
Einrum verður fáanlegt í versluninni Ömmu Mús 6. ágúst .
