Ofurknapinn Aníta Margrét Aradóttir er komin heim heil á húfi eftir að hafa riðið , fyrst allra Íslendinga , 1.000 kílómetra í lengstu og hættulegustu kappreið heims í Mongólíu .
Hestamennska hefur átt hug hennar og hjarta frá blautu barnsbeini og nýtur hún þess að kynna íslenska hestinn á erlendri grundu .
Gunnþórunn Jónsdóttir gunnthorunn@mbl.is Risastór hestur úr tré tekur á móti blaðamanni í anddyrinu á heimili Anítu Margrétar Aradóttur í Reykjavík .
Aníta er hálf ringluð eftir langt ferðalag heim og tímamismun milli landa , en hún er nýkomin frá Mongólíu , þar sem hún keppti í lengstu og hættulegustu kappreiðum heims , Mongol Derby .
Aníta lenti í 19. sæti í keppninni og komst heil á húfi í mark , sem er ekki sjálfgefið .
Auk þess er hún fyrsti Íslendingurinn sem tekur þátt í keppninni og vakti það athygli .
Aníta er þaulreyndur knapi og tamningamaður .
Hún rakst á umfjöllun um keppnina á Facebook og las sér til um hana .
" Ég skoðaði eitthvert myndband og sá síðan " Sign-up " takka .
Ég var ekki lengi að smella á hann og fylla út umsókn .
" Aníta bjóst ekki við að verða valin , því að hundruð manna sækja á ári hverju um að fá að taka þátt í keppninni en aðeins um 35 komast að .
Í ár voru keppendur að vísu 48 og telur Aníta ástæðuna vera að breskir hermenn , þar á meðal lífverðir Englandsdrottningar , hafi sótt um í seinna lagi .
" Þeir áttuðu sig þó á því , keppnishaldarar , að við vorum í rauninni allt of mörg .
Á einum tímapunkti þurfti að stöðva alla keppnina eins og hún lagði sig , því að læknar og dýralæknar áttu erfitt með að halda utan um hópinn því við vorum svo dreifð .
Sumir riðu mjög hratt , aðrir miðlungs á meðan enn aðrir drógu lestina .
" " Þetta var svo ótrúleg upplifun , það er eiginlega ekki hægt að lýsa þessu , " segir Aníta og hlær en lofar þó að reyna eftir fremsta megni .
Mongol Derby-kappreiðarnar voru fyrst haldnar árið 2009 á sléttum Mongólíu .
Knapar ríða 1.000 kílómetra og er ferðaleiðin mótuð eftir gamalli reiðleið frá tímum Genghis Khan frá 1224 .
Aníta segir landslagið að vísu afar svipað því íslenska og leið henni stundum eins og hún væri stödd á Íslandi .
Þá segir hún hestunum þar einnig svipa til íslenska hestsins .
Um 1.500 hestar eru notaðir í keppninni og hver hestur aðeins riðinn einu sinni .
Keppnin samanstendur af 25 stöðvum þar sem knapar fá nýjan hest og eru um 40 kílómetrar á milli allra stöðva .
Hljómar krefjandi , enda er ekki gefið að knapar nái að klára keppnina .
Margir detta úr leik , slasast , veikjast , þreytast eða gefast upp .
Í ár duttu 10 úr keppni , sem er þó óvenju há tala miðað við kappreiðar síðustu ára .
Datt aldrei af baki " Okkur var sagt í byrjun að einn stæði upp úr sem sigurvegari en í rauninni væru allir sigurvegarar sem næðu að koma í mark , " segir Aníta .
" Einnig var okkur gert að sætta okkur við það að við myndum öll detta af baki á einhverjum tímapunkti .
Hestarnir sem voru notaðir í keppnina voru allir mjög lítið tamdir svo að þetta var eiginlega gefið .
Ég hélt mér hins vegar á baki allan tímann og var nokkuð ánægð með það .
" Aðeins fjórir knapar héldust á baki alla leiðina , af 48 keppendum , og voru það allt konur .
Aníta segir að ótrúlegasta fólk hafi tekið þátt í keppninni .
Fagfólk , hestafólk , minna reyndir , lífverðir , hermenn og fólk með ævintýraþrá .
Fólki gekk einnig jafn misjafnlega og það var margt og ótrúlegasta fólk náði að klára keppnina .
" Það er engin uppskrift að þessu .
Það var ein kona þarna sem var eins og kartöflupoki á baki , en hún náði að klára .
Önnur grét allan tímann og átti mjög erfitt með að vera þarna .
Þetta tók svakalega á hjá mörgum , einhverjir voru sérstaklega óheppnir og sumir lentu bara hræðilega illa í því .
Það var í rauninni líka spurning um heppni hvers konar hesti hver lenti á .
Ég hugsa að ég hafi verið yfirhöfuð frekar heppin .
Best var að fá hest sem komst mjög hratt en var heill í hausnum .
Sumir hestarnir voru allt of latir á meðan aðrir voru snælduvitlausir .
Það segir sig sjálft að það er ekki gaman að vera á hesti þar sem jaðrar við að maður sé í lífshættu .
" " Hesturinn steig á andlit hennar " Mikil von var bundin við lífverði Englandsdrottningar en Aníta segir að þeir hafi verið einstaklega óheppnir .
" Það kom mörgum á óvart að þeir stóðust ekki væntingar .
Þeir voru alltaf að detta af baki , það var sparkað í andlitið á einum og einn þurfti að fara með sjúkraflugi því talið var að hann hefði hálsbrotnað , sem var þó sem betur fer ekki raunin .
Enn annan var bara einhvern veginn búið að teipa sundur og saman .
Hann var allur í sárum og sárabindum , greyið .
En þetta eru reiðmenn sem eru alltaf í kyrrstöðu eða ríða hægt .
Ef þú ætlar að taka þátt í þessari keppni þarftu að vera með reynslu að ríða hestum á einhverjum hraða upp og niður fjöll og firnindi , upp ár , hæðir og hóla .
Það er ekki nóg að kynna að sitja hest , þú verður að kunna að ríða hratt .
" Fleiri lentu í erfiðleikum í keppninni og sumir urðu fyrir misalvarlegum slysum .
Varð Aníta vitni að einu slíku .
" Ein sem ég var að ríða með lenti á stjórnlausum hesti .
Hann rauk með hana frekar lengi þangað til hesturinn hrasaði og hún datt ofan í holu .
Hún viðbeinsbrotnaði og ég veit að hún var í aðgerð í vikunni .
Önnur lenti í því að detta af baki og hesturinn steig á andlit hennar .
Hún náði samt að setja hendurnar fyrir andlitið þannig að hann steig ofan á höndina á henni , sem brotnaði við það .
Hún kláraði samt keppnina .
Eftir slysið var farið með hana upp á slysó og gert að brotinu , þar sem hún fékk umbúðir , en hún sagði bara : " Ég ætla að halda áfram ! " Svo að hún kláraði keppnina með brotna hönd .
" Blindruku með börnin Fyrstu dagar keppninnar voru nýttir í aðlögun .
Keppendum var greint frá reglum og útskýrt hvernig öllu yrði háttað .
Þá tóku tugir barna þátt í 60 kílómetra kappreiðum til þess að gefa keppendum Mongol Derby smjörþefinn af því sem koma skyldi .
" Það var alveg svakalegt þegar mongólsku börnin fóru á bak .
Ég hef bara aldrei séð svona .
Börnin riðu mörg hver berbakt , hjálmlaus , skólaus og á þvílíkum hraða .
Sumir hestarnir blindruku með börnin áður en keppnin byrjaði og þau bara rifu í faxið á þeim og reyndu að beygja og stjórna hestinum , þetta var ótrúlegt .
Sumir hestarnir komu til baka með engin börn á baki og þá höfðu þau dottið af baki einhversstaðar og þurftu bara að koma sér heim .
Foreldrarnir kipptu sér ekkert við þetta .
En svona er lífið þarna , " segir Aníta .
Drengurinn sem hafnaði í þriðja sæti í kappreiðinni er sex ára gamall og Aníta segir að þarna hafi verið börn frá fjögurra ára aldri .
" Það er magnað að ekki verði fleiri slys en raun ber vitni .
Þetta þykir ekkert hættulegt því hugarfarið er þannig hjá Mongólum .
Hestar sem þykja hættulegir hér heima eru daglegt brauð fyrir þeim .
Kúrekarnir í villta vestrinu hafa sko ekki roð við þeim , " segir Aníta og hlær .
" Í rauninni finnst heimamönnum við Vesturlandabúar alveg fáránlegir og gera grín að okkur .
Við erum mikið varin , með hjálm og brynju , og þau kalla okkur bara aula .
" Er mikill munur á hestamennsku þarna og hér heima ? " Já , rosalega mikill munur .
Hugarfarið er mun villtara .
Þarna eru ekki hesthús heldur ganga hestarnir lausir , graðhestar , merar og geldingar úti um allt .
Hestarnir dreifast síðan um slétturnar marga kílómetra í burtu og þá þurfa þeir að smala .
Það getur tekið langan tíma en þarna eru rosalegir smalamenn og eru veiðistangir þeirra stórar og þungar með lykkju á endanum sem þeir kasta á fullri ferð og reyna þannig að snara hestinn , þeir halda ekki einu sinni í tauminn á meðan .
Þetta er ekki svona eins og hér heima , þá myndast oft tengsl milli manns og hests , vinatengsl .
Í Mongólíu er allt miklu harðara og hlutirnir gerðir hastarlega .
Hins vegar er mikil virðing borin fyrir hestinum og fyrir þeim er hann heilög skepna .
Ég heyrði oft að fólk taldi þá fara illa með hestana og jaðra við dýraníðslu en ég var ekki sammála því .
Þetta er bara öðruvísi líferni og svolítið basl .
" Fékk umdeildan næturgest Keppendur fengu hýsingu hjá innfæddum og þurftu að bera svefnpoka og dýnu með sér á þeysireiðinni .
Mættu knaparnir mikilli gestrisni af hálfu innfæddra , sem vildu allt fyrir þau gera .
" Sumum fannst við þó mjög skrítin enda höfðu margir einfaldlega aldrei séð ljóshært fólk með blá augu , en margir knaparnir höfðu þannig útlit , og þá var starað á þau .
Svo voru þau líka eitthvað að fikta í dótinu okkar og skoða hluti sem þau höfðu ekki séð áður .
Flestir innfæddra þarna höfðu bara ekki séð neitt annað en slétturnar allt sitt líf .
" Aníta segir að gistingarnar hafi verið ákveðinn kafli út af fyrir sig .
" Við vorum með uppblásnar dýnur og svefnpoka og flestir sváfu í öllum fötunum að krókna úr kulda .
Hins vegar fékk ég svakalega góðan svefnpoka frá Fjallakofanum sem er mjög léttur og hlýr .
Ég var sú eina sem var ekki að deyja úr kulda á nóttunni heldur svaf ég bara hálfber í mínum og leið bara mjög vel .
Það er svo mikill munur á nóttu og degi , sjóðandi heitt á daginn og nístingskuldi á nóttunni .
Ég var líka í Snæfell-jakkanum frá 66° Norður og reyndist hann mér mjög vel .
" Aníta segir að ævintýrið sé ekki fyrir viðkvæma eða pempíur og rifjar hún upp þegar hún fékk lítinn næturgest til sín .
" Það var allt morandi í veggjalús , köngulóm , moskítóflugum og alls konar furðulegum pöddum .
Eina nóttina sá ég litla mús gægjast upp úr holu við hliðina á dýnunni minni .
Það var líka skrítið að komast ekki í sturtu eða fá afnot af klósetti .
Klósettin þarna voru hola í jörðinni með smá spýtum í kring og tjaldi .
Lyktin var hræðileg og alls konar pöddur sóttu í þessa framandi aðstöðu .
Ég hugsa að ég muni þakka fyrir sturtu , klósett og rúm það sem eftir er .
" Fór óvart til Kína Aníta var með þeim efstu fyrst um sinn í kappreiðunum .
Hins vegar þegar hún var að ríða frá 19. stöð að þeirri 20. villtist hún af leið , sem kostaði hana líklega um heilan dag .
" Það var frekar svekkjandi .
Ég var yfirleitt að taka um þrjár stöðvar á dag , eða um 120 kílómetra í senn , og einn daginn var ég sérstaklega heppin með hesta og náði þá fjórum stöðvum .
Ég var búin að vera að ríða ein með GPS og gekk það vel .
En þarna fór ég einhverja vitleysu og í rauninni er hægt að segja að ég hafi riðið til Kína , " segir Aníta og skellir upp úr .
" Ég endaði með að sækjast eftir hjálp .
Við fengum svona SOS-takka sem við gátum nýtt okkur ef eitthvað kom fyrir en í staðinn fengum við refsistig .
Ég var flutt í búðirnar en fékk svo latan hest , sem endaði með því að ég var keyrð þarna restina af spölinum á stöð 20 .
En ég var bara sátt við að hafa klárað keppnina .
Það var líka svo gaman að ríða með síðasta hópnum , þau voru svo afslöppuð og nutu þess bara að vera þarna .
Þegar ég var með þeim fyrstu var pressan svo gríðarleg og keppnisskapið svo mikið að ég naut þess ekki eins vel .
Það sem mér finnst best við þessa keppni er að það er ekki endilega verið að verðlauna einhvern einn , það eru allir sigurvegarar sem klára .
" Hestaáhuginn kom í móðurkviði Blaðamaður spyr Anítu út í yngri ár og mynd af hestum á veggjum heimilisins gefur til kynna að hér sé á ferð mikil áhugamanneskja um hesta .
Fjölskyldan hefur væntanlega verið mikið í hestum ? " Nei , það er enginn í hestamennsku í fjölskyldunni , ótrúlega skrítið .
Þetta er bara meðfæddur áhugi , býst ég við .
Það fannst öllum þetta voða skrítið , " segir Anita og hlær .
" Þegar ég var tíu ára fékk ég Stóru hestabókina í jólagjöf .
" Bókin hefur að geyma öll helstu hestakyn í heiminum og segir Aníta að hún hafi lært þau öll og kunnað utanbókar .
" Ef ég sá hest í sjónvarpinu vissi ég nákvæmlega af hvaða hestakyni hann var og ég gat sagt allt um hann , eiginleika hans , hvernig væri að vera á baki , uppruna og þar fram eftir götunum .
Ég var algjörlega hestasjúk og er enn .
" Þegar Aníta var sex ára gömul fékk hún að fara á reiðnámskeið , sem var þó aðeins fyrir börn sjö ára og eldri .
" Ég tuðaði svo mikið í mömmu að við fengum undanþágu .
Upp frá því fór ég að biðja um hest og fékk fyrsta hestinn 14 ára gömul , " útskýrir Aníta .
Þá varð ekki aftur snúið .
16 ára gömul var hún komin í sveit og vann við að temja og þjálfa hesta á sumrin samhliða skóla .
" Þegar ég var 18 ára gömul gat ég ekki lengur sætt mig við að vera í skóla og aðeins með nokkra hesta í hesthúsi á veturna , svo ég sótti um í Bændaskólanum á Hólum .
Þá var ekki skilyrði að vera með stúdentspróf eins og er frekar strangt í dag .
Ég komst inn og kláraði fyrsta og annað ár árið 2003 og tók mér síðan gott hlé þar til ég útskrifaðist árið 2013 .
" Vill leiðrétta misskilning um íslenska hestinn Í millitíðinni lagði Aníta land undir fót og heimsótti Kentucky í Bandaríkjunum , þar sem hún tamdi og sýndi íslenska hestinn á hestasýningum .
Einnig fór hún til Sviss að temja og þjálfa íslenska hesta .
" Ég tók þátt í stærstu hestasýningu í heimi , sem nefnist Apassionata , og var það draumi líkast , eitt af því skemmtilegasta sem ég hef gert um ævina .
Mikið er lagt í sýninguna , þar sem knapar eru í alls konar búningum , málaðir í framan , og þetta er virkilega sjónrænt og skemmtilegt .
Þar var ég að kynna íslenska hestinn .
" Aníta segir að mikill misskilningur sé erlendis um íslenska hestinn .
Hann þyki víðast hvar frekar vera smár skrauthestur heldur en sá kraftmikli og stælti hestur sem hann sé .
" Það er mjög leiðinlegt hversu algengt það er að fólk telur hann ekki merkilegan .
Íslenski hesturinn er mjög kröftugur hestur og að auki hefur hann þann sérstaka eiginleika að hafa fimm gangtegundir .
Yfirleitt eru hestar aðeins með þrjár gangtegundir svo að þetta er einstakt en það gerir þjálfunina flóknari fyrir vikið , " segir Aníta .
Þó nokkur fjöldi hesta er fluttur út , sérstaklega til Þýskalands og Skandinavíu og aðeins til Bandaríkjanna .
Þeir finnast þó víða um heim og til að mynda er íslenski hesturinn kominn til Hawaii .
" Að kynna íslenska hestinn erlendis er í raun ástríða mín og mér finnst fátt jafn áhugavert og að leiðrétta þennan misskilning , sýna flotta hesta með góðum reiðmönnum og afhjúpa raunverulegt andlit þeirra .
" Hvað tekur nú við ? " Ég verð að viðurkenna að mig langar að skjótast til útlanda og taka lífinu rólega á ströndinni .
Annars eru ýmsar hugmyndir á döfinni sem verða að fá að koma í ljós síðar .
Ég hugsa að það sé fátt sem falli ekki í skuggann á þessu ævintýri en það verður að koma í ljós .
Í það minnsta hefur tamningagjaldið hækkað töluvert eftir þetta , ætli nokkur hafi efni á mér ? " segir þessi flotta hestakona hlæjandi að lokum .
