Í Bretlandi er komin út ævisaga njósnarans Jona von Ustinov , en hann var faðir leikarans og Óskarsverðlaunahafans Peter Ustinov .
Bókin heitir Klop - Britain ' s Most Ingenious Secret Agent og er eftir blaðamanninn Peter Day .
Jona , sem þótti gríðarlega litríkur og skemmtilegur maður , var kominn af rússneskum aðalsættum og prinsessum frá Eþíópíu , en leit alla tíð á sig sem Englending .
Hann gerðist njósnari bresku leyniþjónustunnar , merktur sem njósnari U35 , en var venjulega kallaður Klop .
Nafnið merkir veggjalús og kom frá eiginkonu hans vegna þess hversu iðinn hann var við að lauma sér í rúmið með öðrum konum .
Klop starfaði sem njósnari um áratugaskeið og komst yfir ýmsar afar mikilvægar upplýsingar eins og greint er frá í ævisögu hans , þar á meðal um innrás nasista í Tékkóslóvakíu .
Hlutverk hans var ekki að drepa heldur nýta persónutöfra sína til að draga upplýsingar upp úr mönnum sem vissu ekki að þeir væru að trúa njósnara fyrir hernaðarleyndarmálum .
Þetta gerði hann á snilldarlegan hátt enda kunni hann afar vel við sig í hlutverki njósnara og var maður sem erfitt var að kunna ekki vel við .
Hann lést árið 1962 .
