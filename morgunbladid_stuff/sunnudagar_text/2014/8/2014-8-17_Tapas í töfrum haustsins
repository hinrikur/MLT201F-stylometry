Haust og vor eru bestu árstíðirnar í Madríd , höfuðborg Spánar , þar sem mildur gustur leikur um vanga íbúa og gesta , sólin trónir hátt á himni án þess að hitastigið sé kæfandi og reki fólk á flótta í leit að næsta skugga .
September er í sérstöku uppáhaldi greinarhöfundar og borgin mögulega aldrei meira hrífandi en á kvöldgöngu hjá Spánartorgi eða í milli þröngra stíga Malasana-hverfisins í húminu , heimamenn bjóða gott kvöld á stuttermaskyrtum , kannski með léttan jakka yfir öxlina , kveikja sér í sígarettum á götuhornum .
Yfir hásumarið flýja Madríngar hitann í borginni , streyma til strandlengjunnar og njóta þess að finna fyrir nálægð sjávarins , anda að sér ilmi hans og endalausri víðáttu .
Í september fyllist borgin af lífi á ný .
Madríd er afskaplega spænsk borg , hefur ekki yfir sér sama alþjóðlega brag og Barcelona , þó að auðvitað sé hún heimsborg .
Þar eru ógrynni af spennandi börum og veitingastöðum sem Spánverjar og aðrir leita til á síðkvöldum , tylla sér við útiborð og eiga þar hávær samtöl um alla heima og geima í suðrænum stíl á meðan þeir bergja á rauðvínsglösum og smakka ólíka smárétti .
Í bókinni The Joy of Cooking kemur fram að fyrstu tapasréttirnir hafi verið brauðbitar eða kjötflísar sem íbúar Andalúsíu settu ofan á sérríglösin sín milli sopa til að koma í veg fyrir að ávaxtaflugur svifu fyrir ofan þau .
Spænska sögnin tapar þýðir enda að hylja , þekja eða breiða yfir .
Kjötið sem yfirleitt var notað til að loka glösunum var jafnan skinka eða kryddpylsa og saltið kallaði fram enn meiri þorsta í þeim sem veitinganna nutu .
Af þessum sökum hófu bar- og veitingahúsaeigendur að bjóða upp á margvíslega smárétti – tapas – til að hafa með sérríinu og auka þar með áfengissölu sína .
Óhætt er að mæla með spænska eldhúsinu og hér er að finna yfirlit yfir nokkra frábæra tapas-staði í höfuðborg Spánar .
Fimmtudagur , föstudagur og laugardagur eru vinsælustu dagarnir til að gæða sér á tapas .
Flestir staðirnir eru opnaðir um hádegi og svo aftur um klukkan 20.30 .
Espacio Cultural La Victoria Samhliða túristavæðingu miðborgarinnar og þá sérstaklega hverfanna í kringum Puerta del Sol og La Latina hafa framsækin bóhem tekið stefnuna á Lavapies-hverfið fyrir sunnan miðborgina .
Hverfið er þekktara fyrir að vera örlítið grófara og hrárra en mörg önnur í Madríd .
Fyrir tveimur árum var La Victoria breytt úr yfirgefinni verslun í niðurníðslu í líflegan tapasbar .
Réttirnir í boði eru allt frá spænskri tortillu til quesadilla frá Suður-Ameríku .
Einnig er morgunverður í boði fyrir þá sem stundað hafa skemmtanalífið næturlangt .
Taberna Tempranillo Cava Baja-stræti í La Latina-hverfinu í miðborginni er augljós áfangastaður á tapasferðalagi um Madríd .
Þar er að finna tugi bara og á meðal þeirra er Taberna Tempranillo , glæsilegur tapasstaður þar sem gestir geta notið fágaðs og notalegs andrúmslofts .
Þar er jafnframt afar veglegt úrval af vínum .
Tempranillo vísar enda til rauðrar vínþrúgu sem ræktuð er á Spáni .
Starfsfólkið er ekki alltaf hið liðlegasta en huggulegt er að fá sér sæti við lakkað barborðið og hugleiða um stund þessi ógrynni af vínflöskum sem blasa við í vínrekkum upp um alla veggi á meðan beðið er eftir fyrsta réttinum .
Vi Cool Vi er spænska orðið fyrir vín þar sem endingunni " no " er sleppt .
Hér verður ekki tekin afstaða til þess hvort þetta sé mjög kúl nafn á tapasstað .
Einn fremsti kokkur Katalóníu , Sergi Arola , rekur Vi Cool og þar er að finna marga af framsæknustu sælkera-tapas-réttum Madrídar .
Réttirnir eru jafnframt bornir óaðfinnanlega fram .
Vi Cool er aðeins fyrir sunnan Puerta del Sol í hjarta miðborgarinnar .
Vi Cool er smekklega hannaður og þar má sjá glæsilegar konur snæða hádegisverð , á kvöldin fyllist staðurinn af evrópskum hipsterum .
Staðurinn sérhæfir sig að vísu fremur í diskum til að deila með öðrum ( raciones ) en tapas .
Sex rétta tapas-matseðillinn kostar 20 evrur og gefur góða mynd af spænsku nútímaeldhúsi .
La Musa Latina Eitt helsta aðdráttarafl La Musa Latina er að þar er hægt að spila borðtennis í kjallaranum .
Andrúmsloftið er afslappað og staðurinn er jafnframt á afar fallegu , gömlu torgi .
Mögulegt er að koma sér fyrir undir fallegu tré og gæða sér á óvenjulegum tapas-réttum á borð við kolkrabba , villisvín og huitlacoche , mexíkóskan svepp sem veldur sótsveppasýki í kornplöntum .
Antigua Casa Angel Sierra Í næstum heila öld hefur þessi rykugi bar átt sviðið í tapasmenningu Chueca , líflegs hverfis við miðbæinn þar sem er að finna stórt LGBT-samfélag .
Árið 1995 birtist Antigua Casa Angel Sierra í einni af kvikmyndum Pedro Almodovar " La Flor de mi Secreto " ( ísl. Blóm míns leyndarmáls ) og öðlaðist þannig goðsagnakennda stöðu .
Fastagestir eru af öllum stærðum og gerðum , ef svo má að orði komast , og andrúmsloft staðarins getur breyst hratt .
Um hádegisbil er hægt að blanda geði við eldri íbúa hverfisins sem panta sér glas af vermút og fá ókeypis ólífudisk með .
Þegar tekur að skyggja lætur unga fólkið sjá sig , litríkt og uppfullt af lífi .
Tapasréttirnir eru ódýrir og ferskir , ekki mjög fágaðir .
Bodega de la Ardosa Þessi goðsagnakenndi tapasbar hefur fullnægt matarþörf Madrínga í meira en 110 ár og ómögulegt er að láta sér ekki líka við huggulegt og gamaldags andrúmsloftið og húsgögnin .
Á veggjum hanga gamlar myndir , viðartunnur hvíla í hornum , vínrekkar tróna yfir veitingasalnum .
Að auki eru tapasréttirnir fjölbreyttir og virkilega góðir .
Bragðmiklir bjórar eru ferskir á krana og að auki býður Ardosa upp á sérríglas sem enginn verður svikinn af .
Vínin eru þó ung og úrvalið takmarkað .
Á sumrin skrafa þar fastagestir á veröndinni langt fram á kvöld .
