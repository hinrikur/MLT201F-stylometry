Þegar ný brú yfir Múlakvísl á Mýrdalssandi var opnuð í síðustu viku hafði Birna Sólveig Kristófersdóttir úr Vík það virðingarhlutverk að halda á púða sem á voru lögð skærin sem Hanna Birna Kristófersdóttir innanríkisráðherra notaði til að klippa á borða , en með þeim gjörningi var brúin opnuð formlega .
Hjá Vegagerðinni gildir sú regla við formlega opnun samgöngumannvirkja að kalla til börn úr byggðinni sem eru til fyrirmyndar og framúrskarandi .
Birna Sólveig er á tólfta árinu og er nemandi við grunnskólann í Vík .
" Þetta er dugleg stúlka , æfir fimleika og fótbolta og er alltaf glöð , " segir móðir hennar , Birna Anna Björnsdóttir .
Í sumar var Birna Sólveig í sveit hjá frændfólki sínu í Eystra-Fíflholti í Vestur-Landeyjum .
Stóð þar sína plikt með prýði ; passaði börn og sinnti verkum í fjósi .
Nú þegar farið er að líða vel á sumarið er hún komin aftur heim í Víkina , þar sem hún hefur átt heima frá sex ára aldri .
