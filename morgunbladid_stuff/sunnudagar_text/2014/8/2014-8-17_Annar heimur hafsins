Leyndar perlur eru víða um heim og eru það forréttindi að geta ferðast hvert sem hugurinn girnist .
Einn af undraverðustu stöðum heims er án efa undir sjávarmáli .
Heimur hafsins er draumi líkastur , sér í lagi þar sem sólin skín allan ársins hring .
Þvílík litadýrð , dýralíf og fegurð , svo yfirþyrmandi að enginn kemst upp með það að týna sér ekki , þó ekki væri nema um skamma stund .
Ég var svo heppin að fá að heimsækja Egyptaland fyrir tíma arabíska vorsins .
Ung og full af orku ferðaðist ég suður á bóginn í góðum félagsskap móður minnar og föðurömmu .
Í stað þess að skoða Kaíró og pýramídana , sem myndi teljast fremur hefðbundið val , dvöldum við í borginni Sharm-El-Sheikh , sem er á syðsta odda Sínaí-skagans .
Sharm-El-Sheikh er dásamleg borg , markaðir út um allt , tónlist , búrkur , menningarsjokk , kameldýr , góður matur og steikjandi hiti sem var hins vegar í lagi því loftslagið er svo þurrt .
Leiðin lá þó strax í sjóinn fyrsta daginn , og þar var mikið að sjá .
Ekki þurfti að snorkla langt út frá ströndinni til að mæta fiskum í öllum regnbogans litum .
Næsta sjávarstund var tekin á annað stig og farið í þar til gerðum búningi frá toppi til táar með allar græjur á bakinu , þykk og þétt gleraugu og stút fyrir munninn .
Við vorum fimm sem fengum að kafa í einhverju fegursta umhverfi sem ég hafði nokkurntíma augum litið .
Ferðalangar neðansjávar voru rólegt grískt par , undirrituð og svo tveir ítalskir fabíóar , einstaklega myndarlegir menn , og vorum við öll í fylgd með leiðsögukafara .
Það var þó nokkuð augljóst að ekki snjóaði mikið í kringum ítölsku félagana og ég man hvað þessi samsetning angraði mig , þvílík synd .
Fimm fræknu fengu einföld fyrirmæli : Ekki snerta kóralinn ! Kórall er mjög viðkvæmur fyrir snertingu mannsins og í flestum slíkum tilfellum skemmist hann .
Ekkert mál , við kunnum öll að fara eftir slíkum fyrirmælum sem eru þokkalega eftirminnileg úr æsku , ekki snerta , bara skoða .
Beisik ! En því miður kann heimskur sér yfirleitt ekki hóf og ítalska útgáfan af Gøg og Gokke snertu þarna allt sem á leið þeirra varð neðansjávar .
Þar sem ég var óreyndur kafari þá gat ég lítið annað gert en að líta í hina áttina og njóta sjávarþorpsins .
Ég var reyndar líka föst í bandi við leiðsögukafarann en það er annað mál .
Þetta er án efa eitt það magnaðasta sem ég hef gert og varð til þess að ég nældi mér í köfunarpróf stuttu síðar .
Það er ekki langt í að svona ferð verður skipulögð á ný og verð ég þá búin að læra einhverjar snjallar ítalskar setningar utanbókar , bara svona til öryggis .
