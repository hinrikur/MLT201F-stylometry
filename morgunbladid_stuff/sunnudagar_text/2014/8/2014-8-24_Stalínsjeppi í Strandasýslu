Kommúnisminn er liðinn undir lok fyrir löngu og jeppanum er ekki ætlað að vera pólitískur boðberi .
Þetta byrjaði upphaflega þannig að á Hamingjudögum , bæjarhátíðinni hér í þorpinu , var götum og hverfum skipt upp eftir litum .
Okkar hverfi átti að vera rautt og ég ákvað að þá skyldi það líka gilda um jeppann .
Og þar sem hann var framleiddur í Sovétríkjunum og rauður á lit ákvað ég að minnast hins fallna stórveldis og setti þessa merkingu á , " segir Sverrir Guðbrandsson á Hólmavík .
Hamar , sigð og stjarna Á götunum norður á Hólmavík vekur rauður jeppi af gerðinni Gaz athygli vegfarenda .
Einkum og helst er þetta vegna þess að á lystikerru þessari er skjaldarmerki Sovétríkjanna , það er hamar , sigð og gul stjarna á rauðum grunni .
Því má með nokkrum sanni tala um Stalínsjeppa á Ströndum .
Jeppinn góði er árgerð 1967 og kom nýlegur hingað til lands .
Var lengi í eigu fólks norður í landi en var seldur vestur á Strandir árið 1985 .
Þá voru , að hætti þess tíma , settar á bílinn plötur með númerinu T-247 .
Sem kunnugt er var T einkennisbókstafur bíla úr Strandasýslu samkvæmt gamla bílnúmerakerfinu sem gilti til ársins 1989 .
Meðan það var við lýði voru lágar tölur í kerfinu á margan hátt táknmynd þess hvar viðkomandi bíleigandi væri í virðingarstiga þjóðfélagsins .
" Það eru vissulega ekki margir T-bílar eftir og númerið fylgdi bara .
Í mínu tilviki fylgir því engin ættarsaga , " segir Sverrir .
Notaður í hvundagsbrúk Allir þekkja þjóðsöguna um hamarinn hans afa gamla , sem þrisvar sinnum hafði skipt um skaft og tvisvar um haus en þó átti afi alltaf sama verkfærið .
Sama gildir að nokkru um Gaz-jeppann sovéska , en undir honum er hjólastell af Range Rover og vél úr Volvo .
Og fyrir margt löngu var hér heima byggt hús yfir jeppann , sem upphaflega var blæjubíll .
" Bensíntankurinn og millikassinn eru upprunalegir svo að sovéski ískrandi gírkassasöngurinn sem alltaf hefur einkennt þessa bíla heyrist enn , " segir Sverrir .
Hann kveðst enn nota Gazinn góða í ýmislegt hvunndagsbrúk og innanbæjarsnatt .
Myndi hann þó duga vel í lengri ferðir , enda upphafleg smíði vönduð og viðhaldið verið gott .
Sovéskt var vinsælt Við þetta er því að bæta að bílar framleiddir í Sovétríkjunum voru mjög vinsælir hér á landi .
Nægir þar að nefna til dæmis Moskvitch , sem voru mjög algengir bílar hér á landi fyrir 30 til 40 árum eða svo .
Síðar ruddi Lada þeim úr sessi og margir voru á slíkum bílum , sem Bifreiðar og landbúnaðarvélar buðu á hagstæðu verði .
Til samanburðar voru fólksbílagerðir Lödunnar í svipuðum sessi og algengir japanskir smábílar hafa nú .
Lada Sport var eins konar jeppaígildi og algengir bílar úti í dreifbýlinu .
Það var Gaz raunar einnig og lengri útgáfan – sem tók 8-10 manns – var algengur skólabíll í sveitum landsins .
