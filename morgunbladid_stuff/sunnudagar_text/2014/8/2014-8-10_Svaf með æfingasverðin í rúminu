Hollywood-myndin Dracula Untold , þar sem Þorvaldur Davíð Kristjánsson fer með hlutverk , verður frumsýnd í október en ekki er enn ákveðið hvort frumsýningin verður í Los Angeles eða London .
Leikstjóri myndarinnar er Gary Shore og með aðalhlutverk fara Luke Evans , Dominic Cooper , Samantha Barks og Sarah Gadon .
Myndin fjallar um manninn sem varð Drakúla og Þorvaldur Davíð leikur yfirmann í herdeild soldánsins í Tyrklandi sem fer í stríð við Transylvaníu , heimaland Drakúla .
Þrjú ár eru síðan Þorvaldur Davíð útskrifaðist úr Juilliard-listaháskólanum í New York , en hann er fyrsti Íslendingurinn sem útskrifast hefur af leiklistarbraut skólans .
Leikferill hans hófst með glæsibrag , hann lék í íslenskum kvikmyndum , Svartur á leik og Vonarstræti , sem vakið hafa hrifningu og fór nýlega með aðalhlutverkið í leiksýningu Borgarleikhússins Furðulegt háttalag hunds um nótt .
Og nú líður að frumsýningu á fyrstu Hollywood-mynd hans .
Þorvaldur Davíð er búsettur hér á landi ásamt eiginkonu sinni Hrafntinnu Karlsdóttur og ungri dóttur þeirra .
" Ég bý á Íslandi og fer út að vinna þegar kallið kemur .
Að sumu leyti er ég eins og nútímasjómaður : með annan fótinn á landi og hinn fljótandi í óvissunni , " segir hann .
Stefnirðu á búsetu í Hollywood ? " Nei , ég myndi frekar búa í New York ef ég þyrfti að búa einhvers staðar í Ameríku .
Þar er meiri sál og kúltúr að mínu skapi .
En ég fer oft á vesturströndina til að funda og það er alltaf fínt að skreppa út í sólina .
Annars er búseta nokkuð afstæð í þessum bransa því ef maður er duglegur og lánsamur getur maður unnið úti um víða veröld .
Ég var til að mynda rúma fjóra mánuði í Belfast á síðasta ári við tökur á Dracula Untold .
Það er einn þriðji af árinu 2013 .
Annars snýst þetta allt um hvar hjartað er – svo ég leyfi mér nú að vera smá væminn .
" Spennandi verkefni fram undan Fyrsta Hollywood-mynd þín verður frumsýnd fljótlega .
Hvernig var að koma fram í Hollywood-mynd ? " Það var frábær upplifun að fá að taka þátt í þessu verkefni .
Í svona stórum verkefnum eru miklir peningar í spilunum og myndin kostaði um það bil 13 milljarða í framleiðslu .
Það var allt til alls á tökustað og allur aðbúnaður til fyrirmyndar : einkabílstjórar , topp hótel og fagfólk á öllum vígstöðvum .
Ég kynntist fullt af fínu fólki , þótt auðvitað væru ekki allir skemmtilegir , en þannig er það nú líklega alltaf á stórum vinnustöðum .
Ég gerði í það minnsta mitt besta og lagði mikið á mig fyrir öll bardagatriðin .
Ég svaf með æfingasverðin mín í rúminu á hótelinu – ég er ekki að grínast með það .
Ég hef reyndar ekki séð myndina svo ég veit ekki hversu mikið sést af mér í henni .
Ég var alls ekkert með stórt hlutverk enda er þetta fyrsta stóra myndin mín í útlöndum og því ekki við öðru að búast .
Það má vel vera að stór hluti af atriðum mínum hafi verið klipptur út .
Hver veit .
Það er einfaldlega ekki í mínum höndum og það vita allir leikarar sem taka þátt í svona verkefnum .
En sama hvernig fer var þetta skemmtilegur tími og mikil upplifun fyrir mig persónulega .
Það að hafa tekið þátt í verkefni af þessari stærðargráðu hefur þegar haft jákvæð áhrif á feril minn .
Nú standa mér til boða nokkur spennandi verkefni bæði hér heima og erlendis .
En þar sem þessi bransi er svo óútreiknanlegur kýs ég að segja sem minnst .
" Ertu mikill kvikmyndaáhugamaður ? " Já , svo sannarlega .
Ég var límdur við sjónvarpsskjáinn heima í Sundunum þegar ég var krakki og fór ótal ferðir í vídóleiguna hjá Kalla til að leigja VHS-spólur .
Ég lifði mig svo sannarlega inn í kvikmyndirnar , hermdi eftir leikurunum og fannst að ég væri hluti af leikaraliðinu .
Mér fannst eitthvað svo eðlilegt að vera hluti af hópnum sem sást á skjánum .
Í dag er ég orðinn eilítið meðvitaðari , enda orðinn einn af þeim sem sjást á skjánum , og horfi því á kvikmyndir til að læra af þeim .
Ég á til að hrista hausinn yfir lélegum senum eða heimskulegum söguþræði .
Ætli ég hafi því ekki orðið aðeins leiðinlegri með aldrinum .
" Áttu þér uppáhaldsleikara ? " Það er enginn einn sem stendur upp úr hjá mér .
Ég held þó mikið upp á þessa gömlu góðu eins og Christopher Plummer og Marlon Brando .
Ég var mikið hjá afa og ömmu sem barn og afi var mikill séntilmaður .
Ég hef alltaf verið hrifinn af gömlum séntilmönnum og hinum gamla klassíska tíma í kvikmyndum og horfi mikið til eldri leikara .
Allir góðir leikarar hafa sína sérstöku eiginleika , sumir eru hvatvísir og skemmtilegir , aðrir búa yfir ákveðnu áreynsluleysi og glæsileika .
" Á ákveðnum tímamótum Þú lékst nýlega í Vonarstræti , kvikmynd sem fékk afar góða dóma og mikla aðsókn .
Þú hlýtur að fagna því hversu vel tókst þar til ? " Það eru þrjú ár síðan ég útskrifaðist úr leiklistarskóla og frá þeim tíma hef ég verið svo lánsamur að taka þátt í tveimur verkefnum hér heima sem hafa að mínu mati markað ákveðin þáttaskil í íslenskri kvikmyndagerð , sem eru Svartur á leik og Vonarstræti .
Þessar myndir eiga það sameiginlegt að vera verk ungra íslenskra kvikmyndagerðarmanna sem eru hluti af kynslóð sem ólst upp við að horfa á kvikmyndir og þekkja myndmálið því mjög vel .
Það er ákveðinn næmni fyrir díalóg , takti og myndmálsuppbyggingu sem þessir leikstjórar hafa .
Og það var einstaklega gefandi fyrir mig að fá að taka þátt í verkefnum með fólki sem er á svipuðum stað og ég , nýkomið úr námi , er að marka sér spor og hefur metnað og orku til að framkvæma .
" H venær vissirðu að þú vildir verða leikari ? " Tíu ára gamall rambaði ég inn á braut leiklistarinnar og þá varð ekki aftur snúið .
Í kjölfarið komu símtöl héðan og þaðan þar sem mér var boðin vinna innan leiklistargeirans .
Það má því segja að bernskuár mín hafi verið fremur óeðlileg miðað við bernskuár flestra jafnaldra minna .
Ég vann í leikhúsinu meðan aðrir fóru út í flöskustút eða eina krónu .
Ég veit í rauninni ekki ennþá hvað ég ætla að verða þegar ég verð stór .
Ég er ennþá í stöðugri sjálfsskoðun og mótun .
Ágætur maður , Nathan Myhrvold , fyrrverandi tæknistjóri hjá Microsoft , sagði einu sinni við son sinn og mig : " Einbeitið ykkur að ákveðnu verkefni og spyrjið eins margra spurninga og þið getið um þetta tiltekna verkefni og glímið við það eins lengi og þið getið .
Eftir það getið þið yfirfært þann þankagang og það þol sem þið hafið skapað yfir á önnur svið .
" Ég hef eytt miklum tíma í að aga mig í leiklistinni og starf leikarans á það til að vera skemmtilegt og er oft á tíðum afar krefjandi .
Hvað ég geri í framtíðinni veit ég ekki ennþá .
Ég er á ákveðnum tímamótum .
" Geturðu hugsað þér að starfa við eitthvað annað en leiklist ? " Já , hugurinn er ekki farinn frá leiklistinni en ég get vel hugsað mér að vinna við ýmislegt annað og þá í tengslum við fólk og samskipti .
Mér finnst hið mannlega afar heillandi , er forvitinn að eðlisfari og framkvæmdaglaður .
Mig hefur alltaf langað til að prófa að kenna og í haust kenni ég námskeið í Verslunarskólanum fyrir fimmtu- og sjöttubekkinga um leiklist þar sem ég varpa fram spurningunni : Hvað er leiklist ? og mun ásamt nemendunum leitast við að svara því .
Ég mun einnig takast á við fyrsta leikstjórnarverkefnið mitt í vetur og er afar spenntur fyrir því .
Það verkefni verður kynnt síðar .
Og svo var verið að kjósa mig formann SÍNE - Samtaka íslenskra námsmanna erlendis .
Þannig að það verður nóg að gera næsta vetur .
" Efaðist stundum um sjálfan mig Þú lærðir í hinum virta Juilliard-leiklistarskóla í New York .
Þar hlýtur að hafa verið samkeppni á milli nemenda .
" Ég hef aldrei keppt við neinn annan en sjálfan mig .
Ég veit að aðferðarfræði sumra er að stilla einhverjum upp sem andstæðingi sem markmiðið sé að vinna .
Ég hef aldrei hugsað þannig , en hef þess í stað reynt að læra af þeim sem eru góðir í faginu .
Námið í Juilliard var mjög krefandi því að kröfurnar voru miklar og nemendur allir mjög hæfileikaríkir og góðir .
Þar af leiðandi efaðist ég stundum um sjálfan mig og hugsaði : " Ég er ekki svona góður , ég get þetta ekki , en samt langar mig til að geta þetta .
" Það kom líka fyrir að ég sá einhvern samnemanda standa sig með glæsibrag og hugsaði : " Mig langar til að búa yfir þessum eiginleika sem hann hefur og ég ætla að tileinka mér hann .
" Í Juilliard var að mestu jákvæð samkeppni en fólk er samt vissulega misjafnt .
" Verður leikari að hafa áhuga á fólki og mannlegu eðli til að geta orðið góður leikari ? " Já , algjörlega .
Pétur Einarsson , kennari minn úr LHÍ , sagði að við leikararnir værum að kenna fólki að setja sig í spor annarra .
Leiklist snýst um það að gera okkur öll mannlegri og til að geta skilið fólk og túlkað þarf maður að búa yfir ákveðnum mannskilningi .
" Víkjum aðeins að einkalífinu .
Þú og kona þín eigið litla dóttur .
Breytti það þér sem manneskju að eignast barn ? " Já , ég öðlaðist dýpri skilning á öllu sem viðkemur því að vera manneskja .
Það dýpkaði mig sem manneskju og bætti mig að verða faðir .
" Hvernig var þitt eigið uppeldi ? " Foreldrar mínir voru mjög ungir , um tvítugt , þegar þau eignuðust mig og voru lengi saman en skildu þegar ég var að ljúka stúdentsprófi .
Foreldrar mínir eru eins og svart og hvítt , mamma vill hafa allt í ákveðnu boxi og pabbi gæti aldrei lifað í boxi , þannig að þau voru ólík blanda en afskaplega gott fólk og góðir vinir mínir .
Ég var lánsamur að kynnast ólíkum einstaklingum í uppeldinu .
Ef maður vill bæta sig sem manneskja sækir maður oft í það sem er ólíkt manni sjálfum og það þroskar mann .
Ef maður væri með einhverjum sem er alveg eins og maður er sjálfur myndi maður ekki sjá aðra vinkla á tilverunni .
" Eruð þið konan þín lík ? " Bæði og .
Ég byrjaði að læra að elska og njóta lífsins þegar ég kynntist henni .
Áður snerist tilvera mín að mestu leyti um verkefnin sem ég tók að mér en svo lærði ég að njóta lífsins og gerði mér grein fyrir að tilveran snýst líka um það .
" Ertu ekki eins metnaðargjarn í dag og þú varst ? " Metnaðurinn hefur breyst , ég er afslappaðri .
Þegar ég var í leiklistarnámi hélt ég að ég þyrfti að nota alla vöðva líkamans , alla orku mína og ástríðu til að koma hlutum til skila og ljúka við verkefni , en þegar fór að líða á námið áttaði ég mig á því að minna er meira .
Þetta á kannski líka við um það að lifa lífinu .
Maður heldur að maður þurfi að finna áþreifanlega fyrir metnaðinum og verkefnunum og lifa og hrærast þar til að geta skilað sínu .
En í dag veit ég að það er hægt að vera í augnablikinu og anda aðeins hægar en ljúka samt við verkefnin og um leið njóta lífsins og vera hamingjusamur .
" 