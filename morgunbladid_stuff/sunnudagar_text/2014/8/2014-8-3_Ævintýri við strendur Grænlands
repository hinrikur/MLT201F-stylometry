Parið Helga Guðmundsdóttir og Helgi Guðnason lagði land undir fót og fór til Norður-Noregs til að leita uppi ævintýri og tækifæri til að afla sér örlítils sparifjár ef góð vinna gæfist .
Það tókst heldur betur og varð ferðin að miklu ævintýri og gaf vel í aðra hönd .
Vilhjálmur A. Kjartansson vilhjalmur@mbl.is Í desember í fyrra tóku Helga Guðmundsdóttir og kærasti hennar Helgi Guðnason þá ákvörðun að segja upp leigusamningnum sínum og fara á vit ævintýranna út í hinn stóra heim .
Án þess að þau vissu nákvæmlega hvert ferðinni væri heitið leitaði hugurinn til Evrópu .
" Hugmyndin var að fara eitthvert út til að vinna og safna peningum .
Það hafði lengi blundað í okkur að fara til útlanda til að vinna og upplifa eitthvað nýtt og vera bara tvö ein saman , " segir Helga og kærastinn hennar , Helgi , kinkar kolli og tekur undir með henni .
" Okkur Helgu langaði að fara eitthvert bara tvö og upplifa eitthvað nýtt saman .
Við vildum líka geta safnað upp smá sparnaði í leiðinni og vonuðumst því til að geta fengið einhverja vinnu úti og það tókst svo sannarlega í þessari ferð , " segir Helgi .
Ævintýraþráin leiddi þau á endanum til Alta í Norður-Noregi , en bærinn er svo norðarlega að álíka langt er til Svalbarða og Óslóar frá honum .
Bærinn er engu að síður skemmtilegur smábær í stórbrotnu umhverfi Norður-Noregs .
" Frá Reykjavík til Alta þurftum við að taka þrjár flugvélar á einum degi og við vorum því uppgefin þegar komið var á leiðarenda en bærinn er fínn og gaman að hafa komið þangað , " segir Helga .
Án vinnu og húsnæðis í Alta " Þótt förinni væri heitið til Noregs vorum við hvorki komin með vinnu né þak yfir höfuðið .
Við áttum bókaðar tvær nætur á hóteli í bænum og það var allt og sumt .
Ég verð að viðurkenna að þegar við vorum komin á hótelherbergið , höfðum enga vinnu , þekktum engan og vissum ekkert hvar við fyndum húsaskjól þegar hótelgistingunni lyki hugsuðum við bæði um hvað við værum nú að gera og hvort við ættum ekki bara að fara heim , " segir Helga og tekur Helgi heils hugar undir með henni .
" Það eina sem við höfðum var símanúmer hjá Íslendingi sem bjó á svæðinu , en við fengum númerið hjá manni sem er með móður Helga í kór .
Þetta reyndist svo vera skyldmenni Helga sem býr í Lakselv , sem er í grennd við Alta , og hann kom okkur í samband við norskan mann að nafni Björne , sem er skipstjóri selveiðiskipsins Havsel sem er gert út frá bænum .
Björne réði okkur í vinnu við að gera upp selveiðiskipið og sinna ýmsum störfum sem tengdust útgerðinni .
" Helgi og Helga áttu eftir að vinna fyrir Björne í fjóra mánuði og gistu í skipinu meðan þau gerðu það klárt til veiða .
" Við tókum að okkur öll störf við skipið , hvort sem það var að sækja mat fyrir aðra starfsmenn , mála það eða koma fyrir tækjabúnaði .
Við höfðum enga reynslu af vinnu sem þessari en vorum dugleg og Björne var ánægður með okkur , " segir Helgi , sem hafði síðar á orði við Björne hvort ekki væri mögulegt að koma með á selveiðarnar síðar um vorið , en þær fara fram við strendur Grænlands og eru mikið ævintýri .
" Hann tók vel í það og bauð mér að gerast áhafnarmeðlimur og koma með sér á veiðarnar .
Hugmyndin var þá að Helga myndi fara heim til Íslands meðan ég væri á veiðum en Björne bauð svo Helgu nokkrum dögum síðar að koma með .
" Sjálf segir Helga að Björne hafi alltaf ætlað sér að bjóða þeim báðum að koma með sér á veiðarnar .
" Björne gat verið dálítið óskipulagður og þegar hann bauð mér var hann búinn að kaupa á mig allan búnað , þó að það hafi síðan dregist hjá honum að bjóða mér að koma með .
Við vorum bæði mjög dugleg og hann kunni að meta það , " segir Helga .
Hún er nokkuð örugglega fyrsta íslenska konan til að fara á selveiðar sem þessar og aðeins önnur konan sem gerist áhafnarmeðlimur hjá Björne , en hann hefur stundað selveiðar í áratugi .
Í upphafi átti Helga að vera messagutti en hún segist hafa verið fljót að forða sér úr eldhúsinu og farið að vinna úti með körlunum , sér til mikillar ánægu .
" Ég var fljót að tileinka mér vinnubrögðin enda engin ástæða til að gefa neitt eftir og láta karlmennina eina um veiðarnar og verkunina .
" Fyrsti sólarhringurinn erfiðastur Ferðin var allt annað en auðveld og segja bæði Helga og Helgi að þau beri meiri virðingu fyrir íslenskum sjómönnum eftir að hafa farið á selveiðar með Björne skipstjóra á Havsel .
" Við sigldum frá Noregi til Grænlands í upphafi apríl og komum ekki aftur til Noregs fyrr en 18. maí .
Þetta var því nokkuð löng ferð við erfiðar aðstæður .
Veiðarnar fara fram á 66. til 72. breiddargráðu og veðrið gat verið allavega .
Upphaf ferðarinnar var þó erfiðast , en strax gerði nokkuð slæmt veður fyrir utan strendur Noregs .
Þá vorum við í fyrsta og eina skiptið örlítið hrædd , enda aldrei lent í svona aðstæðum áður .
Hins vegar var verra veður á sama stað þegar við vorum á leiðinni heim en þá vorum við öllu vanari og fannst það ekkert tiltökumál , " segir Helga , sem viðurkennir fúslega að fyrstu dagana hafi þau bæði verið nokkuð sjóveik en það hafi síðan skolast af þeim .
Lífið um borð í skipinu var allt öðruvísi en bæði Helgi og Helga hafa vanist .
Ein úti á hafi og í litlu sambandi við vini og ættingja .
" Við gátum fyrst sent skilaboð heim eftir þrjár vikur og það voru ekki nema örstutt skilaboð .
Í raun bara að við værum á lífi og liði vel , " segir Helgi en Helga bendir þó á að hún hafi vanist þessu fljótt og í raun þau bæði .
" Það hjálpaði auðvitað mikið að hafa hvort annað og ég get ímyndað mér að þetta hefði verið miklu erfiðara einn , " segir Helga , sem var eina stelpan um borð en segir það alls ekkert hafa verið erfitt .
" Ég var búin að venjast þessum köllum þegar við vorum að vinna við skipið í Noregi og við vorum færri sem fórum í veiðiferðina .
Björne fannst samt skemmtilega sérstakt að hafa konu í áhöfninni , en ég held að ég sé alveg örugglega bara önnur konan sem hefur farið með honum á selveiðar og hann hefur stundað þetta í áratugi .
" Pikkföst í ísbreiðu yfir páskana Hvorki Helgi né Helga hafði farið á sjó áður , né á selveiðar .
Þetta var því alveg nýr heimur fyrir þeim og aðstæður framandi .
" Að veiða og verka sel er nokkuð sem hvorugt okkar hefur gert áður , en við vorum fljót að venjast aðstæðum og læra til verka , " segir Helgi , sem telur þó að framandi umhverfi við strendur Grænlands hafi komið þeim mest á óvart , en allt í kringum þau voru annaðhvort ísbreiður eða kaldur og úfinn sjórinn .
Til að veiða sel þarf að skjóta hann og sækja og því er siglt upp að eða í gegnum ísbreiður og einstaka sinnum getur báturinn fest , en það kom fyrir um páskana og áttu þau Helga og Helgi eftir að sitja föst í þrjá daga .
" Ég fékk smá innilokunarkennd þegar skipið festist , enda hvítt svo langt sem augað eygði .
Við vissum heldur ekkert hvenær skipið myndi losna , " segir Helga en tekur þó fram að þeim hafi gefist færi á að sjá ísbjörn á þessum tíma og auðvitað eytt sjálfum páskunum pikkföst í ísnum .
" Þetta var dálítið ævintýri og mjög eftirminnilegur staður að eyða páskunum á .
Ferðin var náttúrlega eitt stórt ævintýri og við áttum m.a. eftir að lenda í því að fjarskiptabúnaðurinn okkar fraus og við vorum því sambandslaus við umheiminn í nokkurn tíma .
" Heimsótti ömmu á Bolungarvík Havsel þurfti að leita í örugga höfn þegar spáð var vonskuveðri og var þá tekin sú ákvörðun að sigla til Ísafjarðar .
Helga segir það hafa verið eins og himnasendingu og virkilega skemmtilegt að komast til Íslands þó að dvölin hafi verið stutt .
" Það var ekki nema 11 tíma sigling til Íslands frá þeim stað sem við vorum við veiðar á þegar óveðrinu var spáð og stoppið á Íslandi var stutt .
Við vorum farin út til veiða sólarhring síðar .
Hins vegar nýttum við tækifærið til fulls og fórum beint í Bónus á Ísafirði og fylltum körfuna af mat , enda maturinn um borð ekkert sérstakur .
Hann var alls ekkert vondur en ekkert sérstakur heldur , " segir Helga , en amma hennar býr í Bolungarvík og því var að sjálfsögðu litið í heimsókn til hennar .
" Hún hafði ekki hugmynd um að ég væri að koma og var eðlilega mjög hissa þegar við birtumst á útidyratröppunum hjá henni eftir að hafa húkkað okkur far frá Ísafirði til Bolungarvíkur .
Auðvitað fengum við höfðinglegar móttökur og rauði dúkurinn var lagður á borðið og lambalærið sett inn í ofn .
" Stoppið á Ísafirði reyndist því vera óvænt ánægja fyrir Helgu og Helga en þau segja að áhöfn skipsins hafi einnig skemmt sér konunglega .
" Þeim finnst öllum voðalega gaman að koma til Ísafjarðar og kaupa sér alltaf ullarpeysur og harðfisk þar .
Maturinn er líka miklu betri á Ísafirði en í Noregi og það skemmir ekki fyrir , " segir Helga og glottir , en hún telur íslenska matargerð standa þeirri norsku töluvert framar , í það minnsta þeirri sem hún fékk að kynnast í Norður-Noregi .
Ferðin til Noregs var að mati þeirra beggja algjört ævintýri og óraði þau ekki í upphafi fyrir því að þau ættu eftir að fara á selveiðar við Grænland , sitja föst í ísbreiðu yfir páskana , sjá ísbjörn , sigla í vonskuveðri fyrir utan strendur Noregs eða koma við á Ísafirði í óvænta heimsókn .
Spurð hvort endurtaka eigi leikinn að ári horfa þau á hvort annað og brosa en gefa ekkert upp um það .
Framtíðin er svo sannarlega þeirra enda bæði ung og stefna á nám á næstu árum .
Helgi ætlar að læra arkitektúr og Helga segist vera að velta því fyrir sér að læra hjúkrun eða jafnvel að fara í lögregluna .
Hvað sem þau taka sér fyrir hendur í framtíðinni er ljóst að þetta ævintýri gleymist seint og verður þeim veganesti inn í framtíðina .
