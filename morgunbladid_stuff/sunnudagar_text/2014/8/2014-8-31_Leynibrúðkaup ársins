Hrós vikunnar fá Angelina Jolie og Brad Pitt fyrir að gifta sig nánast í leyni , bjóða bara 22 gestum og sjá til þess að fréttin um brúðkaupið kvisaðist ekki út fyrr en fimm dögum eftir það .
Fjölmiðlar standa á gati og vita ekkert nema að brúðkaupið fór fram í lítilli kapellu í Château Mira-val í Frakklandi og að börn hjónanna tóku virkan þátt í athöfninni .
Vitað er að Angelina Jolie klæddist hvítum kjól en ekki er á hreinu frá hvaða hönnuði hann var .
Líklegt þykir að hann hafi verið frá Valentino , Atelier Versace eða Elie Saab .
Auk þess hefur tískuhúsið Saint-Laurent verið nefnt í þessu samhengi .
Síðan parið hnaut hvort um annað árið 2005 hafa fjölmiðlarnir ekki þreyst á að skrifa fréttir um brúðkaupið , hvar það yrði haldið , í hverju hún myndi vera og ekki síst hverjum ætti að bjóða í þessa tímamótaveislu .
Þetta var stundum sett þannig fram að hugsanlega væri sambandið ekki nægilega sterkt fyrst þau væru ekki búin að innsigla það með risabrúðkaupi .
Þið getið rétt ímyndað ykkur hvernig stemningin er í Hollywood núna .
Vinir Jolie og Pitt eru pottþétt að drepast úr skúffelsi yfir því að hafa ekki getað klætt sig upp í sitt fínasta , farið í hár og förðun og Instagrammað svo allt í drasl meðan á veislunni stæði með Brangelina wedding geðveiktstud .
Ég hef ekki tölu á því hvað ég er búin að lesa margar fréttir um þetta brúðkaupsmál og fyrstu árin eftir að Pitt og Jolie byrjuðu saman var hans fyrrverandi , Jennifer Aniston , reglulega blandað inn í þennan fréttaflutning .
Að þau Pitt væru mögulega að fara að byrja aftur saman og hvað það væri mikil kergja á milli Aniston og Jolie .
Þeir sem hafa átt í ástarsamböndum vita að það er yfirleitt einhver ástæða fyrir því hvers vegna ástarsambönd komast á endastöð .
Auðvitað hefði Pitt bara verið áfram með Aniston ef það hefði verið nægilegt kemistrí .
Það er ágætt að hafa það bak við eyrað að þetta virkar ekkert öðruvísi í Hollywood en í Kópavogi eða Breiðholti .
Eins dásamlegt og mér finnst að fara í brúðkaup , upplifa alsæluna sem fylgir því þegar tveir einstaklingar játast og fagna ástinni ærlega með veglegri brúðkaupsveislu , þá er þetta nokkuð sem mig myndi aldrei langa til að gera sjálf .
Ég hef til dæmis aldrei svo mikið sem mátað brúðarkjól og aldrei séð mig fyrir mér í hlutverki " brúðarinnar " .
Þrátt fyrir að eiga eitt hjónaband að baki hef ég ennþá tröllatrú á hjónabandi og tel að allir sem ætla að deila lífinu eigi að gera með sér slíkan samning .
Það er bara eitt sem vonbiðill þarf að vita og það er að hringurinn skiptir tæknilega séð öllu máli og hann þarf að vera með stórum demanti .
Ekki er nauðsynlegt að hann kosti jafnmikið og hringur Jolie en kvenpeningurinn myndi þó ekki fúlsa við slíkum grip ...
martamaria@mbl.is 