Ég hef oft synt á móti straumnum í lífinu .
Ég þori það alveg .
Ég er rafvirki að mennt og í góðærinu 2005 og 2006 þegar það var bullandi uppgangur og fín laun nennti ég ekki lengur að tengja rafmagn , sagði upp og fór að læra íþróttafræði í HR. Bryndís , kona mín , var að læra sálfræði og við vorum með tvö lítil börn , hús og bíl .
En það er besta ákvörðun sem ég hef tekið , " segir Rúnar Páll Sigmundsson , þjálfari Stjörnunnar í knattspyrnu .
Rúnar stýrir liði sínu gegn stórliði Inter Mílanó á Laugardalsvelli á miðvikudag í umspili um sæti í riðlakeppni Evrópudeildarinnar .
Koma Inter til landsins er mikill hvalreki fyrir íslenska knattspyrnuáhugamenn enda mjög langt síðan íslenskt lið hefur att kappi við álíka lið .
Gröfin hér til hliðar sýna stærðarmun þessara félaga .
Rúnar Páll er fertugur Garðbæingur og býr ásamt konu sinni Bryndísi Kristjánsdóttur og dætrum þeirra þremur í Sjálandshverfinu í Garðabæ .
Hann gekk í raðir Stjörnunnar aðeins átta ára gamall .
Rúnar Páll sneri aftur í Garðabæ frá Levanger í Noregi í fyrra og réði sig sem aðstoðarþjálfara meistaraflokksins .
Eftir síðasta tímabil var Loga Ólafssyni sagt upp sem þjálfara og Rúnar tók við .
Hann er því að stýra sínu uppeldisliði í stærsta leik þess .
Og hann segir að Stjarnan eigi séns gegn stjörnum Inter frá Mílanó .
" Eitthvað svo absúrd " Leið Stjörnunnar að leiknum við Inter hefur verið glæsileg því þetta er í fyrsta sinn sem Stjarnan tekur þátt í Evrópukeppni .
Þeir unnu Bangor í fyrstu umferð Evrópudeildarinnar , svo skoska liðið Motherwell og loks pólska liðið Lech Posnan sem eru ein fræknustu úrslit íslensks liðs í Evrópukeppninni .
Inter Mílanó er risalið á evrópskan mælikvarða og hafa þeir Rúnar og aðstoðarmaður hans , Brynjar Björn Gunnarsson , oft þurft að klípa sig til að sjá að þeir séu ekki í draumi .
" Allt þetta ferli hefur verið einstök reynsla og að dragast gegn Inter kórónar allt .
Það sem mér finnst hvað magnaðast við þennan Inter-leik er að skoða leiki Inter og reyna að finna hvar veikleikar leikmanna liggja .
Við ákváðum að skoða síðustu fjóra leiki með þeim og þeir voru gegn Frankfurt , Manchester United , Real Madrid og Roma .
Við þjálfararnir erum duglegir að horfa á myndbönd af leikjum við spiluðum við Val á föstudaginn og við horfðum á nokkra leiki með Val og þar áður á leiki með Þór .
Á milli horfir maður á Inter-leiki og á einum vídeófundinum vorum við búnir að greina nokkrar horn- og aukaspyrnur , þá ýtti ég bara á pásu .
Stóð upp og sagði : Hvað er maður að gera hérna .
Við erum að pæla í föstum leikatriðum hjá Inter Mílanó .
Þetta er eitthvað svo absúrd , " segir hann og það kemur bros yfir kappann .
" Ég labbaði bara aðeins um húsið og hugsaði með sjálfum mér : Er þetta virkilega veruleikinn ? Ég bjóst ekki alveg við þessari staðreynd .
" Fremsti maður verður aftarlega Inter Mílanó er skipað frábærum leikmönnum og saga félagsins er glæsileg .
Inter er risafélag á heimsvísu og þó að félagið sé í smáerfiðleikum núna eru gæði leikmanna liðsins mikil .
Þetta er sannkölluð barátta Davíðs við Golíat .
Það er því eðlilegt að spyrja : Hvernig ætlar Rúnar að leggja leikinn upp ? " Þetta snýst um agaðan varnarleik og að liggja aftarlega .
Loka svæðum , færa liðið og standast fyrirgjafirnar þegar þær koma .
Við erum að fara að spila mikinn varnarleik , miklu meiri en nokkurn tímann .
Ætli fremsti maður verði ekki eins og venjulegur miðjumaður .
Þetta verður ekkert auðvelt því það er oft erfiðast að vinna boltann og breyta úr vörn í sókn og gera það snöggt .
Það er vinna og orka sem fer í slíkan varnarleik .
En við erum með Ingvar í markinu og hann er búinn að standa sig ótrúlega vel og það kæmi mér mjög á óvart ef hann yrði ekki í íslenska landsliðinu miðað við hvernig hann er búinn að standa sig .
Landsliðþjálfararnir hljóta að taka eftir honum , annað kæmi mér mjög á óvart .
Nú er ég búinn að horfa svolítið á Inter og það er allt hægt , ég trúi því .
Inter er geðveikt lið og það er hálfgert rugl að mæta því .
En við eigum séns .
Það er alltaf séns .
Það var svolítið gaman að sjá Manchester United-menn á móti Inter-mönnum því þeir lágu svolítið aftarlega og það var enginn möguleiki fyrir Inter að komast í neinar holur eins og það heitir .
Ég vil meina að þar sé möguleiki fyrir okkur .
Að fá þá til að beita löngum sendingum .
Ég er alveg bjartsýnn á að við getum náð í úrslit og horfi til Rosenborgar í þeim efnum því 1996 slógu þeir AC Milan út úr Meistaradeildinni mjög óvænt einmitt á San Siro .
Óvæntir hlutir geta gerst og ef maður hefur trú þá er ýmislegt hægt að gera .
" Hætti í fótbolta í fjögur ár Rúnar Páll flutti í Garðabæ 1982 þegar hann var átta ára .
Hann spilaði upp alla yngri flokkana með Stjörnunni og síðan með meistaraflokki .
Hann hætti 2003 þegar hann meiddist og kom ekki nálægt fótbolta í fjögur ár .
" Ég snerti ekki fótbolta og fitnaði töluvert .
Svo tók ég mig á og komst aftur í form í kjölfarið á því að ég fór í íþróttafræðina .
Árið 2009 kláraði ég hana og var þá orðinn þjálfari HK í svolítið erfiðum aðstæðum .
Við ákváðum að fá engan leikmann til okkar og ég tók svolítið til og fór inn í Íslandsmótið með unga leikmenn .
Við enduðum í þriðja sæti í annarri deildinni og komumst ekki upp .
Mér var boðið að vera áfram með HK en ákvað að flytja til Noregs og klára meistaragráðu í íþróttafræði við háskólann í Levanger .
Að fara frá HK til Levanger var mikið skref því það var spennandi að vera áfram með HK og ekki síður að flytja út með fjölskylduna .
" Leið vel í Noregi Rúnar pakkaði því niður í gám og flutti til Noregs með allt sitt hafurtask en hann hafði lítið kynnt sér liðið sem hann átti að þjálfa .
Levanger er í þriðju deildinni og er stofnað 1997 úr tveimur litlum klúbbum í bænum .
" Þegar ég tók við liðinu var félagið í algjöru rugli .
Það voru æfingar klukkan níu á kvöldin og æft þrisvar í viku .
Leikmenn bjuggu sumir í Þrándheimi sem er klukkutíma akstur frá og margir mættu oft ekkert á æfingar en fengu samt vel borgað .
Við Bryndís gátum menntað okkur , hún var í sálfræði .
Ég fékk sæmileg laun og þeir redduðu hinu og þessu en svo varð hún ólétt af okkar þriðja barni og tók sér frí .
Andrea fæddist 2011 þarna úti .
Það var frábært líf að mörgu leyti þarna úti í Noregi .
En liðið var strúktúrslaust .
Þannig að ég tók til hendinni og setti upp langtímaplan til ársins 2014 um að fara upp um deild .
Ég og aðstoðarmaður minn breyttum öllu þarna í kringum liðið og ég fékk styrktaraðila og fólkið í bænum með .
Veltan fór úr milljón norskum í rúmlega fimm milljónir .
Allt í einu var maður farinn að mæta á styrktaraðilafundi að selja Levanger hugmyndina sem var ótrúlegur skóli .
Við ákváðum að spila á gervigrasi því grasið er lélegt á vorin og lélegt á haustin og völlurinn var með hlaupabraut í kring og því langt í áhorfendur .
Þetta var stórt ævintýri og mikil reynsla að taka þátt í þessu .
Við stofnuðum akademíu fyrir börn í Levanger og sú akademía var með 600 þúsund norskar í tekjur .
Allar tekjur snarjukust og öll umgjörð varð betri .
Þegar ég fór fengu þeir sænskan þjálfara sem hefur svipaða hugsun og ég varðandi þjálfun og hann hefur tekið liðið áfram .
Í dag er liðið í öðru sæti og er í þessari baráttu að komast upp í efstu deild .
En svo kom að því að ákveða hvort við vildum vera áfram eða fara heim og við ákváðum að koma heim og við sjáum ekki eftir því .
Stelpurnar okkar , þær María og Sara eru í Stjörnunni í handbolta og fótbolta og við búum rétt hjá Stjörnuheimilinu .
" Rúnar og fjölskylda voru þrjú ár í Noregi og hann var með tilboð um að vera þrjú ár áfram þegar þau ákváðu að halda heim á leið .
" Við vildum fara heim og þetta var spurning með stelpurnar okkar þrjár .
Hvort þær væru að koma heim 10 og 12 ára eða 13 og 15 .
Kannski hefðum við ekki komið aftur ef ég hefði samið aftur við félagið því okkur leið mjög vel þarna í Noregi .
Þetta var sameiginleg niðurstaða okkar allra að koma heim og hér líður okkur vel .
" Lífið er snilld þessa stundina Með velgengni í knattspyrnu kemur athygli og þó að það sé oft einblínt á leikmenn liða er Rúnar einn af okkar efnilegustu þjálfurum og margir sérfræðingar vilja meina að hann geti vel staðið sig með liði í Skandinavíu .
Hann er hinsvegar ekki á faraldsfæti .
" Ég stefni ekki út í þjálfun .
Ekki núna allavega .
Ég er náttúrlega nýkominn heim og er að þjálfa minn klúbb og allt gengur vel .
Innan vallar sem utan .
Maður verður að njóta velgengninnar og vera auðmjúkur í þeirri nálgun en ég er ekki á faraldsfæti , ég vona að leikmenn fari frekar utan en ég .
Ég er í frábæru starfi , líður vel , ég meina hvernig er annað hægt ? Ég er í þessu umhverfi hér í Garðabæ , labba í vinnuna og lífið er eiginlega bara snilld þessa stundina , " segir hinn geðþekki Rúnar og svarar í símann .
Hann þarf að fara að horfa á Manchester United spila við Inter .
Verkefni þessa dags er að hugsa um hvernig Rooney hreyfði sig gegn varnarmönnum Inter .
