Þegar Bandaríkin hafa ráðist inn í ríki , Panama , Írak , Líbíu og fleiri , eða íhugað árásir á önnur svo sem Sýrland , eða komið Kúrdum til hjálpar gegn ISIS nú nýlega , þá sér heimspressan til þess að við fáum alla vega nasasjón af mismunandi skoðunum heima fyrir um ágæti hernaðaríhlutunar hverju sinni .
Sama á við um Bretland , Frakkland , Þýskaland og fleiri ríki þar sem hefð er fyrir lýðræðislegum átökum og opinni fréttamennsku .
Það má vissulega halda því fram að oft fari lítið fyrir frásögnum af efasemdum , gagnrýni og andspyrnu .
Þannig fór fréttin ekkert mjög víða að það hefðu að öllum líkindum verið Bretar og Þjóðverjar sem sáu stjórn Assads Sýrlandsforseta fyrir eiturefnunum sem síðar voru notuð gegn andspyrnunni í Sýrlandi .
Þá er það ekki mikið rætt að Tyrkir kunni að hafa greitt fyrir vopnaflutningum yfir landamærin til Sýrlands þar sem viðtakendur hafa verið ofbeldis-íslamistarnir í ISIS .
En þótt ekki hafi alltaf farið ýkja mikið fyrir upplýsingum sem ráðandi öflum í okkar heimshluta þykja óþægilegar þá eru þær yfirleitt einhvers staðar á sveimi .
Fyrir bragðið verða Bandaríkin , Bretland , Frakkland og Þýskland ekki einsleit og viðbrögð okkar við gjörðum Bandaríkjamanna , Breta , Frakka og Þjóðverja fyrir bragðið ekki eins alhæfingarsöm .
Við vitum að Bush og Blair töluðu ekki í nafni allra Bandaríkjamanna og Breta .
En það gerir forsætisráðherra Ísraels ekki heldur .
Benjamin Natanyahu talar ekki fyrir hönd allra Ísraela , hvað þá allra gyðinga .
Þeir eru margir hverjir einhverjir eindregnustu andstæðingar þjóðernisofsóknanna á hendur Palestínumönnum .
Nýlegar skoðanakannanir í Ísrael benda til vaxandi andstöðu við hernaðarofbeldið á Gaza .
Til eru þeir fjölmiðlar sem segja frá mismunandi sjónarmiðum og afstöðu á meðal Ísraela .
Þeir greina jafnframt frá því að andspyrna í Ísrael gegn stríðsrekstri ríkisstjórnarinnar verði sífellt torveldari bæði vegna ofsókna af hendi stjórnvalda og einnig , og þá ekki síður , pólitískra ofbeldishópa sem berji miskunnarlaust alla gagnrýni niður .
Flestir þekkja til innbyrðis ágreinings á meðal Palestínumanna en þar er að sjálfsögðu nákvæmlega sama uppi á teningnum og í öðrum samfélögum , mismunandi stefnur og viðhorf , friðsamt fólk og ofbeldisfullt .
Um allt þetta þurfum við að fá að vita .
Ekki til þess að draga niður í mótmælum okkar gegn Ísraelsríki heldur til að koma í veg fyrir að við dæmum alla Ísraela eftir morðóðri ríkisstjórn þeirra ; með öðrum orðum að við komum ekki fram við þá eins og ísraelsk stjórnvöld koma fram við Palestínumenn – á grundvelli ofbeldis og kynþáttafordóma .
Ögmundur Jónasson ogmundur@althingi.is 