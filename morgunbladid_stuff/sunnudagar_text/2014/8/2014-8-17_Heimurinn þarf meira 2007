Ég viðurkenni fúslega að deilan milli Ísrael og Palestínu er ofar mínum skilningi .
Forheimskan og þrjóskan sem virðist þrífast á báða bóga á sér lengri sögu en svo að lögmaður í fullu starfi í Reykjavík kynni sér hana til fulls sér til skemmtunar .
Augljóst er að Ísraelsmenn hafa ekki gætt meðalhófs í baráttunni gegn eldflaugaárásum Palestínumanna .
Augljóst er einnig að Palestínumenn fórna sér og sínum , jafnvel börnum , markvisst fyrir málstað sinn .
Hvort tveggja andstyggilegt .
Mér þykir merkilegt að fjöldi Íslendinga hafi ekki bara náð að mynda sér skoðun í þessu máli , sem út af fyrir sig er virðingarvert , heldur einnig að taka einarða afstöðu með öðrum deiluaðilanum .
Miðjumoð íslenskra stjórnmála stóð fyrir mótmælafundum um allt land og þangað streymdi fjöldinn allur reyrður í hálsklúta , þó ekki Hvatarslæðuna margfrægu , og mótmælti framferði Ísraelsmanna .
Við þessa sýningu hefði mátt binda nokkrar væntingar ef einhverjar tillögur um varanlega lausn deilunnar hefðu verið bornar fram .
Því var þó ekki að heilsa .
Hins vegar hefur einhver ferðaþjónustubóndi lokað fyrir öll viðskipti við Ísraelsmenn .
Á sama tíma hafa yfir 2.000 manns verið drepnir í átökum í Úkraínu og ein farþegaflugvél verið skotin niður af sama tilefni , mjög líklega af Rússum .
Í Sýrlandi á sér stað jafnvel óskiljanlegra stríð en það sem gyðingarnir og Palestínuarabarnir heyja .
Þar hafa nú yfir 160 þúsund manns látið lífið á þremur árum ! Í Írak eru menn löngu hættir að telja .
Fundur um samstöðu með borgurum Sýrlands var að vísu haldinn hér á landi fyrir tveimur árum en mótmælafundir hafa hins vegar ekki verið haldnir vegna annarra átaka , og það þótt einn deiluaðila hafi hér sendiráð .
Þá virðast þessi ömurlegu átök ekki vekja eins heitar tilfinningar í brjóstum friðelskandi fólks á Íslandi eins og deilan við Gaza .
Að minnsta kosti er ekki að sjá að menn fylki sér með afgerandi hætti um málstað tiltekinna deiluaðila í þessum átökum .
Það er helst að menn nái upp geðshræringu gegn Bandaríkjunum , ýmist vegna aðgerða þeirra eða aðgerðarleysis á átakasvæðunum .
Evrópuríkin sitja hins vegar jafnan stikkfrí .
Mótmælafundir og geðshræring í fjarlægum löndum koma í raun ekki í veg fyrir stríðsátök .
Það þarf að færa almennum borgum vopn í hendur til að takast á við niðurrifsöfl sem ýmist taka völdin eða eru jafnvel lýðræðislega kjörin .
Það þarf almennt góðæri .
Viðskiptatækifæri og velmegun eru langdrægustu vopnin .
Þar geta öll lönd lagt hönd á plóg , ekki síst Ísland .
Sigríður Ásthildur Andersen sigga@sigridurandersen.is 