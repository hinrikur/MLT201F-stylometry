Mikið sem það var nú notalegt að komast aftur í sokkabuxurnar og háu leðurstígvélin eftir þessa fjóra sumardaga .
Ég veit bara ekki hvort maður hefði lifað það af mikið lengur að spranga um berleggjaður í kjól og háhæluðum skóm .
Góða veðrið gerði það einhvern veginn að verkum að mann langaði bara til að liggja heiladauður við sundlaugarbakkann , lesa bækur og grilla .
Það segir sig sjálft að slík hegðun gengur náttúrlega bara í fjóra daga ...
ekki mínútu lengur .
En það er alveg óhætt að anda léttar , sýnist þessi tímabundna truflun á daglegum störfum vera yfirstaðin og þá er hægt að halda áfram með tilveruna eins og ekkert hafi í skorist .
Hausttískan er á leiðinni í öllu sínu veldi .
Þegar heitustu tískustraumar alvöru hátískuhönnuða eru skoðaðir fer það ekki á milli mála að veturinn verður stórbrotinn .
Flestir hátískuhönnuðir eru svolítið að vinna með gull og svart .
Þetta lúkk minnir svolítið á Bond-gellur níunda áratugarins sem þóttu almestu gellur sem fyrirfundust á jarðkringlunni .
Í íslensku kvikmyndinni Stikkfrí sem frumsýnd var 1997 , sem ég horfi reglulega á með fjársjóðnum mínum , er mesta gellan í myndinni dálítið að vinna með þetta Bond-gellulúkk .
Um er að ræða hræðilegu eiginkonu týnda föðurins sem leikin er af Maríu Ellingsen .
Sú rekur snyrtivöruverslun í Kringlunni og er módel .
Á þeim tíma var líklega ekki hægt að komast neitt hærra í metorðastiganum .
Hún gengur um með svört sólgleraugu inni , er í 80 den sokkabuxum við svart pils og jakka með gulltölum .
Auðvitað er hún svo í ekta flugfreyjuhælaskóm við .
Þetta Bond-gellulúkk hentar vel fyrir íslenskar aðstæður enda eru íslenskar konur auðvitað alltaf í svörtu .
Til þess að taka þetta alla leið er ekki úr vegi að skipta um tölur á svarta , aðsniðna jakkanum og setja gulltölur í staðinn .
Svo er um að gera að hlaða á sig gullskartgripum og þær sem eiga gamlar Moschino-töskur uppi í skáp eru beðnar um að draga þær fram nú þegar .
Nú er sko tíminn , setja hárið svo upp í pulsu , setja á sig rauðan varalit og panta sér vodka í appelsínudjús á barnum ( þær sem eru á snúrunni halda bara áfram að drekka vatn ) .
martamaria@mbl.is 