Anna Eiríksdóttir , deildarstjóri í Hreyfingu , segir mikla vakningu hafa átt sér stað á Íslandi varðandi líkamsrækt á undanförnum árum .
Hún segir æ fleiri Íslendinga vera meðvitaða um nauðsyn þess að hreyfa sig reglulega og konur vera óhræddari í dag við að lyfta lóðum og stunda styrktaræfingar heldur en áður fyrr .
Guðný Hrönn gudnyhronn@mbl.is Þessi þróun er afar jákvæð .
Því miður eru samt ennþá of margir sem mættu hreyfa sig meira .
En það er alltaf gaman að hjálpa fólki af stað og aðstoða það við að finna sér hreyfingu við sitt hæfi , það er fyrsta skrefið , " segir Anna .
Anna hefur orðið vör við ákveðna breytingu í líkamsræktargeiranum á síðari árum , hún segir fólk vilja eyða minni tíma í ræktinni en áður fyrr .
" Mér hefur fundist áberandi undanfarið að fólk vill almennt eyða minni tíma í að hreyfa sig en samt ná sama árangri og áður .
HIIT þjálfun ( High Intensity Interval Training ) er dæmi um þjálfun sem uppfyllir þessar kröfur en hún felur í sér að æfa með meiri ákefð í styttri tíma .
Fólk leitar einnig meira í að æfa í góðum hóp , " segir Anna og nefnir hópatíma , námskeið og útigöngu sem dæmi um leiðir að þjálfun sem hægt er að stunda í góðra vina hóp .
" Mér finnst þetta mjög jákvæð þróun því það er klárt mál að maður tekur betur á í hóp , það er skemmtilegra að æfa í hóp og það eru meiri líkur á að hreyfingin verði hluti af lífstílnum þegar manni finnst skemmtilegt að iðka hana .
Ég held að fólk kunni vel að meta að koma í tíma og þurfa ekkert að spá í hvað það á að gera heldur bara fylgja kennaranum , gera sitt best og hafa gaman af .
Það getur ekki klikkað , " segir Anna sem telur að fjölbreytileiki sé lykillinn að skemmtilegri líkamsrækt .
Konur eru óhræddari við að lyfta lóðum og stunda styrktaræfingar en áður fyrr , að sögn Önnu , en hún kveðst þó reglulega heyra raddir um að konur ættu ekki að lyfta þungum lóðum sökum þess að það geri þær karlmannlegar í vextinum .
Hún segir það vera alrangt .
" Konur hafa ekki næginlegt magn hormóna til þess að stækka vöðvana eins mikið og karlmenn .
Allar konur ættu þó að stunda styrktaræfingar reglulega , annað hvort með lóðum og / eða eigin líkamsþyngd til að viðhalda eða auka vöðva- og beinmassa líkamans .
Mögulega hentar ekki öllum að lyfta þungum lóðum en þá er alltaf hægt að finna aðra leið til að gera styrktaræfingar , mikilvægast er að gera æfingarnar rétt , " útskýrir Anna og segir að konur ættu alls ekki að óttast tækja- og lóðasalinn en mælir með að allir sem eru að taka sín fyrstu skref í tækjasalnum fái leiðbeiningar hjá einkaþjálfara .
Þá telur Anna að mataræði íslendinga sé ábótavant .
" Aðalatriðið varðandi mataræðið er að minnka sykurneyslu og borða í hæfilegum skömmtum .
Það eru til ótal mismunandi ráð og áherslur í matarneyslu og ýmislegt er öfgakennt .
Það er afar misjafnt hvað hentar hverjum og einum en einfalt og gott ráð er að borða fjölbreytta og óunna fæðu , minnka skammtana , borða á 2-3 tíma fresti og sneiða að mestu hjá sætindum .
" Fimm ráð til að ná árangri í ræktinni Fáðu ráð hjá einkaþjálfara .
Allir sem eru að stíga sín fyrstu skref í líkamsrækt ættu að tala við sérfræðing til að tryggja að æfingarnar séu gerðar rétt .
Þannig er komið í veg fyrir meiðsl .
Finndu þér hvetjandi æfingafélaga eða æfingahóp .
Það er bæði skemmtilegra og auðveldara að æfa í góðum félagsskap .
Námskeið eru sniðug leið til að koma sér af stað í ræktinni .
Skrifaðu markmið þín niður .
Hvort sem þú vilt léttast , þyngjast , styrkjast , auka snerpu eða eitthvað annað þá er hvetjandi að fylgjast með árangrinum á markvissan hátt .
Stundaðu fjölbreyttar æfingar .
Með fjölbreytileika verður líkamsræktin skemmtilegri og þannig eru minni líkur á að þér fari að leiðast og þú gefist upp .
Einbeittu þér að mataræðinu .
Hollt mataræði er lykillinn að góðum árangri .
Líkaminn þarf góða orku þegar við tökum vel á því í ræktinni .
Sniðugt er að halda matardagbók , þannig sérð þú nákvæmlega hvað fer ofan í þig .
