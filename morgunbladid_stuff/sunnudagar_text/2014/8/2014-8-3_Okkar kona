Í vikunni birtu breskir fjölmiðlar myndir úr afmælisboði Cherie Blair , eiginkonu Tony Blair forsætisráðherra Breta sem fagnaði sextugsafmælinu sínu .
Veislan var haldin á sveitasetri Blair-hjónanna í Buckhinghamshire .
Auðvitað var okkar kona , Dorrit Moussaieff á meðal gesta , með blásið stórt hár ( pínu krullað í endana ) , í vínrauðum ermalausum kjól með tvær síðar perlufestar .
Þessar partímyndir rifjuðu það upp fyrir mér hvað okkar kona hefur lífgað mikið upp á íslenskt samfélag .
Og svona í leiðinni þá má alveg minnast á það hvað hún hefur lagt ríkulega hönd á plóg með sínum persónulegu samböndum og notað þau til að koma Íslendingum á framfæri erlendis .
Og þá er ég ekki að tala um sambönd við einhver " wannebe " heldur við þá sem hafa raunveruleg völd úti í hinum stóra heimi .
Ég veit um svo ótalmörg dæmi þar sem okkar kona hefur hreinlega reddað málunum ...
Þegar ég var að stíga mín fyrstu skref í blaðamennsku fékk ég það verkefni að fylgja forsetahjónunum eftir þegar Mette-Marit og Hákon komu í opinbera heimsókn til Íslands .
Ég var alveg á nálum fyrir þetta verkefni og fannst þetta nú aldeilis upphefð .
Ég man meira að segja í hverju ég var þegar ég fór í þennan leiðangur ( svört dragt plús hvít skyrta ) því ekki ætlaði ég að verða sjálfri mér eða fjölmiðlinum til skammar .
Það sem kom á óvart var hvað þetta var allt afslappað og hressilegt þrátt fyrir stífleika nokkurra starfsmanna forsetaembættisins .
Það var nú aldeilis stuð og stemning á Þingvöllum , á Nesjavöllum og í Reykholti , ef mig misminnir ekki , því okkar kona sá algerlega um það .
Síðan þá hafa ævintýrin sem tengjast okkar konu verið óendanleg .
Það væri hægt að skrifa heilu bókaflokkana um Dorrit og þess vegna er ég hálfpartinn farin að kvíða því þegar herra Ólafur Ragnar lætur af störfum .
Hún hefur nefnilega veitt okkur , sem spáum pínulítið í klæðnaði , svo mikinn innblástur .
Ég er nú kannski ekki að mæla með því að kvenpeningurinn fari að kópera stíl okkar konu í einu og öllu en það er vel hægt að fá góðar hugmyndir á því að skoða fataval hennar .
Okkar kona gerir til dæmis mikið út á mittislínuna og skartar oft fallegum beltum sem setja svip sinn á heildarmyndina .
Þær sem eru grannar í mittið ættu að nota þetta trix því það gerir svo mikið fyrir heildarmyndina .
Með því að setja belti í mittið sýnumst við líka örlítið rýrari en við erum í raun og veru ...
( stundum þarf það ) .
Svo er hún mikið í þröngum buxum við peysur , í drögtum og mjög oft í lagskiptum fatnaði .
Oft er hún líka dálítið djörf í litavali og litasamsetningum .
Og svo má náttúrlega ekki gleyma skartinu en okkar kona á ansi veglegt safn sem hún notar grimmt .
Svo á hún Chanel-töskur , Chanel-dragtir , grábrúna Birkin tösku frá Hermés og ég veit ekki hvað og hvað .
Það er alveg hægt að telja þetta fínerí upp því ég veit allt um peninga og stíl ...
Stílinn er nefnilega ekki hægt að kaupa þótt þú eigir allt heimsins fé .
martamaria@mbl.is 