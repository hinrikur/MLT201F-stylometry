Nútíminn krefst þess af mörgum að setið sé stóran hluta dagsins .
Við hefjum daginn sitjandi við morgunverðarborðið , setjumst síðan upp í bíl og keyrum í vinnuna , þar sem mörg okkar sitja nær samfellt í átta klukkustundir .
Að vinnudegi loknum er huggulegt að eyða kvöldinu sitjandi við sjónvarpið .
Mannslíkaminn er ekki gerður til þess að sitja kyrr og vitað er að kyrrsetan tekur sinn toll – og ekki einungis af stoðkerfi og holdafari .
Í umfjöllun um kyrrsetu hefur að mestu verið gengið út frá því að slæm áhrif hennar stafi af skorti á hreyfingu .
Sífellt kemur hins vegar betur í ljós að kyrrsetan sjálf hefur neikvæð áhrif á líkamann .
Sunnudagsblaðið kynnti sér málið nánar , en óhófleg kyrrseta er vandi sem snertir flesta .
Ráðgjafar við vinnslu bls. 48 og æfinga á bls. 49 voru sjúkraþjálfararnir Sólveig Ása Árnadóttir , dósent við læknadeild Háskóla Íslands , og Rakel Guðjónsdóttir .
Sólveig hefur rannsakað hreyfingu og kyrrsetu eldri borgara .
Rakel lauk í vor BS í sjúkraþjálfun og fjallaði BS-verkefni hennar um kyrrsetuhegðun og hreyfingu fullorðinna .
Góð ráð fyrir þá sem neyðast til að sitja lengi Nauðsynlegt er að standa reglulega upp , t.d. til að sækja vatnsglas eða blöð í prentarann .
Oft er líka fljótlegra að rölta til vinnufélaga og ræða málin augliti til auglitis , heldur en að senda tölvupóst .
Hækka skal skrifborð og standa við vinnu , sé þess kostur .
Gott er að tvístíga eða vappa um , því standi fólk of lengi , dregur það úr blóðflæði .
Hollt er að fara í ræktina til að hreyfa sig en það kemur ekki í staðinn fyrir reglulegt uppbrot á löngum kyrrsetum .
Þetta gildir reyndar líka í hina áttina – þeir sem standa við vinnu sína , mega ekki gleyma því að stunda hreyfingu þess utan .
Nemendur sitja oft löngum stundum líkt og skrifstofufólk en ekkert bannar háskólanemum að standa aftast í kennslustofu þegar hlýtt er á fyrirlestra , trufli það ekki einbeitingu , aðra nemendur eða kennara .
Frímínútur er tilvalið að nýta til að spjalla við félagana – en ekki sitjandi ! Blóðflæði aukið Nauðsynlegt er að standa reglulega upp en blóðflæði til og frá fótum má þó einnig auka sitjandi á milli þess sem staðið er upp .
Þetta má t.d. gera með því að hafa tær í gólfi en lyfta hælum upp frá gólfi nokkrum sinnum , eða með því að spenna lær- og rassvöðva .
Liðir liðkaðir Álag á liði getur verið misjafnt eftir líkamsstöðu hvers og eins og því verkefni sem unnið er .
Algengt er að álag lendi á mjóbaki og hálsi við setu en einnig getur myndast álag á fleiri liði , t.d. olnboga og úlnliði þegar unnið er við tölvu .
Gott er að rétta og beygja liði sem álag er á .
Liðvökvinn flæðir þá betur um þá , liðkar þá , smyr og nærir .
Losað um axlir Algengt er að spenna myndist í öxlum þegar setið er við vinnu .
Losa má um slíka spennu með því að lyfta og slaka öxlum á víxl .
Einnig má rúlla þeim í hringi .
Kyrrseta barna Fullorðnir eru ekki einir um að sitja of mikið , því að kyrrseta er einnig orðin stór hluti af daglegu lífi barna og unglinga .
Mýmörg dæmi eru um að börn , allt niður í leikskólabörn , sitji of mikið og hreyfi sig of lítið .
Flestar rannsóknir á áhrifum kyrrsetu eru miðaðar út frá fullorðnum en rannsóknum sem taka sérstaklega til áhrifa langsetu á heilsu barna fjölgar sífellt , enda er ekki sjálfgefið að áhrifin séu hin sömu á fullorðna og börn .
Í rannsókn sem birtist í mars síðastliðnum í tímaritinu Preventive Medicine er greint frá því að átta til tíu ára börnum sem sitji mikið daglega sé hættara við að þróa með sér offitu en börnum á sama aldri sem sitji minna .
Offita er ekki eina vandamálið sem hlýst af langsetu barna , samkvæmt því sem fram kemur í rannsókn sem birt var í febrúar á þessu ári í tímaritinu Canadian Journal of Diabetes .
Samkvæmt niðurstöðum rannsóknarinnar eru börn sem sitja mikið í meiri hættu en önnur á að fá hjartasjúkdóma og sykursýki , hugsanlega vegna beinna áhrifa kyrrsetu á efnaskipti líkamans .
Í rannsókninni er einnig tekið fram að börn og unglingar í Norður-Ameríku eyði á milli 40 og 60 prósentum vökutíma síns sitjandi .
Er það áhyggjuefni , í ljósi fyrrnefndra afleiðinga kyrrsetunnar .
Ýmislegt er til ráða þegar kemur að hreyfingu og kyrrsetu barna .
Tíma sem eytt er framan við sjónvarp og tölvu má í flestum tilfellum stytta .
Þar er raunar fleira til að vinna en einungis að stytta setutíma , því oft fylgir sjónvarpsglápinu óhófleg neysla sælgætis , snakks og annarra matvara , sem enn frekar eykur hættu á offitu og fleiri sjúkdómum .
Einnig má nefna að mikið er um að börnum sé keyrt á milli staða .
Minnka má slíkt skutl og venja barnið á að ganga eða hjóla í staðinn , sé þess kostur og hafi barnið aldur og þroska til .
Sé barnið ungt eða leiðin flókin geta foreldrar gengið eða hjólað með barninu .
Þannig má nýta tímann og gera úr göngunni skemmtilega samverustund um leið og hugað er að heilsunni .
Minnkandi beinþéttni Margir kannast við að þjást af ýmsum hvimleiðum verkjum eftir langar setur .
Verkirnir eiga margir upptök sín í vöðvum , liðum og liðböndum en langtímaáhrif kyrrsetu geta þó náð dýpra .
Má þar nefna að margar rannsóknir hafa sýnt fram á tengsl milli kyrrsetu og minni beinþéttni .
Líkt og sjá má á orðinu , er beinþéttni mælikvarði á þéttni beinsins en hún skiptir gífurlegu máli , því minni beinþéttni eykur líkur á beinþynningu og stuðlar að minni styrk beina undir álagi , sem orsakað getur beinbrot .
Algengt er að versnandi beinþéttni hrjái konur eftir breytingaskeið , vegna minnkandi framleiðslu hormónsins estrógens .
Rannsóknir hafa bent til þess að regluleg hreyfing geti að einhverju leyti unnið á móti þessari náttúrulegu þróun eða hægt á henni .
Rannsókn sem birtist í tímaritinu Bone í júlí á þessu ári bendir hins vegar til þess að hreyfingin sé ekki nóg ein og sér .
Niðurstöður rannsóknarinnar sýndu fram á að endurteknar kyrrsetur tengdust minni beinþéttni í lærlegg ( e. femur ) fremur en hjá konum sem sátu minna .
Skipti þar ekki máli hvort konurnar hreyfðu sig rösklega með reglulegu millibili eða stunduðu jafnvel mikla hreyfingu – kyrrsetan hafði samt sem áður neikvæð áhrif á beinþéttni , þótt hreyfingin hefði vissulega verndandi áhrif .
Athyglisvert var hins vegar að ekki tókst að tengja saman kyrrsetu karla og minni beinþéttni .
Kyrrseta áhættuþáttur fyrir krabbamein Í yfirlitsrannsókn frá árinu 2010 sem birtist í ritinu Cancer Epidemiol , Biomarkers and Prevention , kemur fram að kyrrseta sé áhættuþáttur fyrir krabbamein .
Í rannsókninni er farið yfir niðurstöður 18 vísindagreina sem allar sneru að áhrifum kyrrsetu í þróun og tilkomu krabbameins .
Af þeim rannsóknum sem skoðaðar voru , sýndu tíu þeirra fram á tengsl milli kyrrsetuhegðunar ( e. sedentary behaviour ) og aukinnar hættu á krabbameini í ristli , legi , eggjastokkum og blöðruhálskirtli .
Auk þessa fundust tengsl á milli kyrrsetuhegðunar og dánartíðni vegna krabbameins hjá konum .
Kyrrseta hafði einnig áhrif á þyngdaraukningu meðal sjúklinga sem glímt höfðu við ristilkrabbamein .
Mörgum kann að þykja það undarlegt við fyrstu sýn að óyggjandi tengsl finnist á milli kyrrsetu og krabbameins og er eðlilegt að velta því fyrir sér hvernig standi á þeim tengslum .
Rannsóknir sem miða að því að skýra tengslin þarna á milli hafa margar hverjar stutt þá tilgátu að kyrrseta geti valdið truflun á efnaskiptum og offitu , sem séu mögulegir hlekkir á milli kyrrsetuhegðunar og krabbameins .
Síðustu ár hafa fjölmargir mælt með því að fólk dragi úr kyrrsetu en að sögn aðstandenda rannsóknarinnar gæti það hugsanlega verið forvörn gegn krabbameini .
Auðvelt er að gleyma sér við vinnu en appið StandApp minnir notandann á að standa reglulega upp frá skrifborðinu .
Stilla má hversu langt líður á milli áminninga : 15 , 30 , 60 , 90 eða 120 mínútur .
Í pásunni er notandanum sýnt myndband með einföldum æfingum sem gera má á skrifstofunni ( þótt pásuna megi vissulega nýta í eitthvað annað ) .
Að fimm mínútum liðnum er minnt á að nú sé kominn tími til að bretta upp ermar og hefja vinnu á ný .
Stand- App er frítt og fáanlegt fyrir iOS og Android .
Boltinn til bjargar Hver segir að sitja þurfi á skrifborðsstólum alla daga ? Stóra bolta sem þennan má nýta í annað en hefðbundnar líkamsræktaræfingar - þeir eru fyrirtakstilbreyting frá stólum og sífellt færist í aukana að þeir séu notaðir sem slíkir enda geta þeir stuðlað að bættri líkamsstöðu .
Gæta þarf þó að því að halda jafnvægi og rúlla ekki á höfuðið ! 