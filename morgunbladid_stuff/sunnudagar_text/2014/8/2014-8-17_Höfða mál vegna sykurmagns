Lögmannsstofa í Marlton í New Jersey í Bandaríkjunum stendur nú fyrir fjöldamálsókn gegn heilsuvörukeðjunni Whole Foods á þeim forsendum að sykurmagn í grískri jógúrt keðjunnar sé í raun töluvert meira en fram kemur á umbúðum .
Fjöldamálsóknin er höfðuð í nafni Mark Bilder , manns sem aðeins hefur verið tilgreindur sem íbúi í Atlantic-sýslu í New Jersey , og er ætlunin að tryggja hagsmuni neytenda sem keyptu gríska jógúrt í Whole Foods frá ágúst 2008 til dagsins í dag í þrettán verslunum Whole Foods í New Jersey .
Um er að ræða vöru sem framleidd er fyrir Whole Foods og nefnist " Whole Foods 365 Everyday Plain Greek Yogurt " .
Því er haldið fram að sykurmagn vörunnar sé fimm sinnum meira en fram kemur á umbúðum .
Þar kemur fram að 170 gramma skammtur innihaldi tvö grömm af sykri en lögmannsstofan heldur því fram að rannsóknir sýni að magnið sé í raun 11,4 grömm .
Í stefnunni segir að þær upplýsingar sem fram komi í innihaldslýsingu séu rangar .
Whole Foods hefur ekki tjáð sig sérstaklega um málshöfðunina en sendi frá sér yfirlýsingu þar sem fram kom að jógúrt sem framleidd sé í nafni fyrirtækisins sé ávallt rannsökuð af viðurkenndum fagaðilum .
