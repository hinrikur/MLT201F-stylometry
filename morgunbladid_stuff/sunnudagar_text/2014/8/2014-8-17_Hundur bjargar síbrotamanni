Sönn saga John Dolan er komin út á bók og hefur vakið athygli .
Dolan var síbrotamaður sem sat mörgum sinnum í fangelsi , samtals tólf ár og bjó á götum Lundúnaborgar þess á milli .
Lífið á götunni var erfitt og því framdi hann oft smáglæpi til að komast aftur í hlýju fangelsisins .
Það var hundurinn George sem breytti lífi hans .
Dolan segir sögu þeirra í bókinni John & George - The Dog Who Changed My Life .
John fékk George að gjöf og þeir urðu brátt óaðskiljanlegair og John , sem frá barnæsku hafði búið yfir myndlistarhæfileikum , fór að teikna myndir af George sem hann seldi vegfarendum .
Þremur árum seinna , árið 2012 , vöktu myndir Dolans athygli lögfræðings sem var að opna listagallerí með myndum götulistamanna .
Myndir Dolans rötuðu í galleríið og vöktu athygli og eru meðal annars í eigu Tony Blair , fyrrum forsætisráðherra , og gamanleikarans Russell Brand .
Bókaútgefandi sem fór á sýningu á myndum Dolan hitti listamanninn og gerði við hann vænan útgáfusamning og nú er saga þeirra félaga komin út .
Nú búa Dolan og George vitanlega ekki lengur á götunni , heldur í nágrenni við götuna þar sem þeir hittust fyrst .
Dolan segir um George : " Hann bjargaði mér .
Hann er eins og barnið sem ég eignaðist aldrei .
Hann gaf mér lífið .
" 