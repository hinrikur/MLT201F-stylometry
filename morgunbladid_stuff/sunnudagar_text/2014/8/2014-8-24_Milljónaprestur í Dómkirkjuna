Þessi ár hér fyrir austan fjall hafa verið góð , en nú taka við ný og spennandi viðfangsefni , " segir sr. Sveinn Valgeirsson prestur á Eyrarbakka .
Hann tekur nú í septemberbyrjun við embætti prests við Dómkirkjuna í Reykjavík eftir að hafa þjónað eystra frá árinu 2008 .
Áður var hann sóknarprestur vestur á fjörðum í tæp 13 ár , þjónaði þá Barðaströnd , Bíldudal og Tálknafirði og sat á síðastnefnda staðnum .
Sjónvarpsstjarna Sveinn varð þjóðkunnur árið 2002 þegar hann bar sigur úr býtum í spurningaeinvíginu Viltu vinna milljón , frægum sjónvarpsþáttum á Stöð 2 .
" Einhverjir virðast enn í dag muna vel eftir þessum þáttum og ég get illa vikist undan því að hafa komið þar fram , " segir Sveinn og hlær .
Sigursæl þátttaka í þáttunum skilaði honum fimm milljónum kr. inn á reikninginn , peningum sem var auðvelt að koma í lóg .
" Ríkið tók einhver ósköp í skatta , ég borgaði upp námslánin mín , Tálknafjarðarkirkja fékk smáræði og restina gat fjölskyldan notað til að gera sér dagamun .
" Gott og raunsætt fólk Í kalli Eyrarbakkaprests eru þrjár kirkjur , það er Eyrarbakki , Stokkseyri og Gaulverjabær í Flóa .
Sálirnar á svæðinu eru ríflega 1.200 – um 500 manns í sínu hvoru þorpinu og svo um 200 í sveitinni .
" Hér býr gott fólk , raunsætt með báða fætur á jörðinni og með mikinn metnað fyrir hönd síns byggðarlags enda vel meðvitað um þá ríku sögu sem er á þessum stöðum .
Það eru forréttindi að hafa kynnst því , " segir Sveinn sem hefur messað þriðju til fjórðu hverja helgi í hverri kirkju .
Fermingarbörn hvers árs hafa gjarnan verið 15 – 20 og fjöldi jarðarfara á svipuðu róli .
" Það sem hefur gert starfið hér skemmtilegt er ekki síst samneytið við fólkið .
Flestir þekkjast og hér í búðinni og nú í félagsheimilinu hafa verið nánast fastar samkomur á morgnana þar sem fólk lítur við og fer yfir málefni dagsins .
Það samfélag er öllum mikils virði .
" Boðskapur leggur línur Veturinn 2012 til 2013 þjónaði sr. Sveinn í afleysingum við Dómkirkjuna í Reykjavík og hefur því nokkra reynslu af því starfi , sem hann tekur formlega við nú .
" Dómkirkjan er í senn sóknarkirkja fólksins í 101 , hún hefur ákveðið hlutverk sem miðborgarkirkja og er svo kirkja biskupsins yfir Íslandi og þar af leiðandi þjóðarhelgidómur .
Starfið helgast auðvitað nokkuð af því , en líka hinum almennu störfum , svo sem messuhaldi , fermingarfræðslu , giftingum og fleiru slíku .
Þá leitar fólk mikið til kirkjunnar þegar það er komið í öngstræti með sín mál – og hefur lítið dregið úr þeim þætti í starfi presta .
" Sveinn við að þrátt fyrir að margir kjósi að standa utan kristinna safnaða og sumir telji að áhrif kristinnar trúar í samfélaginu eigi að fara dvínandi skipti kirkjan fólkið miklu máli , ekki síst þegar á reynir .
Þá leggi boðskapur hennar línurnar og hafi haft mikil áhrif á þá gerð þessa samfélags okkar .
