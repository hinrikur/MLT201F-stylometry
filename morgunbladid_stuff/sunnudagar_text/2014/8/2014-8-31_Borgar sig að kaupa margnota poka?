Á síðustu árum hefur orðið mikil vitundarvakning meðal almennings um gildi þess að draga úr plastpokanotkun .
Æ oftar má sjá fólk við afgreiðslukassana raða matvörunum sínum ofan í endingargóða og litríka poka úr tau- og plastefnum .
Á sumum stöðum úti í heimi , t.d. í Los Angeles , hefur verið gengið svo langt að banna einnota plastpoka með öllu og jafnvel dreifa ókeypis fjölnota pokum til almennings .
Verslanir eins og Sainsbury ' s í Bretlandi gefa viðskiptavinum auka " punkta " á tryggðarkortin sín ef þeir nota fjölnota poka eða endurnýta gamla plastpoka í innkaupaferðinni .
Á Íslandi sjá margir margnota poka líka sem leið til að spara þær krónur sem annars þarf að greiða fyrir nýjan plastpoka í hverri innkaupaferð , að ekki sé tala um að tæma eldhússkápa og skúffur sem í dag eru fullar af gömlum plastpokum .
En ekki er allt sem sýnist .
Hugsunin að baki fjölnotapokunum er falleg , en reikna verður dæmið til enda til að ganga úr skugga um að pokinn hjálpi til við að vernda bæði umhverfið og pyngjuna .
Þvottavél og þurrkari Einn stærsti áhrifaþátturinn er að þvo þarf pokann reglulega .
Rannsóknir á fjölnota pokum hafa sýnt að þeir geta orðið gróðrarstía fyrir skaðlegar örverur og samkvæmt umfjöllun USA Today virðast auknar vinsældir fölnota poka haldast í hendur við fjölgun tilvika matarsýkinga .
Sumar heimildir mæla með því að þvo pokana eftir hverja notkun , aðrar að pokinn sé þveginn vikulega .
Þarf að þvo pokann á hæsta hita sem framleiðandinn leyfir og þurrka vel .
Það getur verið dýrt að henda einum stökum poka í vélina og þess vegna ætti að reyna að þvo marga poka saman , eða með öðrum skítugum þvotti .
Hér er rétt að muna að gott getur verið að sneiða hjá pokum í sterkum litum , ef liturinn skyldi smitast yfir í nærbuxurnar og sokkana við þvottinn .
Einnig að taka vatns- og orkunotkunina með í reikninginn ef markmiðið er að vernda umhverfið , og líka að þvottarnir hafa áhrif á endingu pokans .
Fjölnota pokar úr plastefnum fara t.d. að láta á sjá eftir fimm eða sex þvotta .
Vegna örverugróðurs er líka óráðlegt að geyma pokana í bílskottinu , því skottið er oft óhreint og aðstæður þar góðar fyrir örverurnar að fjölga sér .
11 eða 173 innkaupaferðir Hvaða áhrif þvotturinn hefur á endingu pokanna verður að skoða með hliðsjón af rannsóknum sem sýna að nota þarf fjölnota poka úr plastefnum í fjögur til ellefu skipti til að umhverfisáhrifin séu minni en af að nota hefðbundna plastpoka .
MarketWatch vitnar í mjög ítarlega rannsókn breska umhverfisráðuneytisins frá árinu 2006 sem leiddi í ljós að taupokar fara ekki að borga sig fyrir umhverfið fyrr en eftir 131 verslunarferð , en í 173 skipti ef fólk er vant að nota plastpokana úr búðinni einnig undir heimilisruslið .
Virðist rannsóknin þó ekki hafa tekið með í reikninginn umhverfisáhrif reglulegra þvotta .
Að endingu verður að muna að flest heimili hafa einhver not fyrir plastpoka .
Í stað innkaupapokans þarf þá að kaupa plastpoka í rúllum undir nesti , matarafganga , ruslið og labbitúrana með heimilishundinum .
Allt þetta þarf að vega vandlega og meta í samræmi við aðstæðurnar á hverju heimili svo öruggt sé að fjölnota innkaupapokinn hjálpi örugglega umhverfinu , og pyngjunni .
