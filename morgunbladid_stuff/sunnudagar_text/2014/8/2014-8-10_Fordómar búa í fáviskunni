Heima á Jamaíka ól Claudie Ashonie Wilson alltaf þann draum í brjósti að verða lögfræðingur .
Eflaust hefur hana þó ekki órað fyrir því að það yrði á Íslandi .
Örlögin höguðu því á hinn bóginn þannig að hún fluttist til Íslands átján ára gömul og í vor lauk hún lagaprófi frá Háskólanum í Reykjavík .
Claudie líður vel á Íslandi en hefur þó ekki farið varhluta af fordómum , eins og að vera þjófkennd í búð og ruglað saman við Catalinu Ncogo .
Orri Páll Ormarsson orri@mbl.is Tvíburabræðurnir Owen Rúnar og Aaron Freyr , átta ára , komu hlaupandi heim einn daginn , blaðskellandi .
" Mamma , mamma , við vorum í strætó og það voru menn að tala um þig , " sögðu þeir , móðir og másandi .
" Nú ? " sagði mamma þeirra , Claudie Ashonie Wilson , undrandi .
" Og hvað voru þeir að segja ? " " Þeir sögðu að þú talaðir frábæra íslensku , " luku bræðurnir sundur einum munni .
" Nú , jæja , " svaraði mamman .
" Og hvað finnst ykkur um það ? " " Við erum mjög stoltir ! " Já , Owen Rúnar og Aaron Freyr mega sannarlega vera stoltir af móður sinni .
Íslenska er erfitt tungumál , sem býr að orðgnótt og málfræðilegum frumskógi .
Eigi að síður hefur Claudie náð ótrúlegu valdi á málinu .
Það er varla hægt að heyra að hún sé hvorki fædd á Íslandi né eigi íslenska foreldra , heldur hafi komið hingað átján ára gömul .
Við sitjum saman á kaffihúsi í tæpar tvær klukkustundir og hana rekur aldrei í vörðurnar .
Málfræðivillur má telja á fingrum annarrar handar .
Claudie er fædd og uppalin á Jamaíka og vissi lítið sem ekkert um Ísland þegar hún fór , fyrir atbeina sameiginlegs vinar , að skrifast á við íslenskan mann árið 2001 .
Sá pennavinskapur hafði staðið í nokkra mánuði þegar hann bauð henni í heimsókn til Íslands að upplifa jólin .
Hún sló til .
Eins og að ganga inn í frystiklefa Claudie hafði aldrei komið til Evrópu og fékk áfall þegar stigið var út úr flugvélinni á Heathrow-flugvelli í Lundúnum , þar sem var millilent .
" Fara þurfti milli bygginga og ég hafði aldrei kynnst öðrum eins kulda .
Mér leið eins og ég væri að ganga beint inn í frystiklefa , " rifjar Claudie upp , og grettir sig við tilhugsunina .
Aðstæður voru mjög framandi og hún átti erfitt með andardrátt .
Brá á það ráð að setja sokk fyrir vit sér .
Það hjálpaði henni að ná aftur andanum .
" Um mig fór hrollur .
Þetta var Bretland .
Hvernig yrði kuldinn eiginlega á Íslandi ? Ég meina , landið heitir Ís-land ! " Hún brosir .
Viðbrigðin voru á hinn bóginn ekki eins mikil þegar lent var á Keflavíkurflugvelli .
Og vel var tekið á móti gestinum .
" Ég var nokkuð viss um að ég væri orðin ástfangin af þessum pennavini mínum áður en ég kom .
Fylgdi bara hjartanu hingað .
Samt getur maður aldrei verið alveg viss fyrr en maður hittir viðkomandi .
Um leið og ég sá hann fann ég að tilfinningar mínar væru ósviknar .
" Jólahaldið gekk vel fyrir sig enda þótt íslensk jól séu talsvert frábrugðin því sem tíðkast á Jamaíka .
Fyrir utan það hversu vel var tekið á móti henni minnist Claudie helst skötuveislunnar á Þorláksmessu .
" Þrátt fyrir lyktina lét ég mig hafa að smakka skötuna og til að gera langa sögu stutta hélt ég henni ekki niðri , " segir hún hlæjandi .
Claudie gafst þó ekki upp og tveimur jólum síðar var hún komin á bragðið .
" Í dag eru engin jól án skötu ! " Auðveld ákvörðun Ekki var aftur snúið .
Þau ætluðu að vera saman .
Eina spurningin var : Hvar ? " Ég var bara átján ára , nýútskrifuð úr framhaldsskóla og framhaldið óljóst .
Hann var ellefu árum eldri og með fasta vinnu hér á Íslandi .
Við komumst því fljótt að þeirri niðurstöðu að best væri að hefja búskap heima hjá honum á Selfossi .
Mér leist strax vel á það , hafði þannig lagað séð engu að tapa .
Þetta var auðveld ákvörðun .
" Claudie varð um kyrrt á Íslandi á nýárinu .
" Jólafríið " stendur með öðrum orðum ennþá yfir .
Spurð hvað foreldrum hennar hafi fundist um þá þróun mála hleypir Claudie brúnum .
" Ég var að vona að þú spyrðir ekki um þetta , " segir hún hlæjandi .
" Þetta var ekki auðvelt .
Mamma vissi að ég hafði verið að skrifast á við mann á Íslandi og væri að fara að hitta hann .
Pabbi hélt á hinn bóginn að ég væri að fara til Evrópu að skoða háskóla .
Hefði hann vitað sannleikann hefði hann aldrei leyft mér að fara .
Pabbi er prestur og fastheldinn á venjur .
Auðvitað var erfitt að skrökva að honum en hvað gerir maður ekki í nafni ástarinnar ? " Faðir hennar sætti sig þó fljótt við orðinn hlut enda var Claudie komin í sambúð með ábyggilegum manni , auk þess sem hún átti góða möguleika á að ganga menntaveginn á Íslandi .
Hann á enn eftir að heimsækja Ísland en móðir Claudie hefur komið nokkrum sinnum .
Er hér einmitt um þessar mundir .
Sex og aftur sex Enda þótt prýðileg enskukunnátta sé útbreidd á Íslandi tók Claudie strax ákvörðun um að læra tungumálið .
Það myndi gera aðlögun hennar auðveldari í alla staði .
Liður í þeirri áætlun var að fara ekki úr húsi öðruvísi en vopnuð skrifblokk .
Síðan hlýddi hún á samræður fólks og punktaði hjá sér orðin sem hún heyrði .
Eitt af fyrstu orðunum sem Claudie tók niður var " héddna " .
Það kom ítrekað fyrir í öllum samtölum og hlaut fyrir vikið að hafa afar mikilvæga merkingu .
Hún hrökk því í kút þegar sambýlismaður hennar tjáði henni að um málhækju væri að ræða .
" Ja , héddna ! " Einhverju sinni fór hún með sambýlismanninum að heimsækja vin hans og varð ekki um sel þegar orðið " sex " kom aftur og aftur við sögu í samræðum þeirra .
Óttaðist að sambýlismaðurinn væri að tala fullfrjálslega um einkalíf þeirra .
Reiddist svo þegar hann fór að hlæja spurður um samtalið .
Létti svo auðvitað þegar hún komst að raun um að " sex " er bara saklaus tölustafur í íslensku .
Eftir hálfsárs dvöl fékk Claudie vinnu sem þerna á Hótel Selfossi og segir það hafa hjálpað sér í íslenskunáminu að fæstir vinnufélaga hennar töluðu ensku .
Þá voru tengdaforeldrar hennar ákveðnir í að tala bara íslensku við hana .
" Það kom sér afar vel og gerði það að verkum að ég náði fljótlega valdi á málinu .
" Claudie undi hag sínum vel á Selfossi .
Gekk að eiga sambýlismann sinn og í desember 2005 eignuðust þau tvíburadrengina .
Þeir fæddust tíu vikum fyrir tímann og Claudie veiktist illa í kjölfarið .
Var lengi að jafna sig en náði fullri heilsu .
Ellenor fyrirmyndin Claudie hefur alltaf verið félagslynd og heima á Jamaíka var hún ekki bara formaður nemendafélagsins í framhaldsskólanum sínum heldur líka formaður málfundafélagsins og ferðafélagsins .
Hana hefur alltaf dreymt um að verða lögfræðingur og missti aldrei af The Practice í sjónvarpinu , lagadrama úr smiðju meistara Davids E. Kelleys .
" Uppáhaldskarakterinn minn var Ellenor .
Ég ætlaði að verða eins og hún , " segir Claudie hlæjandi en Ellenor var eftirminnilega leikin af Camryn Manheim .
Hún lét ekki nýtt tungumál aftra sér frá því að ganga menntaveginn og fór í Fjölbrautaskóla Suðurlands .
Það var svo sumarið 2008 að Claudie sótti um í lagadeild Háskólans í Reykjavík .
En var synjað .
" Það voru mikil vonbrigði .
Maðurinn minn gafst þó ekki upp og óskaði eftir skýringum .
Þá skildist okkur að tungumálið væri fyrirstaðan , námið væri of erfitt fyrir nemanda sem ekki hefði íslensku sem fyrsta tungumál .
Þeir buðu okkur samt til fundar og ég fann strax að þeim kom á óvart hvað ég talaði góða íslensku .
Niðurstaða fundarins var sú að ég aflaði meðmæla , meðal annars frá menntamálaráðuneytinu , og þá yrði umsókn mín endurmetin .
Ég gerði það og komst inn .
Það getur borgað sig að vera þrjóskur .
" Claudie segir suma hafa hleypt brúnum þegar hún hóf námið um haustið og fékk hún ýmsar undarlegar fyrirspurnir , eins og " er þetta áskorun " ? " Eflaust hafa einhverjir haldið að ég dytti strax út en ég lét það ekkert á mig fá .
Ég fann strax að skólinn stóð þétt við bakið á mér og sama máli gegndi um samnemendur mína .
Þeir höfðu trú á mér og það styrkti mig .
" Veikindi og skilnaður Námið sóttist vel til að byrja með en árið 2010 veiktist Claudie illa , auk þess sem leiðir hennar og eiginmanns hennar skildu .
Hún neyddist því til að gera hlé á náminu .
" Þetta var ofboðslega erfitt , veikindi og skilnaður á sama tíma og ég víðsfjarri mínum nánustu .
Það er við slíkar aðstæður sem maður finnur mest fyrir því að búa ekki í sama landi og fjölskylda sín .
En ég komst í gegnum þetta og hóf námið að nýju .
" Eftir skilnaðinn , árið 2011 , flutti Claudie á höfuðborgarsvæðið og býr nú í Garðabæ ásamt sonum sínum og kærasta .
Verkefnin voru margvísleg í náminu , til að mynda tók Claudie þátt í alþjóðlegri málflutningskeppni laganema í Bandaríkjunum á síðasta ári .
" Það var mjög skemmtileg reynsla .
" Claudie lauk BA-prófi í lögfræði frá Háskólanum í Reykjavík 2012 og innritaðist beint inn í meistaranám við sama skóla , sem hún kláraði fyrr á þessu ári .
Síðasta árið með skóla vann hún hjá lögmannsstofunni Rétti og verður þar áfram , alltént fram á haustið .
Tapaður mannauður Claudie hefur látið sig mál kvenna af erlendum uppruna mikið varða og gegnir nú varaformennsku í félagi þeirra .
Hún segir margar þessara kvenna eiga undir högg að sækja , einkum þegar þær leita sér að vinnu .
" Ég þekki mörg dæmi um konur með góða menntun frá heimalöndum sínum sem nýtist þeim ekki hér .
Sumar hafa menntað sig hér .
Þær sækja og sækja um vinnu en fá ekki starf við hæfi , jafnvel þótt þær tali ljómandi góða íslensku .
Þetta mótlæti hefur orðið til þess að sumar þessara kvenna hafa flutt úr landi .
Því miður .
Það er í mínum huga tapaður mannauður .
Hafandi sagt þetta geri ég mér alveg grein fyrir því að aðstæður á atvinnumarkaði eru erfiðar um þessar mundir .
" Claudie vill allt til þess vinna að bæta atvinnuumhverfi kvenna af erlendum uppruna og hefur setið fjölmarga fundi í því tilliti , meðal annars með alþingisnefndum og á nú aðild að velferðarvakt á vegum velferðarráðuneytisins .
Þá hefur hún komið að ráðgjöf laganema til handa útlendingum á Íslandi .
" Það er mikið verk að vinna en ég finn að það er vilji til að styrkja stöðu innflytjenda , meðal annars með nýrri löggjöf sem bannar mismunun á grundvelli þjóðernis .
Fróðlegt verður að fylgjast með því máli á komandi þingi .
Mér gremst alltaf þegar ég hitti erlendar konur sem sætt hafa misrétti vegna uppruna síns .
" Ekki verður annað sagt en Claudie gangi sjálf fram með góðu fordæmi .
Spurð hvort framganga hennar hljóti ekki að vera öðrum konum af erlendum uppruna hvatning fer hún lítið eitt hjá sér .
Finnst greinilega óþægilegt að ræða um sjálfa sig í þessu samhengi .
" Vonandi , " segir hún eftir stutta þögn .
" Ef ég get lært íslensku og menntað mig hérna hljóta aðrar konur að geta það líka .
Samnemendur mínir í HR töluðu um að ég hefði verið þeim hvatning og deildarforsetinn sagði að ég ætti að vera stolt .
Þetta eru hlý orð og afskaplega dýrmætt veganesti út í atvinnulífið .
" Hún segir málefni hælisleitenda á Íslandi kapítula út af fyrir sig en hún skrifaði lokaritgerð sína í meistaranáminu einmitt um dóma í slíkum málum .
Claudie aðstoðaði Ragnar Aðalsteinsson hæstaréttarlögmann í einu slíku máli fyrir dómi fyrr á þessu ári og segir það hafa verið afar gefandi reynslu .
" Það er gott til þess að vita að jafn réttsýnn og klár maður og Ragnar hafi sýnt þessum málaflokki svona mikinn áhuga .
Fleiri mættu fara að hans fordæmi ! Ég veit auðvitað að mismunun mun aldrei hverfa fyrir fullt og allt en það er allavega huggun að fólk geti leitað réttar síns fyrir dómstólum .
" Sjálf hefur Claudie brennandi áhuga á mannréttinda- og innflytjendamálum og í sumar nældi hún sér í diplóma í útlendinga- og flóttamannarétti í Brussel .
Hún stefnir á málflutningsréttindi en fyrst ætlar hún að bæta enn frekar við íslenskukunnáttuna .
" Ég er búin að skrá mig í BA-nám í íslensku við Háskóla Íslands í vetur .
Ætlaði raunar í íslensku sem annað tungumál en var of sein að sækja um .
Hef þó vilyrði fyrir því að mega skipta yfir eftir fyrsta veturinn .
" Má ekki hætta á misskilning Spurð hvers vegna hún geri þetta svarar Claudie því til að hún þurfi að vera með íslenskuna 100% , helst 1000% , á hreinu ætli hún sér að verja sakborninga fyrir rétti .
" Ég get ekki hætt á að misskilja eitthvað við meðferð máls , hvort sem það er í ræðu eða riti .
Það yrði ekki sanngjarnt gagnvart skjólstæðingum mínum .
Ég er með ágætan orðaforða enda var meiri áhersla á bókmenntir en málfræði í fjölbraut .
En eins og ég hef gaman af Íslendingasögunum þarf ég fyrst og fremst að bæta hjá mér málfræðina .
" Claudie viðurkennir að hún hafi verið smeyk við að fara út á vinnumarkaðinn .
Sér hafi á hinn bóginn verið framúrskarandi vel tekið hjá Rétti .
" Fólk hefur tekið mér sem jafningja á stofunni og það hefur verið mér mikil hvatning .
Það er frábær andi hjá Rétti og stofan eiginlega eins og ein stór fjölskylda .
Þetta er harðduglegt fólk sem á sér það verðuga markmið að gera gott samfélag ennþá betra .
Það hefur verið frábær reynsla að vinna hjá Rétti .
" Claudie sér framtíðina fyrir sér á Íslandi .
Hér hefur hún menntað sig og hér hafa börnin hennar alist upp .
" Auðvitað útiloka ég ekki að snúa einhvern tíma heim til Jamaíka en ég fór þaðan átján ára og hef verið öll mín fullorðinsár á Íslandi .
Auk þess á ég marga íslenska vini sem ég kalla í raun fjölskyldu mína .
Þrátt fyrir það örfáa neikvæða sem ég hef lent í , er reynsla mín hér á landi almennt góð og mér líður mjög vel að vera hér .
Ég hef ríka réttlætiskennd og finnst ég hafa verk að vinna á Íslandi .
Ég lít bæði á mig sem Jamaíkabúa og Íslending – og er stolt af því ! " Þetta er Catalina Ncogo ! Reynsla Claudie af því að búa á Íslandi hefur að langmestu leyti verið ánægjuleg .
Henni er yfirleitt vel tekið .
Á því eru þó undantekningar .
" Ég gerði mér snemma grein fyrir því að hér er ekki mikið um hörundsdökkt fólk og sumir eru hreinlega ekki vanir því að sjá dökka manneskju á götu .
Ég veit að það er horft töluvert á mig en er löngu hætt að taka eftir því .
Fyrst eftir að ég kom lenti ég í því að fólk bað um að fá að strjúka mér , bæði um húð og hár .
Það var mjög skrýtið .
" Hún brosir við tilhugsunina .
Sumt er þó fjarri því að vera broslegt .
Claudie er til dæmis orðin langþreytt á því að vera alltaf stöðvuð í tollinum í Leifsstöð við komuna til landsins .
Hún spurð spurninga og jafnvel rótað í farangri hennar .
" Landamæraeftirlit er auðvitað mjög mikilvægt en ég er löngu hætt að trúa því að það sé tilviljun að ég sé alltaf tekin út úr hópnum , frekar en aðrir Íslendingar .
Reyndar gerðist það í fyrsta skipti núna í vikunni , þegar ég var að koma heim frá Ungverjalandi , að mér var hleypt beint í gegn .
Það var merkilegur áfangi .
" Erlendis hvá menn gjarnan þegar Claudie segist vera frá Íslandi .
" Nei , láttu ekki svona .
Hvaðan ertu í raun og veru ? " Hún hlær .
Ætlarðu ekki að borga ? Einu sinni var Claudie þjófkennd .
Það var í skartgripabúð í Reykjavík .
" Ég fór þangað inn til að skoða með svissneskri vinkonu minni .
Þegar við vorum að fara út spurði afgreiðslukonan mig hvort ég ætlaði ekki að borga og benti á hálsmenið mitt .
Ég trúði ekki mínum eigin eyrum en þurfti að sannfæra konuna um að ég ætti menið og hefði komið með það inn í verslunina .
Vinkona mín varð alveg brjáluð og hellti sér yfir afgreiðslukonuna .
" Claudie andmælir því ekki að afgreiðslukonan hafi átt það skilið .
Það sé þó ekki sinn stíll að karpa við fólk .
" Vinkonur mínar segja að ég sé alltof mikill diplómat , " segir hún .
Claudie varð fyrir annarri sársaukafullri reynslu úti á lífinu í Reykjavík fyrir nokkrum árum .
Hún fer mjög sjaldan út að skemmta sér en gerði það þetta kvöld ásamt nokkrum vinkonum sínum .
Vinkonunum hafði verið hleypt inn á undan og Claudie beið fyrir vikið ein í röðinni fyrir utan ónefndan skemmtistað þegar nokkrir ungir menn veittust að henni .
" Strákar , sjáið þið ! Þetta er Catalina Ncogo , " sagði einn .
Claudie hrökk í kút en leiðrétti misskilninginn strax á íslensku .
Mennirnir létu sig það engu varða og höfðu í hótunum við hana .
" Þetta var mjög óþægilegt og ég viðurkenni að ég var orðin mjög hrædd .
Þeir létu ófriðlega við mig og það sem meira var , enginn kom mér til varnar í röðinni .
Fólk horfði bara á okkur .
Það er ekki síður alvarlegt mál .
Það var ekki fyrr en vinkonur mínar komu aftur út að höggvið var á hnútinn .
Þær urðu æfar af reiði og ráku strákana í burtu .
Þetta var óskemmtileg lífsreynsla og það er fyrst núna í sumar að ég er farin að fara aftur út á lífið í Reykjavík .
Ég óttast enn að verða fyrir ónæði .
" Auka þarf fræðslu Þrátt fyrir þetta ber Claudie ekki kala til nokkurs manns .
Hún skrifar áreiti af þessu tagi á reikning fáfræði og þekkingarskorts .
" Ísland er um mjög margt upplýst samfélag en þegar kemur að málefnum innflytjenda er pottur brotinn .
Sumir gefa sér til dæmis að erlendar konur séu hér yfirleitt í annarlegum tilgangi .
Eins og til að stunda vændi .
Það er auðvitað fráleitt .
Það er fólki eðlislægt að vera hrætt við breytingar og það sem það þekkir ekki .
Þess vegna þarf að auka fræðslu um þessi mál .
Þannig eyðum við fordómunum .
Hafandi sagt það þá erum við á réttri leið .
Það hefur orðið vitundarvakning í málefnum innflytjenda á Íslandi á allra síðustu árum og misserum – en betur má ef duga skal ! " Synir hennar ganga í Hofsstaðaskóla í Garðabænum og Claudie segir lítið örla á fordómum þar .
Þó hafi komið upp tvö mál af því tagi .
" Skólinn steig hins vegar strax inn í bæði þau mál af miklum myndarskap .
" Loksins ávörpuð á íslensku Ókunnugir ávarpa Claudie yfirleitt á ensku og hefur hún aldrei tekið það nærri sér .
Merkileg þáttaskil urðu þó í Druslugöngunni á dögunum .
Claudie stóð þá fyrir framan Alþingishúsið þegar brúðhjón nokkur ultu í hamingju sinni út úr Dómkirkjunni .
Uppi varð fótur og fit og allir vildu auðvitað sjá brúðina .
Þar sem Claudie stóð þarna og reyndi að rýna gegnum mannþröngina kom ókunnug kona upp að henni og spurði óðamála hvort hún hefði séð þá heppnu .
" Nei , sagði ég en fór að skellihlæja , " segir Claudie .
" Aumingja konan hefur örugglega hvorki botnað upp né niður í þeim viðbrögðum en sannleikurinn er sá að um mig fór sæluhrollur .
Hún ávarpaði mig á íslensku , þannig að hún hefur ekki verið í vafa um að ég væri Íslendingur ! " 