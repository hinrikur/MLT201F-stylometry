Lífið að leysa , smásagnasafn Nóbelsverðlaunahafans Alice Munro , er í þriðja sæti metsölulista Eymundsson þessa vikuna .
Enginn þarf að efast um bókmenntagildi þeirra sagna og ánægjulegt er að lesendur skuli taka þeim fagnandi , enda sannarlega ekki ástæða til annars .
Vonandi verður þessi góða bók á metsölulista næstu vikur .
Vor- og sumarútgáfan á þýddum skáldverkum þetta árið hefur sannast sagna ekki verið sérstök .
Þýðing Silju Aðalsteinsdóttur á smásögum Alice Munro kemur því eins og himnasending .
Um leið er ástæða til að þakka fyrir það að metnaðarfullir þýðendur skuli enn finnast .
Vonandi munu þeir halda áfram að gleðja lesendur með þýðingum sínum á góðum bókmenntum og sígildum .
Það er svo margt sem eftir á að þýða og þeim bókaforlögum sem blessunarlega eru enn til ber menningarleg skylda til að hlúa að útgáfu heimsbókmennta .
Það er ástæða til að hvetja bókelskt fólk til að lesa smásögur Alice Munro , sem er höfundur sem kann svo vel þá list að segja margt í fáum orðum .
Sögur hennar eru vandlega unnar og skrifaðar af djúpum skilningi á mannlegu eðli og tilfinningum sem við þekkjum flest öll og geta verið svo skrýtnar og óútreiknanlegar .
Það er líka gott að fá í kaupbæti innihaldsríkan eftirmála um höfundinn og bækur hennar , sem þýðandinn Silja Aðalsteinsdóttir skrifar .
Þótt kiljan sem geymir þessar góðu sögur sé í alla stað smekkleg hefðu ýmsir eflaust viljað fá gæðasögur eins og þessar í fallegri innbundinni útgáfu .
Slíkt skiptir máli fyrir bókasafnara sem eru stoltir af bókaeign sinni og horfa reglulega blíðum augum á bókaskápa sína og bækurnar sem þar raðast stoltar saman , bústnar og sællegar .
Þær eru miklar gersemar sem gleðja eigendur sína óendanlega .
Bókaforlög sem gefa út heimsbókmenntir og kjósa að hafa þær í kilju mættu íhuga hvort ekki væri ráð að gefa viðkomandi verk einnig út innbundið en þá í litlu upplagi fyrir þá sem vilja allra helst eiga fagurbókmenntir í slíkum útgáfum .
