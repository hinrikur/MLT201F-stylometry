Ágústa Eva erlendsdóttir verður Lína langsokkur á nýju leikári Borgarleikhússins .
Hún segir að Lína sé góð fyrirmynd fyrir alla því hún er óhrædd við að vera hún sjálf .
Ágústa Eva ætlaði sér aldrei að verða leikkona enda hugsar hún ekki um framtíðina heldur lifir í núinu .
Gunnþórunn Jónsdóttir gunnthorunn@mbl.is Á göngu minni í átt frá bílnum að Borgarleikhúsinu sé ég ljósmyndara Morgunblaðsins og Ágústu Evu Erlendsdóttur við það að hefja myndatöku .
Ágústu Evu þótti lítið mál að setja sig í stellingar fyrir myndatökuna enda lætur hún sér fátt fyrir brjósti brenna og frjálslegt fas hennar skein í gegn fyrir framan myndavélina .
Skemmtilegur og uppátækjasamur karakter hér á ferð , eins og flestum er kunnugt .
Ágústa Eva bregður sér í gervi Línu langsokks eftir Astrid Lindgren í Borgarleikhúsinu í leikstjórn Ágústu Skúladóttur og þýðingu Þórarins Eldjárns .
Leikritið verður frumsýnt um miðjan september .
Eftir myndatökuna bregðum við okkur í matsalinn í Borgarleikhúsinu .
Leikkonan knáa hefur ekki fengið sér munnbita síðan árla morguns og er svöng .
Áður en við hefjum spjall fær hún sér úr hlaðborði Borgarleikhússins , sem er til fyrirmyndar , og segir Ágústa Eva að þar sé einnig ávallt eitthvað fyrir grænmetisætur .
Eiga margt sameiginlegt Spurð út í barnæsku sína segir Ágústa Eva að þær Lína eigi margt sameiginlegt en viðurkennir þó að hafa lítið sem ekkert vitað um tilvist Línu á yngri árum .
" Ég fór lítið í leikhús og las ekki mikið af bókum heldur var ég meira að leika mér og sulla í drullupollunum .
Ég þekkti Línu því mjög lítið og kannski ein af fáum börnum sem þekktu hana lítið , " segir Ágústa Eva , sem áttaði sig á því þegar hún las um Línu langsokk fyrir hlutverk sitt hversu líkar þær væru í raun og veru .
" Það kom virkilega á óvart hvað hún minnir mig mikið á sjálfa mig .
Til dæmis var ég í Mjölni tveimur dögum áður en ég las handritið .
Mér fannst gólfið þar eitthvað svo rykugt og ætlaði mér aðeins að skúra það .
Ég fann ekki moppu og fór því bara á fjóra fætur með tuskur að vopni .
Það er nokkuð sem Lína myndi gera , " segir Ágústa og hlær .
" En ég fékk líka fremur frjálslegt uppeldi eins og Lína fékk .
Pabbi hennar Línu var ekki að sníða henni þröngan stakk heldur ól hana þannig upp að hún ætti að vita að hún gæti allt .
Það er mjög mikilvægt að vita að maður getur gert allt sem maður vill með réttu hugarfari .
Sjálf er ég líka komin af fólki sem tekur lífið ekkert rosalega hátíðlega og er ekki að skilgreina sig neitt .
Mér finnst slíkar merkingar svo leiðinlegar : Ertu hlynnt / ur þessum isma eða hinum ? Ertu með þessu eða á móti hinu ? Ertu búin / n að lesa þetta eða hitt ? Fólk á bara að fá að vera einhvern veginn , alveg eins og það vill vera .
" Er Lína góð fyrirmynd ? " Lína er góð fyrirmynd fyrir alla .
Hún finnur hvert einasta tækifæri til að gera lífið skemmtilegra fyrir sig og aðra .
Lína reynir að breyta öllum neikvæðum og leiðinlegum aðstæðum í skemmtilegar og jákvæðar aðstæður .
Hún lifir ekki fyrir sjálfa sig heldur fyrir aðra .
Sönn hamingja felst meðal annars í því að lifa fyrir aðra .
Gott dæmi um hvað Lína gerir allt fyrir fólkið sem henni þykir vænt um er til dæmis í enda leikritsins þegar Lína er um það bil að fá að hitta föður sinn , sjóræningjann , sem hún hefur lengi beðið eftir að sjá .
Vinir hennar Anna og Tommi eru afar leið á þeim tímapunkti svo hún ákveður að bíða með að hitta pabba sinn og verður um kyrrt hjá vinum sínum .
" Amman í Grjótaþorpinu Óhætt er að segja að Lína langsokkur hafi lagt ákveðinn grunn fyrir aðrar sterkar kvenpersónur í barnasögum á sínum tíma .
Þrátt fyrir það eru ekki mörg leikrit sem hafa kvenhetjur í aðalhlutverki .
" Lína langsokkur er ákveðinn brautryðjandi .
Það eru ekki mörg leikrit með kvenkyns fyrirmyndir fyrir stelpur að elta .
En stelpur þurfa ekki aðallega kvenkyns fyrirmyndir .
Við eigum öll að taka okkur fyrirmyndir alls staðar að úr lífinu .
Helsta fyrirmyndin mín í lífinu er bróðir minn , Finnbogi Þór .
Hann er einu ári yngri en ég og við höfum alla tíð verið mjög náin og góðir vinir .
Ólumst upp bara svolítið eins og tvíburar , " segir Ágústa Eva sem á fleiri fyrirmyndir úr fjölskyldunni .
" Amma mín var í Kvennalistanum á sínum tíma , Laufey Jakobsdóttir .
Hún kom fram í sjónvarpinu og sagði allt sem henni datt í hug .
Hún var kjaftfor og mikið hörkutól .
" Laufey var fræg baráttukona , gjarnan kölluð bjargvætturinn Laufey eða amman í Grjótaþorpinu .
" Hún var ofboðslega góð kona .
Þegar vandinn með Hallærisplanið var hérna á sjöunda , áttunda og níunda áratugnum voru unglingar þar á fylleríi og margir drápust áfengisdauða eða voru beittir ofbeldi .
Þetta var í kringum 1980 og hún bjó í Grjótaþorpinu í Reykjavík .
Amma fór þangað á nóttunni , sótti unglinga sem lágu eins og hráviði um göturnar og tók með sér heim .
Hún leyfði þeim að sofa úr sér og gaf þeim súpu .
Hún var kölluð amman í Grjótaþorpinu .
Ég hugsa að amma hafi þarna verið að stíga út úr norminu .
" Hugsaði aldrei um framtíðina Aðspurð hvort leiklistin hafi alltaf legið fyrir svarar Ágústa Eva því neitandi .
" Ég ætlaði aldrei að verða neitt sérstakt .
Ég hugsaði aldrei um framtíðina þegar ég var barn eða hvað ég ætlaði að verða .
Ég hef alltaf lifað í núinu og gert það sem mig langar þá stundina .
Það getur verið kostur og það getur líka verið ókostur .
En ég held samt að það sé mjög gott að lifa í núinu .
Óttaleysið tel ég vera það sem fleytir manni lengst í lífinu .
Einkennismerki Línu er meðal annars það að hún er aldrei hrædd , enda er ekkert að óttast .
Enginn á að vera hræddur við að tjá sig eða koma til dyranna eins og hann er klæddur .
Ekki vera að hengja sig á hitt og þetta og halda að hamingjan felist í að verða eitthvað ákveðið eða að verða einhver sem maður er búinn að ákveða fyrirfram .
Við þurfum að finna út hvað okkur langar virkilega til að gera , finnst gaman að gera og elska það , njóta þess og rækta það .
Sama hvað það er þá finnur maður stað í lífinu , " segir Ágústa Eva sem sá sjálfa sig aldrei fyrir sér sem leikkonu eða söngkonu .
" Mér finnst í rauninni mjög skrítið að hafa dottið í leiklistarheiminn .
En ég elska starfið mitt og elska að gera það sem ég geri .
Elska ekki allir að leika sér ? " Dásamlegur þriggja ára drengur Ágústa Eva tókst á við nýtt hlutverk fyrir um þremur árum , móðurhlutverkið , þegar hún eignaðist son sinn , Þorleif Óðin sem alltaf er kallaður Bombi , með kærastanum sínum Jóni Viðari Arnþórssyni .
Hún segir móðurhlutverkið vera alls konar og allt þar á milli .
" Að vera móðir er bæði léttara en ég hélt að það yrði en líka erfiðara en ég hélt , bara eins og lífið er .
Gleði og sorg .
En þetta er mjög skemmtilegt .
Líf mitt hefur breyst mikið undanfarið en ég er mjög sátt við það eins og það er .
Ég er samt ekki í neinum öðruvísi stellingum en ég hef verið , ég hef bara gaman af þessu .
" Heldurðu að sonur þinn fái jafnfrjálslegt uppeldi og þú segist hafa fengið ? " Já , ég vona það , að hættumörkum , " segir Ágústa Eva og hlær .
" Bombi er líka bara svo skemmtilegur , alveg eins og pabbi hans .
Og ærslabelgur eins og mamma hans .
Hann er hugulsamur og alltaf að passa upp á foreldra sína , en svo er hann líka feiminn , hugrakkur , þrjóskur , sterkur og ljúfur .
Mjög góð blanda .
" Mjölnir góður staður Ágústa Eva og Jón Viðar höfðu verið vinir í tvö ár áður en þau tóku saman en hann er formaður bardagaklúbbsins Mjölnis og fyrrverandi lögreglumaður .
Ágústa Eva er dugleg að mæta í Mjölni þegar tími gefst og segir gott að fá útrás þar .
" Þetta er skemmtilegt áhugamál og maður fær mikla orku .
En ég var algjör aumingi áður en ég byrjaði í Mjölni .
Þegar ég var yngri var ég látin fara í líkamsrækt og var þar bara eins og hor .
Fólk hélt ég væri að grínast ! Ég gat ekki verið lengur en tvær mínútur á hlaupabretti án þess að verða lafmóð og ég gat varla gert eina armbeygju .
En það er ekki þannig í dag , " segir Ágústa skælbrosandi .
" Það er svo góður andi þarna og þetta er engin kvöð , því þetta er svo skemmtilegt .
Þarna eru allir vingjarnlegir og enginn er fúll ef hann tapar í bardögum .
Maður kemst ekkert áfram ef egóið tekur völdin .
Það þýðir heldur ekkert að miða sig við aðra .
Ef maður fer að keppa við annan en sjálfan sig þá er maður kominn í ógöngur .
Ég verð sjaldan jafn glöð og þegar ég næ að toppa sjálfa mig .
" Mikilvægt að bulla Ágústu Evu þykir langskemmtilegast að prakkarast í lífinu og segir mikilvægt að taka það ekki of alvarlega .
Það sé mikilvægt að bulla af og til .
" Það má ekki gleyma því að bulla þótt aldurinn færist yfir .
Það verða allir að muna að gera prakkarastik og stríða til að halda sér ungum , " segir hún og setur upp prakkaralegt glott .
" Það kom breskur grínisti hingað til lands um daginn og ræddi við okkur leikarana .
Hann sagði að lykillinn að góðum leikara væri að halda alltaf í leikinn sjálfan og vera alltaf að leika sér .
Hann sagði að hann væri sjálfur alltaf að grínast eitthvað með konunni sinni hvar svo sem þau væru stödd .
Þannig heldur fólk í gleðina og heldur lífinu óvæntu og skemmtilegu .
Á meðal leikara sem eru að vinna saman í sýningu skapast góð stemning ef allir eru að stríða hver öðrum .
Það verður allt annað andrúmsloft .
En það má einnig grínast bara og stríða hvar sem er , í matarboðum jafnt sem á sviðinu .
" 