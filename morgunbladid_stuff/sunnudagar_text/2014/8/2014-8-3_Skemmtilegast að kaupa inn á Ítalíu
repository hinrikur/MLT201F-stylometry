Bjarni Thor Kristinsson mun verja seinni hluta sumarsins í Hörpu .
Þar kynnir hann ferðamönnum íslenska tónlist með röð tónleika sem fengið hafa yfirskriftina Perlur íslenskra sönglaga .
Er dagskráin að sjálfsögðu opin fleirum en ferðamönnum og ekki úr vegi fyrir lesendur að líta inn ef þeir eiga erindi niður í bæ .
Hvað eruð þið mörg í heimili ? Það er nú svolítið breytilegt , allt frá mér einum upp í fimm og fer eftir því hvort kærastan er líka á landinu og börnin í heimsókn .
Oftast eru það nú samt bara tveir .
Hvað áttu alltaf til í ísskápnum ? Venjulegast er eitthvað af bjór í ísskápnum og þegar ég er á landinu þá bætast þessar hefðbundnu mjólkurvörur við .
AB-léttmjólk er t.d. alveg ómissandi .
Hvað fer fjölskyldan með í mat og hreinlætisvörur á viku ? Það er ansi breytilegt og fer eftir því hve margir eru í mat og hvort ég er yfirhöfuð á landinu .
Í vor var ég t.d. að syngja í Varsjá og eyddi töluvert minna í mat þar en ég hef gert hingað til .
Hvar kaupirðu helst inn ? Það er skemmtilegast að versla í matinn á Ítalíu , en þar er allt hráefni svo sjúklega gott .
Hér á Íslandi fer ég sennilega oftast í Krónuna .
Hvað freistar mest í matvörubúðinni ? Ég er afskaplega veikur fyrir sætindum og reyni að sneiða hjá girnilegu súkkulaði og spennandi lakkrísmolum .
Af einhverjum óútskýranlegum ástæðum er þessi þörf fyrir sætindi minni í útlöndum .
Í Þýskalandi freista mín öll æðislegu kjötáleggin sem boðið er upp á .
Hvernig sparar þú í heimilishaldinu ? Á ferðalögum erlendis er helsta sparnaðarráðið að borða þar sem maður býr .
Það er oft ansi freistandi að borða úti eftir æfingar eða sýningar .
Svo spara ég háar fúlgur í bensín þegar ég er ekki á landinu ; það gefur augaleið .
Hvað vantar helst á heimilið ? Meiri tíma til að elda .
Eyðir þú í sparnað ? Ekki meðvitað .
Skothelt sparnaðarráð ? Besta sparnaðarráðið er að fylgjast með neyslunni hjá sér , skrá í hvað peningarnir fara og gera plön út frá því .
Þegar maður hefur tölurnar fyrir framan sig hugsar maður sig frekar um næst þegar freistingarnar láta á sér kræla .
