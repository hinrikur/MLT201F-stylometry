Einungis 17,5% kennara á unglingastigi á Íslandi eru mjög sammála eða sammála þeirri fullyrðingu að kennarastarfið njóti virðingar í samfélaginu .
Þetta kom fram í erindi dr. Sigrúnar Aðalbjarnardóttur , prófessors í uppeldis- og menntunarfræðum við Háskóla Íslands , á alþjóðlegri ráðstefnu um kennslumál í Reykjavík í vikunni .
Sigrún segir verk að vinna eigi að styrkja og efla virðingu fagsins .
Kennarar telja starf sitt njóta takmarkaðrar virðingar á Íslandi , ef marka má niðurstöður rannsóknar sem OECD birti nýlega á viðhorfum kennara til starfs síns .
Dr. Sigrún Aðalbjarnardóttir , prófessor í uppeldis- og menntunarfræðum við Háskóla Íslands , vitnaði til þessara niðurstaðna í erindi sínu á alþjóðlegri ráðstefnu um kennara framtíðarinnar í vikunni .
Finnskir kennarar skera sig hressilega úr á Norðurlöndunum , eins og sjá má á meðfylgjandi töflu , en Ísland er töluvert undir meðaltalinu í samanburðarlöndunum , sem er 30% .
" Það er ekki eins og það sé hátt hlutfall , 30% , " segir Sigrún í samtali við Morgunblaðið .
" Það þýðir að innan við þriðji hver kennari telur starf sitt njóta virðingar í samfélaginu í þessum 34 löndum .
Það er áhyggjuefni , að ekki sé talað um rúm 17% eins og hér á landi .
" Í rannsókn sem Sigrún gerði ásamt nöfnu sinni Sigrúnu Erlu Ólafsdóttur á síðasta ári voru kennarar meðal annars spurðir hvað þyrfti að gera til að auka virðingu fyrir kennarastéttinni hér á landi .
Svör þeirra voru fimmþætt : Í fyrsta lagi töluðu svarendur um að auka þyrfti sjálfsvirðingu kennara .
Í öðru lagi vildu þeir að kennarar hefðu meira frumkvæði að því sjálfir að skapa jákvæða umræðu um stéttina .
Í þriðja lagi töluðu þeir um að auka þyrfti starfsánægju kennara .
Í fjórða lagi gátu svarendur um lág laun og launatengd kjör .
Í fimmta og síðasta lagi vildu þeir stuðla að bættu starfsumhverfi kennara .
Fram kom hjá þessum kennurum að þeim þykir umræða um stéttina oft og tíðum ófagleg og á neikvæðum nótum , að sögn Sigrúnar , sem þeir telja endurspegla skort á þekkingu á starfi kennarans .
Það eigi jafnt við um stjórnsýsluna , þá sem taki ákvarðanir um menntastefnuna og almenning .
Sigrún telur þetta vekja upp spurningar í ljósi þess að öll höfum við gengið í skóla og ættum fyrir vikið að hafa skilning á út á hvað starf kennarans gengur .
Sigrún segir margar ástæður fyrir því að Finnland hafi þessa sérstöðu þegar kemur að virðingu fyrir kennarastéttinni .
Þar ráði þó sjálfsvirðing kennara eflaust miklu .
Ungt fólk í Finnlandi vilji upp til hópa verða kennarar .
" Þannig ætti það auðvitað að vera hér á landi líka .
Efla þarf áhuga unga fólksins fyrir kennaranámi og kennarastarfinu og styrkja kennara í starfi í von um að þeir öðlist köllun til að sinna því .
Kennarar þurfi að hafa sterka faglega sjálfsmynd í starfi og finna til stolts .
Þannig eru meiri líkur á að ná árangri með heill bæði nemendanna og samfélagsins í huga .
" Fyrir utan launakjör , starfsumhverfi og fleiri þætti , sem getið var um hér að framan , segir Sigrún brýnt að kennarar fái tækifæri til að rýna í eigin rann : " Skoða uppeldissýn sína , köllun sína t.d. með spurningar í huga eins og : Hvaða gildi vil ég rækta með nemendum og hvers vegna ? Hvernig ætla ég að rækta þau gildi ? Í því sambandi getur verið gott að tengja við lífssögu sína : Hvers vegna vildi ég verða kennari ? Af hverju vil ég leggja þessar áherslur ? Gott dæmi um það er kennari sem upplifði skólann sem heftandi meðan hún var barn .
Það er að segja , lítið var gert til að virkja hana .
Þess vegna hefur hún lagt áherslu á það í starfi sínu sem kennari að ýta undir áhuga nemenda sinna með lýðræðislegum kennsluaðferðum , meðal annars með markvissum umræðum .
Nemendur taka ýmsar ákvarðanir sjálfir í bekkjarstarfinu .
Umræður nemenda skipta miklu í því efni að efla sjálfstæða og gagnrýna hugsun þeirra , " segir Sigrún .
Hún segir foreldra líka mega taka þetta sér til fyrirmyndar .
" Það vantar samræður við börn , bæði heima og í skólum .
Rökræða þarf við þau og skoða með þeim mál frá ýmsum hliðum .
Það er líka svo skemmtilegt að hlusta á börnin og ræða við þau ; þau hafa svo margt skemmtilegt fram að færa .
Þannig eflum við einnig við rökræðumenningu okkar sem virkilega er þörf á .
" 