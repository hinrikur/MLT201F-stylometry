Sigurður Bogi Sævarsson sbs@mbl.is Landið var skógi vaxið milli fjalls og fjöru , segir í fornum bókum .
Sú er raunin í Skorradal , þar sem náttúrulegur skógur nær langt upp í hlíðar beggja vegna Skorradalsvatns .
Dalurinn er heill heimur út af fyrir sig , ekki síst framdalurinn við vatnið norðan- og austanvert .
Þar eru Fitjar , nú innsti bær , mektarbýli og kirkjustaður .
Sama ættin hefur lengi setið staðinn og var þess nýverið minnst með afhjúpun á minnisvarða um frumkvöðulinn Guðmund Ólafsson ( 1825-1889 ) bónda og þingmann Borgfirðinga .
Myndarlegur asparskógur Systkinin Jón Arnar og K. Hulda og fjölskyldur þeirra hófu ræktunarstarf á Fitjum árið 1988 .
Þá voru bæjarhúsin á berangri en nú eru þar þéttir lundir og bærinn nánast í felum .
Myndarlegur asparskógur er á flatlendi neðan bæjarins og barrtré í brekkunum mynda skjól .
" Við gróðursettum mest stafafuru , sem þótti henta best í það rýra land sem hér var eftir beitarnot í áratugi .
Einnig settum við sitkagreni og ösp í land sem var í betra ástandi , " segir Hulda .
Fyrir fjórum árum var á Fitjum notaður 18 ára gamall grisjunarviður úr stafafuru til að klæða sal í húsi sem reist var sem vélaskemma .
Furan var unnin í skífur af Guðmundi Magnússyni á Flúðum sem er frumkvöðull í viðarnýtingu og á sérstaka vél til skífuvinnslu .
" Það þyrfti að markaðssetja skífur úr skógi .
Lerkið , sem inniheldur náttúrulega fúavörn , hentar til dæmis mjög vel í slíka vinnslu .
Það vex ekki sérlega vel hér á Vesturlandi .
Því höfum við keypt lerki frá Hallormsstað og látið vinna stiga- og gólfefni úr því .
Fólki finnst efnið koma mjög vel út .
" Landsáætlun skapi umræðu Hulda segir að sér þyki skorta á þróunarstarf vegna nýtingar innlends viðar , svo sem prófanir á ösp og endingu lerkisins utanhúss við íslenskar aðstæður .
Efnið megi nýta ekkert síður en barrvið .
Á það hafi vísindamenn eins og Jón Guðmundsson plöntulífeðlisfræðingur bent .
" Í hvað á að nota viðinn ? Það kunna til dæmis að leynast ónýtt tækifæri í ræktun á lauftrjám sem gefa af sér dýran gæðavið .
Ég tel að við þurfum meiri markaðshugsun , þróunarvinnu og gæðastýringu í skógargeirann .
Ef sett verður af stað vinna að landsáætlun í skógrækt , sem vonandi verður , þá gefst mikilvægt tækifæri á að ræða öll þessi atriði , " segir Hulda .
Saga og samofin heild Skorrdælir eru í dag um sextíu og ellefu bæir eiga sókn í Fitjakirkju , sem byggð var árið 1897 .
Þetta er lítil og snotur bændakirkja í eigu Fitja .
Fyrir um 30 árum voru uppi hugmyndir um að taka hana ofan og reisa nýja kirkju .
" Ég öðlaðist nýja sýn á mikilvægi menningarminja og varðveislu þeirra þegar Hjörleifur Stefánsson arkitekt spurði mig hvort það væri mér ekki einhvers virði að hann afi minn reisti kirkjuna .
Þá rann upp fyrir mér dýrmætt ljós sem ég hef fylgt síðan , " segir Hulda .
Svo fór að áform um byggingu nýrrar kirkju voru lögð til hliðar .
, , Með þá ákvörðun eru allir sáttir í dag held ég að sé óhætt að segja , " segir Hulda sem er með MA-próf í guðfræði .
Getur því sagt sögu trúar , kirkju og dals út frá mörgum vinkum en þetta gamla guðshús er oft viðkomustaður fólks sem vill kynna sér landið og söguna sem eina samofna heild .
Þar sem nútíminn nauðlenti Það var fyrst á stríðsárunum sem vegur kom í framanverðan Skorradal .
Svo bar til í ágúst árið 1943 að flugmaður frá bandaríska hernum nauðlenti flugvél sinni á engjunum vestan við Fitjabæinn .
Hann sakaði ekki og vélin sem var af gerðinni Curtiss P-40E Wahawk skemmdist sáralítið .
Því varð úr að flokkur var sendur til að sækja vélina – og til þess að komast var lagður slóði sunnan Skorradalsvatns .
Flugvélin var hlutuð sundur og sett á vörubílspall og flutt suður – en eftir stóð vegslóðin .
" Fljótlega eftir þetta keypti faðir minn , Guðmundur Stefánsson , sína fyrstu dráttarvél , Farmal A. Hann gat jú farið slóðann .
Það má kannski segja að nútíminn hafi nauðlent hér í framdalnum og því fylgdi sú þróun að bæirnir fóru í eyði , hver af öðrum .
Það er orðið tímabært að snúa því við , " segir Hulda á Fitjum .
