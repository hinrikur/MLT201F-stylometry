Ég hef áður getið þess hér að ég hef haldið mig í San Francisco yfir hásumarið – í góðu yfirlæti – enda Kaliforníubúar upp til hópa vinsamlegir , hjálpfúsir og gestrisnir .
Umhugsunarvert er hve saga iðnaðarþjóðfélags er stutt í Kaliforníu .
Sú var tíðin að Indíánar bjuggu hér en án þess þó að skilja eftir sig miklar minjar .
Suð-vesturhluti núverandi Bandaríkjanna heyrði um skeið til nýlenduveldis Spánar , síðar Mexíkó og var það ekki fyrr en 1850 að Kalifornía varð ein stjarnan í bandaríska fánanum sem fullgilt aðildarríki Bandaríkja Norður-Ameríku .
Um þetta leyti hefst uppbyggingin við San Francisco-flóann , knúin áfram af gullæðinu sem rann á menn 1848 þegar gull fannst á þessum slóðum .
Á mælikvarða mannkynssögunnar gerðist þetta nánast í gær ! Aðeins fjórum árum eftir að Kalifornía varð ríki í Bandaríkjunum , fæðist norður í Skagafirði Björn Bjarnason .
Hann var afi konu minnar .
Amma hennar , Stefanía , var heldur yngri .
En með öðrum orðum , svæði sem nú er þriðja fjölmennasta búsetusvæði Bandaríkjanna var nánast ekki komið á kortið þegar afa- og ömmukynslóð minnar kynslóðar var að vaxa úr grasi .
Þetta minnir okkur á með hve miklum ógnarhraða þróun getur átt sér stað .
Atvinnulíf er fjölbreytt við San Francisco-flóann – hér er margvíslegur iðnaður , nokkra öflugustu háskóla heims er hér að finna , tölvutækninni var að hluta til ungað út í dalverpi suður af San Francisco þar sem fjöldi hugbúnaðarfyrirtækja hefur síðan búið um sig .
Svo er hér gríðarlega fyrirferðarmikil höfn með tilheyrandi krönum og breiðum af gámum – að ógleymdu öllu fólkinu sem við höfnina starfar og myndar hér þéttbýli .
Gámabreiðurnar minna svolítið á tölvumyndirnar sem við höfum séð á sjónvarpsskjánum frá Finnafirðinum okkar norður í landi þar sem Kínverjar , Rússar og Þjóðverjar vilja fá að koma upp risaumskipunarhöfn .
Nema að á myndunum sem okkur hafa verið sýndar vantar allt fólkið sem á að vinna við höfnina .
Það hefur gleymst að setja byggðina á tölvuteikningarnar frá Finnafirði .
Fagnað var ákaft í sjálfum Ráðherrabústaðnum þegar undirritaður var samningur við erlenda braskara sem vilja kanna hve gróðavænlegt það væri að gera stærstu höfn á Norðurslóðum í Finnafirði .
Þjóðinni var sagt að þetta væru góð tíðindi fyrir Íslendinga .
Ég held ekki .
Þetta kunna hins vegar að vera góð tíðindi fyrir atvinnulaust fólk í útlöndum sem vill vinna í umskipunarhöfn á norðausturhorni Íslands .
Ef þetta verður að veruleika á annað borð gæti þróunin orðið ör og haft í för með sér miklar breytingar .
Þegar afa- og ömmubörnin eru vaxin úr grasi gæti Finnafjörður verið orðinn að stórri hafnarborg .
Ég hef meiri efasemdir um að hátæknin og háskólarnir af San Francisco gæðastuðli fylgi með í pakkanum .
Þó gæti það vel verið .
En hver eru markmið okkar , græða peninga og þá sama hvernig ? Fjölga fólki og þá sama hvernig ? Eða ætlum við að grandskoða í hverju lífsgæði okkar eru fólgin og taka yfirvegaðar ákvarðanir í samræmi við það ? Þarf ekki að ræða markmiðin áður en skrifað er undir og fagnað ? Ögmundur Jónasson ogmundur@althingi.is 