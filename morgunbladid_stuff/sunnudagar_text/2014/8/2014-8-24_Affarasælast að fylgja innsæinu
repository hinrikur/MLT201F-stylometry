Ragnheiður Skúladóttir , sem er fyrrverandi leikhússtjóri Leikfélags Akureyrar , undirbýr alþjóðlegu leiklistarhátíðina Lókal .
Í viðtali ræðir hún um hátíðina , leiklistina , leikhússtjórastarfið og búsetuna á Akureyri sem hún segir hafa gefið sér nýja sýn á Íslendinga .
Kolbrún Bergþórsdóttir kolbrun@mbl.is Ragnheiður Skúladóttir , fyrrverandi leikhússtjóri Leikfélags Akureyrar , er í forsvari fyrir alþjóðlegu leiklistarhátíðina Lókal sem haldin verður í Reykjavík 27. ágúst - 31. ágúst .
Ragnheiður , sem lærði leiklist í Bandaríkjunum og bjó þar lengi og varð síðan fyrsti deildarforseti leiklistar- og dansdeildar Listaháskóla Íslands , varð listrænn stjórnandi Leikfélags Akureyrar árið 2012 og tók við starfi leikhústjóra sama ár .
Öllum starfsmönnum félagsins var sagt upp í apríl síðastliðnum , þar á meðal Ragnheiði .
Starf leikhússtjóra verður auglýst í haust og spurð hvort hún hyggist sækja um starfið segist Ragnheiður ekki hafa gert upp hug sinn .
Önnur sýn á Íslendinga " Staðan hjá Leikfélaginu er betri nú en hún var þegar ég kom fyrst að leikhúsinu sem listrænn stjórnandi , " segir Ragnheiður .
" Þegar ég tók við starfi leikhússtjóra höfðum við úr litlu fjármagni að spila og þá fór ég af stað með þá yfirskrift að skapa alþýðlegt og framsækið leikhús .
Þegar maður er í nauðum staddur er gott að fá aðstoð og eiga samtal við aðra í stað þess að loka sig af .
Ég lýsti því yfir að allir gluggar og allar dyr í leikhúsinu yrðu opnuð og bauð fólki upp á samtal og spurði : Hvað getum við gert saman ? Akureyri hefur sterkan innri strúktúr , þar eru öflugir skólar og sterkt listalíf og tækifæri til að gera ýmsa hluti sem ekki er hægt að gera á stærri stað , til dæmis útvíkka leiklistina á einfaldari hátt en annars staðar .
Leikfélag Akureyrar er rótgróið félag með mikla sögu og þegar það var gert að atvinnuleikhúsi árið 1973 kom þangað róttækt fólk eins og Arnar Jónsson , Þórhildur Þorleifsdóttir og Þráinn Karlsson , svo ég nefni einungis nokkur nöfn .
Akureyringar eru því vanir að leikhúsið þeirra sé svolítið róttækt og þar er farvegur sem mér finnst vera spennandi .
Ég tók leikhússtjórastarfið að mér og auðvitað voru ýmsar holur í veginum sem þurfti að sveigja framhjá eða komast upp úr þegar maður festist í þeim .
Þetta hefur verið barátta en á síðasta ári jukust tekjur okkar um næstum helming frá árinu áður .
Ég er mjög stolt af síðasta leikári þar sem við sýndum nýtt íslenskt leikrit , Sek eftir Hrafnhildi Hagalín , Lísu og Lísu eftir Amy Conroy og Gullna hliðið sem var óskaplega skemmtilegt verkefni .
Eldra fólk í bænum ræskti sig og spurði ekki hvort við ætluðum að eyðileggja Gullna hliðið heldur hvernig og yngra fólkið sagði : Davíð Stefánsson , Gullna hliðið hvað ? En þarna tókst að búa til sýningu sem höfðaði til breiðs hóps á nýstárlegan hátt .
Á síðasta ári náðum við því markmiði okkar að búa til skemmtilegt og framsækið leikhús , fengum sjö tilnefningar til íslensku leiklistarverðlaunanna og fórum heim með fjórar Grímur .
Viss íhaldssemi er auðvitað innbyggð í leikhúsið og ég hef áhuga á að þenja formið því leiklistinni halda engin bönd .
Verðlaunaverkið Söngur hrafnanna eftir Árna Kristjánsson , í samstarfi við Útvarpsleikhúsið og Minjasafnið á Akureyri var til dæmis flutt í Davíðshúsi og það voru magnaðar stundir í myrkrinu .
" Þú ert búsett á Akureyri , hvernig var að flytja þangað og koma í nýtt samfélag ? " Ég bjó í þrettán ár í Bandaríkjunum en annars hef ég búið meira og minna í 101 Reykjavík og það var því ástkorun að búa utan höfuðborgarsvæðisins og í því felast líka viss tækifæri .
Ég er mjög opin manneskja og verkefnið var slíkt að mér fannst oft og tíðum eins og ég væri í framboði .
Ég tók þetta verkefni að mér og bar ábyrgð á því og mér fannst það vera skylda mín að ganga um götur Akureyrar og kynna mig .
Hvert sem ég kom sagði ég : Ég er nýi leikhússtjórinn .
Áður en ég flutti norður bauð gömul skólasystir mín sem býr á Akureyri mér í lesklúbb og mér var boðið í Rotary-klúbb Akureyrar sem er gríðarlega skemmtilegur félagsskapur .
Þarna fékk ég á miðjum aldri tækifæri til að upplifa eitthvað nýtt og kynnast fólki sem ég hefði annars aldrei kynnst og jafnvel fólki sem ég á eftir að halda ævilangri vináttu við .
Það hefur verið lærdómsríkt að búa úti á landi og ég hef fengið aðra sýn á Íslendinga .
Það er svo auðvelt að lokast inni í sinni eigin kreðsu og tala einungis við jábræður sína og systur en ég hef fengið tækifæri til að kynnast alls konar fólki og heyra ólíkar skoðanir .
Ég vil eiga þátt í að skapa leikhús sem nær til fólksins og þá verður maður að þekkja fólkið sem maður vill ná til .
" Langaði að koma með umheiminn heim Þú ert í forsvari fyrir alþjóðlegu leiklistarhátíðina Lókal sem hefst í næstu viku .
Hvað verður á dagskrá hátíðarinnar ? " Við Bjarni Jónsson , maðurinn minn , og Guðrún Jóhanna Guðmundsdóttir stofnuðum árið 2008 alþjóðlegu leiklistarhátíðina Lókal .
Við höfðum öll búið og starfað erlendis og langaði að koma með umheiminn heim .
Við sáum eftir þessa fyrstu Lókal-hátið hversu mikil áhrif slík hátíð getur haft og ákváðum að halda hana árlega .
Nú er Lókal orðin málsmetandi úti í hinum stóra heimi , ein af A-hátíðunum í leiklistinni .
Og í ár fáum til landsins hátíðahaldara frá fimmtán öðrum hátíðum í Evrópu , Bandaríkjunum og Ástralíu til þess að líta á það nýjasta í íslenskum sviðslistum Þetta gerum við í samvinnu við Reykjavík Dance Festival , en á undanförnum árum hefur Lókal verið haldin á sama tíma og RDF og þessar hátíðir sækja styrk í hvor aðra .
Í ár verður áherslan á íslenska leiklist en við höfum séð að þeim erlendu aðilum sem koma á hátíðina finnst mest spennandi að sjá íslensk verk .
Við höfum líka leitast við að frumsýna íslensk verk því ef við tökum upp verk frá liðnu leikári þá er mjög líklegt að áhorfendur séu búnir að sjá þau .
Á hátíðinni í ár flytjum við inn , í samvinnu við Reykjavík Dance Festival , sýninguna Blind Spotting sem var frumsýnd í Berlín í vor við gríðarlega góðar viðtökur .
Höfundur þeirrar sýningar er Margrét Sara Guðjónsdóttir sem er einn okkar fremsti danshöfundur á erlendri grundu og er á fljúgandi ferð í list sinni .
Nýtt verk eftir Pétur Ármannsson og Brogan Davison er á hátíðinni en þar taka þau fyrir sögu Steina-Petru á Stöðvarfirði , langömmu Péturs , og setja í leikrænan búning .
Vala Höskuldsdóttir er með nýtt verk sem heitir Gudda An Epic Tale sem fjallar um samskipti hennar og Guddu , fyrrverandi meðleigjanda hennar .
Vala og Gudda eru báðar leiklistarlærðar og Gudda elskar Shakespeare en Völu hrýs hugur við að opna Ofviðrið .
Gudda hefur glímt við ýmislegt á sinni lífsleið og stendur á sviði í sýningu þar sem hún er sjálf umfjöllunarefnið .
Við verðum svo með tvær forsýningar á ensku á verkinu Flækjur sem Kviss Búmm Bang frumsýnir í Borgarleikhúsinu í byrjun september .
Við sýnum einnig Bláskjá og Haraldurinn , spunahópur Dóru Jóhannsdóttur , sem er um tuttugu manns , sýnir og tekur fyrir viðfangsefnið pólitík .
" Erindið og búsetan Þú bjóst í New York á sínum tíma og vannst að leiklist og þar er örugglega allt annað umhverfi en í Reykjavík og á Akureyri .
Sérðu aldrei eftir því að hafa ekki verið þar áfram heldur komið heim ? " Ég hef aldrei séð eftir því að koma heim .
Ég bjó mjög lengi í Bandaríkjunum , var í BA námi í Iowa og mastersnámi í Minnesota og eftir átta ár kom ég til New York sem er stórkostleg borg .
Þar vann ég með hæfileikaríku fólki en samkeppnin er gríðarleg og harkið svakalegt og ég vaknaði upp á hverjum morgni og spurði : Er þetta þess virði ? Ef maður svarar þeirri spurningu með jái þá heldur maður áfram .
Ég var ekki á leiðinni heim en einn daginn sá ég auglýsingu í blaði þar sem auglýst var eftir deildarforseta leiklistar- og dansdeildardeildar Listaháskóla Íslands , ég sótti um og fékk starfið .
Ég pakkaði þrettán árum niður og flutti til Íslands .
Meðan ég hef ákveðið erindi get ég búið hvar sem er .
Aldrei grunaði mig samt að ég yrði leikhússtjóri á Akureyri , ekki einu sinni hálfum mánuði áður en það varð .
Mín niðurstaða er sú að affarasælast sé að fylgja innsæi sínu og loka aldrei á það .
" 