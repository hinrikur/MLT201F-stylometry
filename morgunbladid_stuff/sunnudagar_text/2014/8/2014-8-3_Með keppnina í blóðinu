Annie Mist Þórisdóttir er komin á fulla ferð eftir langvarandi meiðsli og fékk silfur á heimsmeistaramótinu í crossfit um síðustu helgi .
Auðvitað langaði hana að vinna en kveðst ekki geta verið ósátt .
Stóri sigurinn hafi verið að komast heil gegnum mótið .
Við taka nú krefjandi verkefni í Bandaríkjunum , bæði í keppni og uppbyggingu nýrrar crossfit-stöðvar en þær spretta nú upp eins og gorkúlur .
Hugurinn er samt og verður heima á Íslandi enda líður Annie hvergi betur en hér í fásinninu .
Orri Páll Ormarsson orri@mbl.is Það er fimmtudagur og Annie Mist Þórisdóttir er komin frá Los Angeles , þar sem hún varð í öðru sæti á heimsmeistaramótinu í crossfit , til New York , þar sem hún hefur verk að vinna .
Hvert viðtalið hefur rekið annað í vikunni , mest við miðla í Bandaríkjunum og Evrópu , þannig að það er eflaust notalegt að skipta um gír og tala hið ástkæra ylhýra þegar Sunnudagsblað Morgunblaðsins hringir .
Annie þarf að hugsa sig aðeins um þegar ég spyr hvort hún sé í einhverjum öðrum blaðaviðtölum á Íslandi um helgina .
" Nei , það held ég ekki .
Nei , nei , alveg örugglega ekki , " segir hún og hlær dillandi hlátri .
Ekki í síðasta sinn í þessu viðtali .
Lífsgleðin geislar af þessari ungu afrekskonu .
Það fór ekki framhjá neinum að heimsmeistaramótið var tilfinningaleg þeysireið fyrir Annie .
Því fylgdi mikil sæla að vera aftur komin í fremstu röð eftir löng og ströng meiðsli í baki .
Hvernig ætli Annie líði , nokkrum dögum eftir mót ? " Mér líður bara mjög vel , þakka þér fyrir .
Ég fann ekkert til í bakinu á mótinu og var fljót að jafna mig .
Það er líka stór sigur .
Ég er mjög ánægð með að hafa tekið þátt og náð öðru sæti .
Rétt á eftir fór ég samt að hugsa : Af hverju gat ég ekki staðið mig örlítið betur og unnið , " segir hún hlæjandi .
Keppnisskapið lætur greinilega ekki að sér hæða .
Kemur tvíefld til leiks að ári En þegar samhengi hlutanna er skoðað kveðst Annie ekki geta leyft sér að vera ósátt við þennan árangur .
Venjulega stefnir hún á sigur á mótum en að þessu sinni setti hún sér engin sérstök markmið , önnur en að gera sitt besta .
" Sumt gekk upp , annað hefði mátt fara betur .
Það er bara gott enda vísbending um að ég hafi svigrúm til að bæta mig og koma tvíefld til leiks á næsta ári .
Það er góð tilfinning .
" Hún segir líkamann 100% eftir meiðslin en æfingarnar fyrir mótið hafi þó ekki verið alveg eins og að var stefnt .
" Frá og með janúar hef ég getað æft á fullu út af bakinu en síðan tognaði ég aðeins á hné sem þýddi að ég gat ekki beygt í töluverðan tíma .
Einn af mínum veikleikum er styrkurinn í fótunum og þar get ég bætt mig mikið .
Ég er betri í ýmsu en ég var 2012 og með sama styrk en á móti kemur að helstu keppinautar mínir hafa haft svigrúm til að bæta sig .
" Bakmeiðslin létu fyrst á sér kræla í nóvember 2012 en Annie náði sér fljótlega á strik aftur .
Það var svo í mars 2013 að hún meiddist aftur .
" Ég var að lyfta þegar annar fóturinn dofnaði með þeim afleiðingum að ég fékk aftur í bakið .
Þetta var seint um kvöld og fáir í salnum í Crossfit Reykjavík .
Mér tókst að ganga inn á klósett en þar hneig ég niður og gat eiginlega ekki hreyft mig fyrir sársauka , auk þess sem ég fann varla fyrir vinstri fætinum .
Ég fylltist skelfingu og fyrsta hugsunin var sú að ég væri búin að eyðileggja mig .
Ég hringdi strax í mömmu og pabba sem hringdu á sjúkrabíl .
Þegar hann kom fann ég að ég gat aðeins hreyft mig og leið strax betur .
Á þeim tíma kveið ég því mest að geta ekki keppt og æft , jafnvel í langan tíma .
" Varð sjúklingur á einni nóttu Fyrsta vikan var langerfiðust en þá fólust æfingar hennar í því að fara í gönguferð í tíu mínútur – innandyra .
Sumsé algjör kúvending .
" Á einni nóttu var ég orðin sjúklingur .
" Taugaklemma í bakinu varð til þess að Annie var dofin í vinstri fætinum í hálft ár .
Hún fór ekki í aðgerð , hvíld og endurhæfing átti að skila henni fullum styrk á ný .
Það gekk eftir en tók mun lengri tíma en Annie óraði fyrir , átta mánuði .
" Læknarnir voru strax bjartsýnir á að ég myndi jafna mig að fullu en sumir efuðust um að ég myndi ná fyrri styrk .
Eins og mér líður í dag er ég með alveg sama styrk og áður og get gert allar sömu æfingarnar .
Ég þarf hins vegar að passa vel upp á bakið á mér en það hef ég þurft að gera síðan ég hætti í fimleikum fyrir tíu árum .
Læknum þykir líklegast að fimleikarnir hafi valdið þeim skaða en það er þó ekki víst .
Það er svo merkilegt að ég fann mest til í bakinu fyrstu sex mánuðina eftir að ég hætti í fimleikunum en þá æfði ég mjög lítið .
" Annie gat vitaskuld ekki beitt sér að fullu meðan hún var meidd en þó gert ýmsar smærri æfingar til að viðhalda styrk .
" Þetta eru æfingar sem manni þykja alla jafna ekki skipta miklu máli en gera það sannarlega , " segir hún .
Annie tók sér alveg frí fyrsta daginn eftir mótið og slökkti meira að segja á símanum .
" Þess vegna var mjög erfitt að ná í mig , " segir hún hlæjandi en Mbl.is náði tali af henni gegnum móður hennar .
Á þriðjudaginn tók alvaran við á ný en þá biðu hennar nokkur viðtöl í Bandaríkjunum og Evrópu , bæði við fagtímarit en einnig venjuleg blöð og tímarit .
" Ég hef oft verið í Muscle & Fitness og slíkum tímaritum , sem er gaman , en eftir að ég kom í Vogue fann ég að fleiri veittu umfjölluninni athygli .
Ekki bara áhugafólk um íþróttir .
" Á miðvikudaginn flaug Annie svo til New York til að vera viðstödd opnun nýrrar Reebok-búðar á Union Square og veita fleiri viðtöl .
Fjölgar eins og Starbucks Heimsleikarnir í crossfit vekja jafnan mikla athygli um allan heim .
Annie segir að áhuginn sé ennþá mestur í Bandaríkjunum en vaxi hratt í Evrópu og víðar .
Fyrsta heimsmeistaramótið í crossfit var haldið árið 2007 en mest hefur aukningin í greininni verið frá árinu 2010 .
" Áhuginn er rosalegur hérna í Bandaríkjunum .
Stöðvunum fjölgar nánast á sama hraða og Starbucks-kaffihúsunum .
Sama má í raun segja um Evrópu .
" Sjálf mun Annie taka þátt í uppbyggingu nýrrar stöðvar í New York á næstunni en hlutverk hennar þar verður að þjálfa þá sem koma til með að þjálfa í stöðinni .
" Ég er ekki búin að lofa mér í langan tíma , mun bara koma að uppbyggingu stöðvarinnar .
Eftir það mun ég bara ferðast á milli , þegar á þarf að halda .
" Annie kann sæmilega við sig í New York enda þótt mannhafið á Manhattan vaxi henni stundum í augum .
Betur líkar henni í Boston og enn betur í Kaliforníu , ekki síst vegna veðurblíðunnar .
Annie hefur verið á ferð og flugi undanfarin ár en er fljót til svars þegar spurt er hvar henni líði best .
" Heima ! Mér líður alltaf best á Íslandi og reyni að vera þar eins mikið og ég get .
Ég er alltaf komin með heimþrá eftir nokkra daga í útlöndum , " segir hún hlæjandi .
Annie reiknast til að hún sé að jafnaði sex mánuði á ári heima og sex mánuði erlendis .
Spennandi liðakeppni Hún kemur heim um helgina en snýr aftur til New York eftir viku til að búa sig undir nýja áskorun , liðakeppni í því sem kallast NPGL og er áþekk íþrótt og crossfit .
Annie keppir fyrir hönd New York .
" Þetta er fyrsta árið sem keppt er í NPGL og gaman að taka þátt í því frá upphafi .
Fyrsti leikurinn okkar verður 19. ágúst í Madison Square Garden og ég er mjög spennt .
" Liðin eru átta í ár en verða tólf á næsta ári .
Fjórtán eru í hverju liði en aðeins tíu keppa hverju sinni .
Fimm karlar og fimm konur .
Spurð hvort munur sé á æfingaaðstöðu fyrir crossfit-iðkendur hér heima og í Bandaríkjunum svarar Annie , án þess að hika : " Ég myndi segja að besta aðstaðan í heiminum sé í Crossfit Reykjavík .
Ég hef alla vega ekki fundið betri stöð .
Þar er nóg pláss til að leika sér að vild , auk þess sem við erum með heitan og kaldan pott sem skiptir rosalega miklu máli .
Að ekki sé talað um andann , stemningin er hvergi betri .
Hafandi sagt þetta þá er Crossfit Reykjavík auðvitað stöðin mín .
" Hún skellir upp úr .
Hún segir iðkendum hafa fjölgað ört á Íslandi , einkum eftir að hún varð fyrst heimsmeistari árið 2011 .
" Þá fóru margir að kynna sér crossfit og prófa að mæta .
Um leið og fólk prófar crossfit verður það fljótlega háð sportinu .
Það eru alla vega ekki margir sem koma bara einu sinni .
Crossfit er mjög stórt á Íslandi enda hentar þetta Íslendingum mjög vel .
Við erum með svo mikið keppnisskap .
" Hún hlær .
Gaman að keppa fyrir Ísland Annie kveðst hafa fundið fyrir miklum stuðningi hér heima enda verður seint sagt að þessi þjóð sé ekki stolt af sínu afreksfólki .
Nægir þar að nefna handboltalandsliðið , Anítu Hinriksdóttur hlaupara , Gunnar Nelson bardagakappa og auðvitað Annie .
Gildir þá einu hvort þjóðin hefur vit á greininni eður ei .
" Þetta er æðislegt , " segir hún .
" Það er svo gaman að keppa fyrir hönd landsins síns og finna að fólk sé stolt af manni heima .
Það gerir þetta enn meira virði .
" Eins og Annie gat um hér að framan er bakgrunnur hennar í fimleikum sem hún stundaði af kappi til fimmtán ára aldurs .
Fljótlega eftir það byrjaði hún í dansi , bæði í Listdansskóla Íslands og Jazzballettskóla Báru .
Síðan fékk vinkona hennar hana til að prófa stangarstökk sem hún æfði af metnaði í tvö ár .
Samhliða því var hún í boot camp og fór að spreyta sig í keppnum hér heima eins og Þrekmeistaranum .
" Ekki það að mér leiddist í því sem ég var að gera .
Mig vantaði bara meiri fjölbreytni .
Félagi minn og núverandi meðeigandi að Crossfit Reykjavík , Evert Víglundsson , fékk mig svo til að skrá mig í fyrstu crossfit-keppnina á Íslandi , sem haldin var 2009 .
Ég var raunar á báðum áttum , þar sem ég átti að vera í munnlega stúdentsprófinu í stærðfræði í MR á sama tíma .
Ég fékk próftímanum breytt , mætti á keppnisstað og tókst að vinna .
" Fyrir lá boðskort handa sigurvegaranum á heimsmeistaramótið í crossfit í Bandaríkjunum .
" Á þessum tíma vissi ég satt best að segja mest lítið um crossfit en þetta var frábært tækifæri til að komast til Bandaríkjanna , þannig að ég skellti mér , " rifjar hún upp hlæjandi .
Varð háð greininni Annie hafði tvo mánuði til að kynna sér greinina og undirbúa sig , áður en haldið var utan .
Eftir það varð ekki aftur snúið .
" Allt við crossfitið heillaði mig og eftir heimsmeistaramótið varð ég háð þessu sporti .
Það á rosalega vel við mig .
" Undarleg uppákoma varð á þessu fyrsta heimsmeistaramóti .
Annie gat ekki framkvæmt eina æfinguna .
" Það hafði aldrei gerst áður og var ný og spennandi áskorun fyrir mig .
Þetta er einn af stóru kostunum við íþróttina , maður er alltaf að upplifa eitthvað nýtt .
" Annie gengst ekki við því að hafa verið óvenjulega sterkt barn en áhuginn á keppnum hafi alltaf verið fyrir hendi .
" Segi einhver að ég geti ekki gert eitthvað verð ég að gera það .
Meðan ég var að æfa stangarstökk fór ég að ræða við nokkra félaga mína sem æfðu langhlaup .
Talið barst að Laugaveginum og ég hélt því fram að allir , sem á annað borð stunduðu æfingar af einhverju tagi og eru í góðu formi , gætu hlaupið hann .
Þau voru ósammála mér , þannig að ég skráði mig í hlaupið og hljóp Laugaveginn .
Það er auðvelt að fá mig til að taka áskorunum .
" Annie , sem verður 25 ára í haust , gerir sér enga grein fyrir því hvað hún eigi eftir að leggja stund á crossfit lengi .
" Mig langar að taka þátt eins lengi og ég hef gaman af þessu og líkaminn helst góður .
Ég er mjög spennt fyrir liðakeppninni núna og að óbreyttu keppi ég á heimsmeistaramótinu á næsta ári og þar væri gaman að ná fyrsta sætinu aftur .
Margir spurðu á sínum tíma hvers vegna ég hætti ekki á toppnum eftir að hafa unnið tvisvar og þó ég skilji þá hugsun alveg er ég ekki sammála henni .
Mér líður nefnilega ekki eins og ég hafi toppað ennþá .
Enginn á að þurfa að hætta í íþrótt sem hann hefur yndi af , bara vegna þess að hann hefur orðið heimsmeistari .
" Flestir keppendur í kvennaflokki á heimsmeistaramótinu eru milli tvítugs og þrítugs en þó eru dæmi um eldri keppendur .
Má þar nefna Sam Briggs , sem er 32 ára , en Annie lítur á hana sem einn af sínum helstu keppinautum .
Námið verður að bíða Crossfit er tímafrek íþrótt , Annie æfir að jafnaði fimm til sex tíma á dag , auk þess að þjálfa , reka æfingastöð og ferðast vítt og breitt til að æfa og keppa .
Þá þarf að sinna styrktaraðilum inn á milli .
Annie segir þau verkefni að mestu leyti mjög skemmtileg og hún hafi upplifað ýmislegt sem hún hefði annars ekki gert , svo sem að ferðast til Mexíkó , Suður-Kóreu og Afríku til að kynna íþróttina .
Fyrir vikið hefur háskólanám setið á hakanum en hún hefur þó tekið kúrsa í lífefnafræði og efnafræði við Háskóla Íslands án þess þó að sjá sig fyrir sér á þeim vettvangi í framtíðinni .
" Ég hef meiri áhuga á íþróttasálfræði og hef tekið nokkra kúrsa í henni og haldið fyrirlestra út frá minni reynslu .
Síðan er það læknisfræðin .
Ég hef alltaf haft áhuga á henni og hver veit hvað framtíðin ber í skauti sér .
Ég er oft spurð hvar ég sjái mig eftir fimm ár en því miður get ég ekki svarað því .
" Kærasti Anniear , Daninn Frederik Ægidius , lifir einnig og hrærist í heimi crossfit og keppti á heimsmeistaramótinu tvö síðustu árin .
" Hann komst því miður ekki inn að þessu sinni sem var svo sem ágætt því þá gat hann aðstoðað mig í staðinn .
" Hún hlær .
Ægidius lauk nýverið meistaraprófi í líftækniverkfræði í Danmörku sem skýrir líklega hvers vegna hann er ekki í sínu allra besta formi í crossfitinu .
Barneignir trufla ferilinn Spurð hvort þau skötuhjúin séu farin að huga að barneignum skellir Annie upp úr .
" Hann hefur mikinn áhuga á því enda mun það ekki trufla ferilinn hans .
Það mun hins vegar trufla ferilinn minn , þannig að það kemur í framtíðinni .
Svo lengi sem ég er á fullu í þessu þarf ég á líkamanum að halda eins og hann er .
Ég lít svo á að ég sé ennþá það ung að mér liggi ekkert á .
" Annie hefur ekki bara styrk af kærasta sínum , foreldrar hennar , Agnes Viðarsdóttir og Þórir Magnússon , hafa einnig stutt hana með ráðum og dáð gegnum árin .
Hafa til dæmis mætt á öll Evrópu- og heimsmeistaramót sem hún hefur keppt á .
" Þeirra stuðningur er ómetanlegur , ekki síst meðan ég var að glíma við meiðslin .
Ég hef örugglega verið svolítið erfið á því tímabili og ég held að öllum hafi létt þegar ég gat byrjað að æfa af fullum krafti aftur .
" Hún hlær .
Þar með er Annie Mist rokin út í mannhafið á Manhattan , teljandi dagana þangað til hún kemst aftur heim til Íslands .
Í þessu tilviki eru það sem betur fer aðeins klukkustundir .
