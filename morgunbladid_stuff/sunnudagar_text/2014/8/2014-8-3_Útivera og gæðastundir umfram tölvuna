Signý Kolbeinsdóttir , hönnuður og teiknari , er annar eigandi fyrirtækisins og vörumerkisins Tulipop þar sem hún og Helga Árnadóttir skapa skemmtilegar og ævintýralegar vörur fyrir börn .
Hún á tvö börn ásamt manni sínum , Heimi Snorrasyni , og ætlar fjölskyldan að skella sér á Ísafjörð um verslunarmannahelgina .
Þátturinn sem allir geta horft á ? Attenborough , Svampur Sveinsson og nýju Cosmos-þættirnir ! Maturinn sem er í uppáhaldi hjá öllum ? Pitsa , pasta og sushi .
Skemmtilegast að gera saman ? Fara í bíó saman , á kaffihús , í sund , fjallgöngur , göngutúra og ferðast .
Borðið þið morgunmat saman ? Já , alltaf .
Eiginlega bara uppáhaldsmaturinn minn , ristað brauð og kaffi .
Hvað gerið þið saman heima ykkur til dægrastyttingar ? Það er mjög misjafnt og fer algjörlega eftir veðri .
Ef það er gott þá erum við bara úti að leika en ef það er vont þá horfum við stundum á bíómynd , stundum er bakað og við höldum kaffiboð , stundum spilað , stundum teiknað og föndrað .
Reynum að hanga sem minnst í tölvunni , því þá verða allir geðveikir í skapinu .
Ætlið þið að gera eitthvað um verslunarmannahelgina ? Við fjölskyldan erum að fara til Ísafjarðar um verslunarmannahelgina en ætlum að gista í húsi á Súðavík þar sem einn flottasti leikvöllur landsins er í bakgarðinum .
Á Ísafirði verður nóg að gera , mýrarboltinn náttúrlega og svo er okkur boðið í risapartí .
