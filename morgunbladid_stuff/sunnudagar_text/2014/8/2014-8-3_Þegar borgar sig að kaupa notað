Því er ekki hægt að neita að það er gaman að kaupa glænýja hluti , ónotaða og brakandi ferska , beint af búðargólfinu .
Ilmurinn af nýjum bíl er einstakur og að taka umbúðirnar utan af nýju raftæki minnir næstum á jólin .
En að kaupa nýtt er ekki alltaf nógu sniðugt fyrir budduna og hagsýnir neytendur taka ekki í mál að kaupa ákveðnar vörur öðruvísi en notaðar .
Milljóna afföll Fjármálaráðgjafar virðast t.d. almennt vera sammála um að notaðir bílar séu betri kostur en nýir bílar .
Ef fólk er ekki þeim mun ríkara borgar sig yfirleitt að þræða bílasölurnar og finna hentugan notaðan bíl , hvorki of gamlan né of nýjan .
Reikna má með að afföllin af verði nýrra bíla fyrsta árið séu um 20% og í kringum 15% næstu árin þar á eftir .
Ef bíllinn kostar fimm milljónir nýr má því reikna með að spara allt að milljón ef keypt er ársgamalt módel í staðinn .
Fjármálavefurinn Clark Howard minnir á að þegar keyptur er notaður bíll þarf að gera ítarlegan verðsamanburð og athuga hvort bíllinn hefur tjónasögu .
Best er ef bílnum fylgir enn verksmiðjuábyrgð og ekki vitlaust að láta skoða bílinn vel m.t.t. leyndra bilana og galla .
Sófar og snjallsímar Einnig má spara heilmikið með því að velja notuð húsgögn .
Það getur kallað á töluverða leit að finna falleg notuð húsgögn til sölu , en með smá þolinmæði og nokkrum heimsóknum í Góða hirðinn og á uppboðsvefi ætti rétta mublan að koma í ljós .
Sama gildir um raftæki .
Tæknifíklar eru stöðugt að uppfæra hjá sér tækjasafnið og reyna að koma gömlu græjunum í verð .
Ef tækin eru vel með farin og eins eða tveggja ára gömul ættu þau ekki að vera mikið síðri en nýjustu módelin en kosta mun minna .
Ræktaðu síðan sambandið við fornbókasala og kíktu í Kolaportið endrum og sinnum ef þig langar að kaupa bækur , tölvuleiki eða kvikmyndir .
Viðskiptavefur Time bendir á að námsmenn spari stórar fjárhæðir með því að kaupa notaðar kennslubækur , en sparnaðurinn sé ekki minni fyrir bókaorma og kvikmyndaunnendur sem vantar skemmtilegt og fræðandi efni fyrir bíó- og bókasafn heimilisins .
Loks er rétt að muna að notuð föt eru oft til sölu á góðu verði .
Vandinn er að oft getur verið snúið að finna falleg föt í réttri stærð og í góðu ástandi .
Tímanum og erfiðinu er samt vel varið í leitina að réttu flíkinni , því eins og fjármálavefur MSN bendir á getur sparnaðurinn numið allt að 90% .
