Sýning Urta Islandica ehf. , Skapandi greinar , verður opnuð í dag klukkan 15 í Ketilhúsinu .
Sýningin samanstendur af myndlist , gjörningum , vöruhönnun , matvælaiðnaði og verslun .
Tilgangurinn er að skoða samlegðaráhrif þessara ólíku sviða og þá orku sem losnar úr læðingi þegar skapandi greinar á borð við myndlist komast í tæri við fjármagn sem tengist viðskiptalífinu og öfugt .
Spjótum verður að sögn beint að ríkjandi stigveldishugsun innan listgreina og því viðhorfi að listirnar séu í eðli sínu hreinar , frjálsar og óháðar markaðnum .
Á sama tíma verður þeirri hugmynd andmælt að listirnar séu byrði á samfélaginu , listamenn afætur og að leggja eigi niður opinbera styrki á þessu sviði .
Viðburðurinn er hugsaður sem samræðugrundvöllur og vettvangur fyrir nýja hugmyndafræði þar sem siðfræði , samfélagsábyrgð og sjálfbærni gegna lykilhlutverki .
Sýningin stendur til 21. september og er opin alla daga nema mánudaga klukkan 10 til 17 en klukkan 12 til 17 frá og með 2. september .
Sýningarstjóri er myndlistar- og athafnakonan Þóra Þórisdóttir .
