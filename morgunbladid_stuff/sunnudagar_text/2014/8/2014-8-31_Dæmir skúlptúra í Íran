Steinunn Þórarinsdóttir myndhöggvari flýgur á mánudag til Íran , þar sem hún verður meðal dómara í alþjóðlegri höggmyndasamkeppni sem stendur nú yfir .
Keppnin er liður í alþjóðlegu höggmyndamálþingi í Padide , úthverfi annarrar stærstu borgar Íran , Mashhad .
Í Padide á sér stað gríðarleg uppbygging þar sem myndlist kemur mikið við sögu .
" Þetta er mjög spennandi verkefni en umsjónarmaður þess , Behdad Lahooti , hafði samband við mig og bað mig að taka sæti í þriggja manna dómnefnd , " segir Steinunn .
35 keppendur , þar af átta erlendir , hafa að undanförnu unnið að verkum í fullri stærð og verða úrslit kunngjörð um næstu helgi .
Efnið er valfrjálst .
Steinunn segir áhugavert að lokað land á borð við Íran sem sætir viðskiptaþvingunum sé að halda alþjóðlega keppni af þessu tagi en á móti kemur að margir íranskir myndlistarmenn hafi látið að sér kveða undanfarin ár .
Nægir þar að nefna Shirin Neshat sem búsett er í New York en hún er þekktust fyrir myndbands- og ljósmyndaverk sín sem mörg hver eru af pólitískum toga .
Einnig má geta þess að einn þriggja dómnefndarmanna er Hossein Valamanesh , þekktur íranskur listamaður sem búsettur er í Ástralíu .
" Írönsk menning stendur á gömlum merg og það verður mjög fróðlegt að koma þangað og kynna sér strauma og stefnur .
Ég hlakka mikið til , " segir Steinunn en fyrir liggur að hún fær að skoða ýmsa merka staði í fylgd leiðsögumanns , svo sem hina fornu borg Shiraz .
" Ég er byrjuð að æfa mig að bera slæðu en það er algjört skilyrði .
" Behdad Lahooti , stjórnandi verkefnisins hefur sýnt verkum Steinunnar mikinn áhuga .
" Það er merkilegt í ljósi þess að oft er því haldið fram að múslimar séu almennt ekki hrifnir af nekt í myndlist , " segir Steinunn sposk en fígúrur hennar eru iðulega án klæða .
