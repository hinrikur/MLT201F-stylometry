" Mig langar að búa til þá tilfinningu að fólki finnist það verða að hlusta á Rás 1 til að vera með á nótunum í íslenskri menningar- og samfélagsumræðu , " segir Þröstur Helgason , nýráðinn dagskrárstjóri Rásar 1 , en róttækar breytingar verða gerðar á dagskrá rásarinnar í lok þessa mánaðar .
þröstur vill gera rás 1 að meiri þætti í lífi landsmanna .
Orri Páll Ormarsson orri@mbl.is Það er ys og þys í útvarpshúsinu við Efstaleiti .
Suðandi borvélar og iðnaðarmenn á þönum .
Það er meira en að segja það að flytja tvær útvarpsstöðvar og eina sjónvarpsstöð – enda þótt það sé innan sama hússins .
Þröstur Helgason , nýráðinn dagskrárstjóri Rásar 1 , er hæstánægður með breytingarnar .
Búið sé að fella niður múra milli miðlanna þriggja , auka flæðið og dínamíkina í húsinu .
" Þetta kemur sér sérstaklega vel fyrir Rás 1 , " segir hann .
" Þegar ég kom til starfa í vor var hún úti í horni og þangað komu fáir nema eiga sérstaklega erindi .
Nú erum við í opnu rými með öðru dagskrárgerðarfólki stofununarinnar og líf að færast í tuskurnar .
" Sló aðstaðan þig til að byrja með ? " Já , hún gerði það .
Mér fannst mjög skrýtið að fólkinu á þessum stærsta fjölmiðli landsins væri skipt upp með svona afgerandi hætti .
Rás 1 var á einum stað , Rás 2 á öðrum , dagskrárdeild Sjónvarpsins á enn öðrum og svo var það fréttastofan .
Þetta voru í reynd fjórar ritstjórnir sem töluðu lítið sem ekkert saman .
Þess vegna finnst mér það frábær hugmynd hjá Magnúsi Geir Þórðarsyni útvarpsstjóra að brjóta niður deildamúra og sameina allt þetta fólk á einum stað .
Það eru engin skilrúm lengur , allt opið , sem gefur okkur meðal annars tækifæri til að krossnýta fólk með tilliti til sérþekkingar .
Það hlýtur að styrkja alla miðlana þrjá .
" Stóðu þessir deildamúrar , sem þú talar um , framleiðslu á efni hreinlega fyrir þrifum ? " Já , ég hugsa að minnsta kosti að þeir hafi ekki haft hvetjandi áhrif .
" Svakalegar fréttir Þröstur er 46 ára gamall , verðandi doktor í bókmenntum , fyrrverandi menningarblaðamaður á Morgunblaðinu og umsjónarmaður Lesbókarinnar .
Hann hefur ekki í annan tíma verið fastráðinn starfsmaður Ríkisútvarpsins en komið að dagskrárgerð í útvarpi og sjónvarpi , fyrst sem bókmenntagagnrýnandi við dægurmálaþáttinn Dagsljós fyrir réttum tuttugu árum .
Hvers vegna sóttist þú eftir starfi dagskrárstjóra Rásar 1 ? " Síðastliðin fimm ár hef ég verið að skrifa doktorsritgerð og kláraði hana í vor .
Ég hafði hugsað mér að halda áfram að sinna rannsóknum en fylgdist af athygli með því sem gerðist hér síðastliðið haust , " svarar Þröstur og vísar þar til fjöldauppsagna í nóvember síðastliðnum .
" Mér þótti þetta svakalegar fréttir og horfði strax sérstaklega á Rás 1 .
Eftir að Morgunblaðið gaf eftir í sinni menningarumfjöllun , meðal annars með því að leggja niður Lesbókina , hefur mér þótt Rás 1 vera í fararbroddi í menningarumfjöllun á Íslandi .
Þess vegna sló þetta mig , tíu af 26 starfsmönnum var sagt upp á Rás 1 .
Það er mikil blóðtaka og ekki hægt að túlka það öðruvísi en sem aðför að rásinni .
Mikil verðmæti eru fólgin í menningarumfjöllun- og umræðu í fjölmiðlum en hún hefur dregist verulega saman á undanförnum árum og segja má að þetta hafi verið kornið sem fyllti mælinn .
Spurningin er í raun einföld : Viljum við fjalla um menningu á gagnrýninn og uppbyggilegan hátt í fjölmiðlum ? Mitt svar er afdráttarlaust : Já .
" Skýr skilaboð frá útvarpsstjóra Þess vegna sóttirðu um starfið .
" Það má segja það , já .
Brennandi áhugi minn á menningarumfjöllun í fjölmiðlum réði mestu þar um .
Aðkoma Magnúsar Geirs Þórðarsonar að stofnuninni , eftir að hann var ráðinn útvarpsstjóri , hafði líka mikil áhrif .
Hann sendi mjög skýr skilaboð um það út í samfélagið að hann væri ekki að koma hingað inn til að halda í horfinu eða bjarga því sem bjargað verður .
Þvert á móti boðaði hann breytingar og gerði sig strax líklegan til að rífa starfsemina upp .
Það gerði hann meðal annars með því að segja upp allri gömlu framkvæmdastjórninni og auglýsa eftir nýju fólki til að stýra skútunni með sér .
Þá vaknaði áhugi minn .
Ég hef fylgst vel með Magnúsi Geir gegnum tíðina , meðal annars í þeim tveimur leikhúsum sem hann hefur stýrt , Leikfélagi Akureyrar og Borgarleikhúsinu , og þótt hann hugrakkur og hugmyndaríkur stjórnandi .
Honum tókst að reka leikhús sem sinntu mjög breiðum hópi leikhússgesta og það er einmitt það sem við þurfum að gera hér á RÚV .
" Þú boðar breytingar .
Það er væntanlega ekki sama hvernig 84 ára gömlum miðli , eins og Rás 1 , er breytt ? " Það er alveg rétt .
Ég geri mér fulla grein fyrir því að ég geng hér inn í mikla hefð og langa sögu .
Á móti kemur að fjölmiðlar eru lífræn fyrirbæri sem þróast með fólkinu sem stýrir þeim og vinnur á þeim og verkefnið núna er að leiða RÚV , og kannski sérstaklega Rás 1 , inn í nýja tíma .
Mitt hlutverk er að byggja á hefðinni en þó með nýjum áherslum .
Ég horfi sérstaklega til menningarhlutverks Rásar 1 en hún hefur alla tíð gegnt ríku hlutverki í íslenskri samfélagsumræðu .
Hún á að upplýsa , fræða og skemmta .
Rás 1 á að leggja áherslu á innihaldsríka og gagnrýna menningar- og samfélagsumræðu sem byggir á þeirri útvarpshefð sem hér hefur verið mótuð .
" Þarf að vera ákafari Finnst þér Rás 1 hafa verið í tilvistarkreppu ? " Já , mér finnst hún hafa verið það undanfarin ár .
Hún hefur staðnað og orðið innhverf .
Það er að segja hún hefur farið að snúast um afmarkaða þætti í menningar- og samfélagsumræðunni í stað þess að nálgast þessa umræðu á breiðum grundvelli .
Einmitt þess vegna er höfuðverkefnið nú að gera Rás 1 aftur meiri þátttakanda og meira afgerandi í þessari umræðu .
Ég er ekki að segja að hún hafi glatað erindi sínu en að mínu mati hefur vantað skýrari stefnu og afstöðu í umfjöllunina .
Rás 1 þarf að vera ákafari og láta betur í sér heyra .
Hún þarf líka að vera duglegri að segja sögur af fólkinu í landinu og til þess þarf hún að fara meira út úr þessu húsi .
Fyrir þrjátíu eða fjörutíu árum var enginn gjaldgengur í menningar- og samfélagsumræðunni hér á landi nema hann hlustaði á Rás 1 .
Það er tilfinning sem Rás 1 verður alltaf að vekja .
Morgunblaðið hafði þessa stöðu líka en hefur glatað henni og líklega er Ríkissjónvarpið eini miðillinn sem hefur hana nú .
Markmiðið er að Rás 1 endurheimti þessa stöðu .
Hún verður að vera nauðsynlegur hluti af daglegu lífi landsmanna eigi hún að lifa .
" Er þetta raunhæft markmið ? " Já , það er raunhæft .
Þetta gerist ekki einn , tveir og þrír , heldur yfir lengri tíma , en það er alveg hægt að gera þetta .
Það má færa fyrir því rök að meðan menningar- og samfélagsumræðan í landinu er í því horfi sem hún er í dag sé hlutverk Rásar 1 ennþá stærra .
Dýpri og ítarlegri umræða um menningar- og samfélagsmál fer ekki öll fram í sjónvarpinu .
Útvarpið er betur fallið til þess að halda utan um slíka umræðu .
Við höfum meiri tíma í útvarpi og getum leyft okkur að fara lengra með mál .
" Efla þarf ritstjórnarvinnuna Þá kemur stóra spurningin : Hvernig ætlarðu að gera þetta ? " Það er nú það , " segir Þröstur hlæjandi .
" Í fyrsta lagi er löng hefð fyrir hendi í þessum fjölmiðli og í öðru lagi starfa hér útvarpsmenn sem kunna á þennan miðil upp á sína tíu fingur .
Þeir eru að vísu færri en áður og þann starfsmannahóp þarf að byggja upp yfir lengri tíma .
Samt er þetta aðallega spurning um að virkja þennan hóp á nýjan hátt og fá honum þetta verðuga hlutverk : Að endurreisa Rás 1 og halda utan um íslenska menningar- og samfélagsumræðu eins vel og við mögulega getum .
Sjálfur kem ég hingað fyrst og fremst sem ritstjóri og hef lagt áherslu á að efla ritstjórnarvinnuna hér inni .
Það geri ég praktískt séð með fleiri ritstjórnarfundum og -vinnu sem kemur frá mér og örugglega einhverjum öðrum líka .
Ég vil ekki að hver og einn vinni í sínu horni heldur sé stöðugt samtal á milli dagskrárgerðarmanna .
Fólk hefur tekið þessum hugmyndum vel og ég hlakka til að vinna með því á þessum forsendum .
Þá komum við að dagskránni sjálfri en það er einkennandi fyrir dagskrá Rásar 1 að hún hefur verið rosalega brotakennd .
Ef ég spyrði þig núna hvað væri á dagskrá á Rás 1 klukkan þrjú á virkum dögum eða klukkan átta á mánudagskvöldum gætir þú örugglega ekki svarað því .
Ástæðan er meðal annars sú að það er mikið af stuttum liðum sem brjóta upp flæðið og gera dagskrána flókna .
Það er erfitt að leggja svona brotakennda dagskrá á minnið .
Mér finnst ríða á að gera samsetninguna skýrari , þannig að fólk geti lært inn á dagskrána og viti hvar og hvenær það á að sækja sitt efni .
Ég hef farið þá leið að skipta ritstjórninni upp í fjóra hluta og hafa þannig dagskrána í heildstæðum flekum .
Það er ekki bara betra fyrir hlustendur , heldur mun þetta líka hjálpa okkur sem búum til dagskrána að skerpa fókusinn .
Hver fleki mun hafa sinn lit , sitt sjónarhorn , sitt tempó og sitt umræðuefni .
" Góður hugur í fólki Ekki er hægt að sleppa þér öðruvísi en að spyrja um andann í húsinu .
Þessi blóðugi niðurskurður síðastliðið haust hlýtur að hafa haft áhrif á fólkið sem hér starfar .
Er land tekið að rísa á ný ? " Já , það er mjög góður hugur í fólki .
Ég finn ekki annað .
Fjöldauppsagnir hafa alltaf áhrif á starfsandann á vinnustað en fólk er smám saman að jafna sig .
Í því sambandi var mikilvægt að fella niður deildamúrana og þétta þannig raðirnar .
Ég er í grundvallaratriðum sammála útvarpsstjóra þegar hann segir að mikil tækifæri séu fólgin í stöðunni sem upp er komin .
Ríkisútvarpið býr að langri og merkilegri sögu , frábæru starfsfólki og gegnir mikilvægu hlutverki í samfélaginu .
Þetta er spurning um að forgangsraða og útvarpsstjóri hefur gengið fram með góðu fordæmi , eins og með því að leigja út tvær efstu hæðir Útvarpshússins og nýta peningana í dagskrárgerð í staðinn .
Það er réttur fókus og hlýtur að vera uppskrift að góðum fjölmiðli .
" Umfangsmiklar breytingar á dagskrá Í lok ágúst hefst vetrardagskrá RÚV og þá mun dagskrá Rásar 1 taka nokkrum breytingum .
Stefnt er að því að dagskráin verði markvissari , betri og skýrari gagnvart hlustendum RÚV .
" Sem fyrr mun Rás 1 bjóða upp á framúrskarandi og vandað menningarefni og hvetja til samfélagslegrar umræðu á víðum grunni .
Nýir kraftar bætast í öflugan hóp dagskrárgerðarmanna Rásar 1 sem fyrir er og stefnt er að auknu samstarfi Rásarinnar við aðra miðla RÚV , " segir Þröstur .
Morgunútgáfan er nýr morgunþáttur sem verður samkeyrður á Rás 1 og Rás 2 .
" Þetta er efnisríkur og snarpur morgunþáttur um þjóðmál , menningu og dægurmál .
Í þættinum leggja starfsmenn Ríkisútvarpsins saman krafta sína á samtengdum rásum eitt og tvö til að upplýsa hlustendur um helstu fréttir innanlands og utan , menningarviðburði , íþróttir , strauma og stefnur í samfélaginu .
Markmiðið er að hlustendur fari vel upplýstir og vel stemmdir inn í daginn , " segir Þröstur .
Umsjón hafa Óðinn Jónsson , Hrafnhildur Halldórsdóttir og Guðrún Sóley Gestsdóttir .
Bók vikunnar Bók vikunnar er nýr vikulegur þáttur um bækur .
Rýnt verður í bók vikunnar með gestum .
Þátturinn er í beinni útsendingu frá Torginu í Efstaleiti á laugardagsmorgnum kl. 10 til 11 að viðstöddum gestum úr Lestrarhring Rásar 1 sem annars hefur aðsetur á Facebook .
Þar verður bók vikunnar til umræðu alla vikuna og félagar geta varpað fram athugasemdum og spurningum sem brugðist verður við í þættinum .
Höfundur les svo úr og segir frá bók vikunnar í þætti Péturs Grétarssonar , Hátalaranum , á mánudögum , miðvikudögum og föstudögum .
Umsjón með Bók vikunnar á laugardögum hafa Eiríkur Guðmundsson , Jórunn Sigurðardóttir , Magnús Örn Sigurðarson , Þorgerður E. Sigurðardóttir og Þröstur Helgason .
Smásögur með Þorsteini J er nýr þáttur sem sendur verður út strax eftir hádegisfréttir á laugardögum .
Þetta er heimildarþáttur um hversdagslífið , spjall og sögur af fólki , viðtöl um allt sem skiptir máli og allt sem skiptir engu máli .
Útvarpsleikhúsið er stærsta leikhús landsins og í vetur verður efnisskrá þess fjölbreytt að vanda en sérstök áhersla verður lögð á íslensk verk , eins og undanfarin ár , og barnaleikrit sem verða í jóla- og páskadagskrá .
Á meðal nýrra íslenskra verka sem flutt verða eru verk eftir Hrafnhildi Hagalín , Þóreyju Sigþórsdóttur og Sigurð Pálsson .
