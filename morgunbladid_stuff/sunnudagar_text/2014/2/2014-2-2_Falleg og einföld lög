Sigríður Ósk Kristjánsdóttir mezzósópran og píanóleikarinn Ástríður Alda Sigurðardóttir taka þátt í dagskrá Myrkra músíkdaga nú um helgina og halda tónleika í Kaldalóni í Hörpu í kvöld , laugardag , og hefjast þeir klukkan 21.30 .
Á efnisskránni er ný og nýleg tónlist , að sögn Sigríðar Óskar .
Fyrst má nefna djassaðan söngflokk eftir Gunnar Reyni Sveinsson , Undanhald samkvæmt áætlun , en hann var saminn árið 1977 við ljóð Steins Steinars .
Þá frumflytja þær stöllur hér á landi verkið Adriana Songs eftir margverðlaunað finnskt tónskáld , Kaija Saariaho .
Að lokum eru á efnisskránni lög eftir Hjálmar H. Ragnarsson , Þrír söngvar Sólveigar úr leikritinu Pétri Gaut , " undurfalleg lög " að sögn söngkonunnar .
" Við erum að flytja þessi verk í fyrsta skipti , " segir Sigríður Ósk .
Hún segir lög Gunnars Reynis vera býsna djössuð , fjölbreytt og skemmtileg .
" Þessi flokkur hefur ekki verið mikið fluttur í heild sinni .
Gunnar Reynir samdi hann á sínum tíma fyrir konuna sína , Ástu Thorsteinsson mezzósópran .
Gunnar lék á víbrafón og tengdi klassík og djass á áhugaverðan hátt , " segir hún .
" Hljómarnir og ryþminn eru undir djassáhrifum .
" Finnska tónskáldið Kaija Saariaho hefur vakið mikla athygli á undanförnum árum og meðal annars hlotið hin sænsku Polar-tónlistarverðlaun , í fyrra , og árið 2011 fékk hún dönsku Sonning-verðlaunin .
" Hún býr í Frakklandi og tónlist hennar hefur mjög flottan karakter , er dularfull og íburðarmikil .
Þá er ákveðin finnsk melankólía í verkunum , sem eru mjög falleg .
Verkin sem við flytjum samdi hún árið 2006 og þá fyrir mezzó og hljómsveit en þau eru líka til í þessari píanóútsetningu .
" Um lögin sem Hjálmar samdi fyrir uppsetningu á Pétri Gaut í Þjóðleikhúsinu og margir þekkja , segir hún að gaman sé að hafa á efnisskránni nokkur verk sem eru ekki framandi fyrir áheyrendur .
" Þetta eru falleg og einföld lög , eins og Hjálmar stefndi að , í anda Sólveigar sem syngur lögin í leikritinu , " segir Sigríður Ósk .
Þetta verður í fyrsta skipti sem hún kemur fram á Myrkum músíkdögum og segist hún hlakka til enda sé þetta " fjölbreytt hátíð og margt gott í gangi .
Það er svo mikilvægt að hafa slíka hátíð með nútímatónlist " .
