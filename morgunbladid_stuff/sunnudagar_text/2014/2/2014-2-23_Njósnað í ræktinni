Ótrúlega margir heilsuræktendur sleppa því að teygja á vöðvum bæði fyrir og eftir líkamsrækt .
Þá telja margir sig vera að teygja með því að fara hratt í gegnum 30 teygjuæfingar á fimm mínútum .
Ég þori að fullyrða þetta eftir óformlega rannsókn sem ég framkvæmdi í síðustu viku en þá tók ég mér það bessaleyfi að fylgjast með fólki á líkamsræktarstöðvum .
Það lítur reyndar ekki vel út að fullorðin maður viðurkenni slíkar persónunjósnir en ég réttlæti háttalag mitt í þágu góðs málstaðar því teygjur virðast vera stórlega vanmetnar hérlendis .
Þrátt fyrir að ýmsir misvitrir vísindamenn hafi dregið gagnsemi teygjuæfinga í efa á síðastliðnum árum held ég að allir sem hafa lagt stund á líkamsrækt viti hversu gagnlegar og góðar slíkar teygjuæfingar eru í raun .
Það þarf ekki annað en að fylgjast með háttalagi dýra til að átta sig á hvað teygjur eru flestum dýrum náttúrulegar og mannskepnan er þar engin undantekning .
Talið er að teygjuæfingar bæti lið- og hreyfanleika , stuðli að bættri samhæfingu , bæti árangur við líkamsrækt og vinni gegn meiðslum .
Af þessum sökum ætti enginn að vanmeta mátt teygjuæfinga og það á alls ekki að sleppa þeim .
Mikilvægt er framkvæma teygjuæfingar rétt og vera meðvitaður um að fara stigvaxandi inn í hverja teygju .
Það borgar sig ekki að rykkja og hamast á vöðvunum og sérstaklega ekki ef þeir eru kaldir .
Teygjur verða mun áhrifaríkari ef þú gefur þér nægan tíma , t.d. 20 mínútur eftir æfingu og þumalputtareglan er að hver teygja taki um 30 sekúndur .
Mestu máli skiptir þó að hlusta á líkamann , draga djúpt andann og njóta þess að teygja á hverjum vöðva óháð strangri tímatöku .
Þeir sem teygja í mesta lagi í 5 mínútur eftir æfingu eru í raun ekki að auka liðleikann heldur er líklegt að þeir séu í besta falli eingöngu að viðhalda þeim liðleika sem fyrir var .
Mun æskilegra er að gefa sér lengri tíma , fara í djúpslökun og nota þennan tíma til að slaka vel á eftir erfiðan vinnudag eða æfingu .
Teygjuæfingar eru góðar fyrir alla og þú þarft ekki að vera inni á sérstöku teygjusvæði á líkamsræktarstöð til að leggja stund á slíkar æfingar .
Þær er hægt að framkvæma hvar sem er og hvenær sem er , lykilatriðið er að gefa sér tíma , anda djúpt og njóta .
Jón Heiðar Gunnarsson 