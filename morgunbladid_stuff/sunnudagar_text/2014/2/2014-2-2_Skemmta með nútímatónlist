Við viljum líka skemmta börnum með nútímatónlist .
Þetta er mjög skemmtilegt efni og gaman að geta kennt börnum og ungmennum að hlusta vel , " segir Pamela de Sensi flautuleikari um þátt tónleikaraðarinnar Töfrahurðarinnar í dagskrá Myrkra músíkdaga með tónleikunum " Strengir á tímaflakki " í Kaldalóni Hörpu klukkan 11 á sunnudagsmorgnun .
Markmiðið með Töfrahurðinni er að kynna klassíska tónlist frá ýmsum tímum fyrir börnum með lifandi hætti .
Á dagskránni er nýtt tónlistarævintýri , " Strengir á tímaflakki " , eftir Steingrím Þórhallsson við sögu Pamelu en það kom út á bók og geisladisk í nóvember .
Þá verða einnig flutt tvö önnur nútímaverk sem voru sérstaklega samin fyrir börn , " Færibandið " eftir Guðmund Stein Gunnarsson og " Einu sinni var eftir Oliver Kentish " .
Börnin munu kynnast verkunum undir leiðsögn sögumanns , Sigurþórs Heimissonar og Valgerðar Guðnadóttur , en þau munu fylgja börnunum í gegnum verkin og kynna þeim hvernig nútímatónlist er hugsuð og búin til .
Börnin fá að heyra hvernig verk fyrri alda hljóma í samanburði við nútímatónlistina og læra því að þekkja muninn á þessum ólíku tónlistarstefnum .
Þau fá einnig að taka virkan þátt í efnisskránni .
Kammerhópurinn Shéhérazade sér um flutning verkanna ásamt Frank Aarnink slagverksleikara .
" Margir kunna að hugsa í þá veru að nútímaleg tónlist sé ekki fyrir börn og unglinga , en það er ekki rétt , það er mjög áhugavert fyrir ungt fólk að mæta á tónleika með góðri leiðsögn , " segir Pamela .
" Áhorfendur fá að taka þátt í öllum verkunum og læra hver er munurinn á tónlist sem samin er í dag og á eldri tónlist .
Þau fræðast um það hvernig hugsunin að baki verkunum hefur breyst , og flutningurinn .
Nú eru sum verk leikin á tölvu að einhverju leyti og allskyns ný efni eru notuð til að búa til hljóðfæri , og sem hljóðfæri , og börnin skemmta sér við að fá að snerta á þeim og prófa .
" Þá segir hún tónskáldin verða á staðnum og mögulegt að ræða við þau um verkin .
" Börnunum verður hjálpað við að hlusta á og skilja tónlist í nútímalegum búningi , " segir Pamela .
efi@mbl.is 