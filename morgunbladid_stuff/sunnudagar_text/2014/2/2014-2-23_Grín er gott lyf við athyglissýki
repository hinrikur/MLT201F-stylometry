Fljótsdælingar blóta þorrann af myndarbrag eins og fleiri .
Áratugahefð er fyrir blóti í Végarði og þar var fjör um síðustu helgi ; borð svignuðu undan kræsingum í trogum og linnulitlum , heimatilbúnum skemmtiatriðum var haldið uppi frá klukkan átta til miðnættis .
Við lok borðhalds syngja Fljótsdælingar eigin " þjóðsöng " og er forsöngvari til margra ára Hrafnkell Björgvinsson frá Víðivöllum .
Áfram er sungið meðan salurinn er ruddur og síðan dansað fram á nótt .
Útbæingar , sem svo eru kallaðir , sáu um blótið að þessu sinni en dalamenn ( íbúar í Norður- og Suðurdal ) í fyrra ; kirkjujörðin Valþjófsstaður er ysti bær dalamanna , Skriðuklaustur sá innsti á svæði útbæinga .
Reglulega sér svo þriðji hópurinn , brott fluttir , um blótið .
" Að jafnaði eru um 20 manns í skemmtinefndinni en við vorum reyndar um 30 núna því svo margt ungt fólk vildi vera með .
Hér er venja að þeir sem eru fermdir mega koma með foreldrum sínum á blótið , " sagði Skúli Björn Gunnarsson , formaður skemmtinefndar .
Fólk úr sveitinni flykkist á blótið sem fyrr en líka er mjög mikið um að brott fluttir mæti .
Unga kynslóðin er greinilega ekki síður áhugasöm um að halda í hefðina en þeir eldri og Skúli segir því ekki nokkrar líkur á að þessi skemmtilegi siður leggist af í bráð .
Veislustjórinn , Hjörtur Kjerúlf á Hrafnkelsstöðum , segir blótin mikilvæga og skemmtilega hefð .
" Á þorrablótum kemur oft fram fólk sem aldrei hefði farið á svið annars og sýnir að það er snillingar .
Það er mikið lagt í þetta og metnaðurinn er töluverður .
" Hjörtur hefur sótt þorrablót í Végarði í áratugi og segir alltaf jafn gaman .
Ýmislegt hafi þó breyst í áranna rás , þótt skemmtiatriðin séu með svipuðu sniði .
" Á sínum tíma var t.d. ekki opinn bar því menn héldu að þá drykkju sig allir undir borð , en dæmið snerist alveg við eftir ákveðið var að hafa bar .
Nú sést varla vín á nokkrum manni .
Sú breyting varð líka fyrir allmörgum árum að hætt var að veita tóbak ; áður stóðu full glös af sígarettum og vindlum á borðum , sem varð til þess að menn reyktu ótæpilega og meira segja menn sem aldrei höfðu reykt fór að fikta við það .
Allir viðurkenndu að varla var líft í salnum en þegar ég flutti einhvern tíma tillögu um að hætta að veita tóbak þótti það fráleitt ! " Sú var tíð að ekki var selt inn á blótið í Végarði heldur buðu dalamenn og útbæingar hvorir öðrum til blóts til skiptis .
Grín er gert að mönnum og málefnum í lesnu máli og leiknu og jafnan hlegið dátt .
" Það er reynt að koma sem flestum að þó að skensinn fari oft á þá sömu , " segir Skúli og óhætt er að segja að veislustjórinn Hjörtur hafi verið í sviðsljósinu , enda heimsfrægur fyrir það í Fljótsdal , að hafa séð Lagarfljótsorminn fyrir nokkrum misserum ( eða a.m.k. talið erlendum fjölmiðlamönnum trú um það ) .
Eiríkur Kjerúlf á Arnheiðarstöðum lék Hjört frænda sinn , og hafði Hjörtur á orði að Eiríkur næði fyrirmyndinni orðið betur en hann sjálfur ! " Ég nýt þess að farið sé illa með mig , innan vissra marka ; það er mitt lyf við athyglissýkinni ! " segir Hjörtur Kjerúlf .
