Átta þúsund hermenn frá Taílandi , Bandaríkjunum , Singapúr , Suður-Kóreu , Japan , Indónesíu og Malasíu taka þátt í heræfingunni Cobra Gold 14 en yfirskrift æfingarinnar er : Hvernig á að komast af í frumskóginum .
Æfingin er haldin árlega en að þessu sinni fengu ljósmyndarar AFP-fréttastofunnar að fylgjast með frá upphafi .
Þarna er hermönnum kennt að nýta sér skóginn og hvað hann hefur upp á að bjóða verði þeir fyrir því að týnast eða missa sjónar af sveitinni sinni .
Einn hluti æfingarinnar er að læra að verjast og drepa cobra-slöngu en slangan er talin ein sú hættulegasta í heiminum .
Flestir myndu láta sér nægja sigur í þeirri baráttu en hermennirnir eiga að nýta allt sem þeir geta sér til matar .
Og þar er cobra-slangan engin undantekning .
Þegar búið er að afhausa slönguna verður hún hættulaus og fín til átu – eftir að búið er að drekka blóðið úr henni ! Allir þátttakendur fengu að smakka , allir átta þúsund hermennirnir .
Æfingin stóð fram að helgi og verður aftur á næsta ári með nýjum óreyndum hermönnum .
