Verðlaun eru alltaf umdeild og eðlilegt er að um þau sé rifist .
Þetta á við um Íslensku bókmenntaverðlaunin eins og önnur verðlaun .
Þetta ár er þó engin þörf á að kvarta undan niðurstöðunni heldur er ástæða til að fagna .
Bækurnar sem hrepptu verðlaunin má með sanni kalla bestu bækur ársins 2013 .
Það var sannarlega kominn tími til að Sjón fengi Íslensku bókmenntaverðlaunin , og raunar vekur nokkra undrun að hann hafi ekki hlotið þau fyrr , jafngóðar bækur og hann hefur fært þjóð sinni og reyndar umheiminum öllum .
Það er gaman að fylgjast með velgengni Sjóns og frétta af þeirri aðdáun sem bækur hans vekja , ekki bara hér á landi heldur einnig erlendis .
Sjón er örugglega í hópi frumlegustu skáldsagnahöfunda okkar , ímyndunarafl hans er svo auðugt að það er eins og það eigi sér engin takmörk .
Þegar stílfimi höfundar bætist þar við þá getur útkoman ekki annað en vakið hrifningu .
Þannig er með Mánastein , sem er bók sem margir hafa mikið dálæti á .
Í meitluðum og myndrænum stíl færir höfundur okkur Kötlugos og spænsku veikina , sýnir okkur lokkandi heim kvikmyndalistarinnar og varpar ljósi á veröld samkynhneigðs unglingsdrengs .
Allt listavel gert .
Örugglega skáldsaga ársins .
Það var fyrirsjáanlegt að Andri Snær fengi Íslensku barnabókaverðlaunin .
Engin barnabók síðasta árs var betri en Tímakistan .
Það er líka vel við hæfi að Andri Snær skul verða fyrstur barnabókahöfunda til að fá Íslensku bókmenntaverðlaunin í flokki barna- og unglingabókmennta .
Hann hefur margt að segja og fram að færa í skáldskap fyrir yngri kynslóðina .
Guð björg Kristjánsdóttir ber svo ábyrgð á fallegustu bók síðasta árs , sem er Íslenska teiknibókin .
Guðbjörg lagði greinilega mikla vinnu , alúð og ástríðu í verkið og á Íslensku bókmenntaverðlaunin sannarlega skilið .
Það er svo rétt að óska þessum verðugu verðlaunahöfum og mikla hæfileikafólki innilega til hamingju með Íslensku bókmenntaverðlaunin .
