Gæðavélar , vélar fyrir atvinnumenn og ákafa ljósmyndaáhugamenn , eru flestar svonefndar SLR-vélar , en í þeim er sérstakur spegill sem sýnir myndefnið , en smellur svo til hliðar þegar þrýst er á hnappinn .
Ýmsar tilraunir hafa verið gerðar til að komast hjá þessu , enda hægt að hafa vélar minni án spegilsins og einfaldari í þokkabót .
Eitt af þeim fyrirtækjum sem gert hafa tilraunir með slíkar vélar er Sony og nægir að rifja upp þá prýðilegu vél Sony Alpha NEX-5N .
Tvær nýjar vélar frá Sony , Alpha 7 og Alpha 7R , eða bara A7 og A7R , sem báðar eru speglalausar , vöktu mikla athygli sl. haust , enda eru þær ætlaðar atvinnumönnum í ljósmyndun , báðar með stórum myndflögum og sérdeilis öflugum örgjörvum ; flagan í A7 er 24,3 MP ( 6000 x 4000 dílar ) og sú í A7R er 36,4 MP .
Það fyrsta sem maður tekur eftir er náttúrlega hvað vélin er nett , nánast eins og vasavél með risalinsu að sjá ; 12,7 x 9,4 x 4,8 sm .
Boddíið á henni er traust viðkomu , stamt gúmmí á því og fer vel í hendi .
Hún er líka þung miðað við stærðina , 474 g án linsu .
Húsið fyrir sjóngluggann er skemmtilega gamaldags .
Það þarf náttúrlega ekki að vera svo stórt , en gefur vélinni skemmtilegan svip .
Nýjar linsur sem nýta myndflöguna voru kynntar um sama leyti og vélin .
Til viðbótar við þá sem fylgir eru líka fáanlegar tvær Zeiss-linsur , annars vegar 55 mm , f / 1,8 og hinsvegar 35 mm , f / 2,8 .
Fleiri linsur eru á leiðinni .
Skjárinn á bakinu er 3 " , með fínni upplausn , 1,2 MP .
Hægt er að taka hann út og velta til .
Vélin tekur fimm gerðir minniskorta , afbrigði af Memory Stick og SD-kortum .
Rafhlaðan er fín , en það fer óneitanlega talsverð orka í að keyra skjáina tvo , annan á bakinu en hinn í sjónglugganum .
Það er þó hægt að slökkva á bakskjánum , til að spara rafmagn .
A7-vélin finnst mér frábær , og ég efast um að til sé betri vél með 24 MP myndflögu , ekki síst fyrir það hve örgjörvinn í henni er hraðvirkur .
Hún er þó ekki gallalaus ; til að mynda finnst mér hún fulllengi að ná fókus í lítilli birtu og svo heyrist alltof hátt í henni þegar smellt er af .
Eitt til , og fyrirgefið þráhyggjuna : Af hverju er ekki snertiskjár á henni ? Sony A7 kostar 369.990 kr. í netverslun Nýherja .
A7R kostar 439.990 kr. í sömu verslun .
Myndflagan í A7 er 35 mm full-frame , 24,3 MP .
Ljósnæmið er allt að ISO 25.600 .
Hún skilar 14 bita RAW myndum , tekur fimm ramma á sekúndu .
Hún tekur vídeó , nema hvað , 1080p á 60 eða 24 römmum á sekúndu .
Ekki má svo gleyma því að hún er með innbyggt WiFi .
Árni Matthíasson 