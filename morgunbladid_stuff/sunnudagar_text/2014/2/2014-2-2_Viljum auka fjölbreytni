Marta Hlín Magnadóttir og Birgitta Elín Hassell eru stofnendur og eigendur Bókabeitunnar sem sérhæfir sig í útgáfu barna- og unglingabóka .
Nýlega sendi útgáfan frá sér þrjár bækur sem ætlaðar eru börnum frá 0 til tveggja ára .
Bækurnar , sem eru bendibækur , heita Allur matur á að fara , Hani krummi , hundur , svín og Nú er úti norðanvindur og eins og heiti þeirra gefa til kynna er umfjöllunarefnið matur , dýrin og veturinn .
Spurðar um ástæðuna fyrir því að þær ákváðu að gefa út bækur fyrir yngsta aldurshópinn segja þær : " Bryndís Loftsdóttir , sem þá var sölustjóri íslenskra bóka hjá Eymundsson , kallaði eftir íslenskum smábarnabókum með íslensku efni úr íslenskum veruleika , og sagði að ekki væri verra að hafa þær einnig á öðrum tungumálum fyrir ferðamenn .
Við stukkum af stað og byrjuðum að vinna matarbókina og síðan komu hinar tvær um dýrin og veturinn .
Þetta eru myndabækur og heiti myndefnisins er á íslensku , ensku , dönsku og þýsku og geta því bækurnar gengið jafnt fyrir ferðamenn og fyrir nýja Íslendinga sem vilja læra nöfnin á algengum hlutum með börnunum sínum .
Titill hverrar bókar er upphafslína úr íslenskri barnagælu sem birtist síðan í heilu lagi á baksíðunni .
Við höfum hugsað okkur að til verði bókaflokkur með smábarnabókum eins og þessum .
Það er af nógu af taka , á teikniborðinu eru fleiri bækur með öðrum áherslum svo vonandi verða þetta átta til tíu bækur í seríunni .
" Marta Hlín og Birgitta Elín stofnuðu Bókabeituna árið 2011 og hafa nú gefið út samtals átján titla fyrir börn og unglinga .
" Við vorum samferða í kennaranámi , lukum mastersnámi árið 2011 og langaði þá að halda áfram í einhvers konar samvinnu .
Niðurstöður Pisa-rannsóknar um ólæsi meðal unglingsdrengja birtist á þessum tíma og við veltum því fyrir okkur hvað væri hægt að gera til að sporna við þessari þróun .
Okkur fannst að hluti vandans kynni að vera sá að ekki væri nægilega fjölbreytt úrval bóka fyrir unglinga .
Það koma út margar góðar barna- og unglingabækur en samt ekki mjög margar .
Við ákváðum að framlag okkar til ólæsisins skyldi vera að auka þessa fjölbreytni , stofnuðum Bókabeituna og byrjuðum á því að gefa út unglingabækur eftir okkur sjálfar ásamt eigin þýðingum .
Við erum höfundar bókanna um krakkana í Rökkurhæðum en fimmta bókin í bókaflokknum kom út fyrir síðustu jól .
Þessi bókaflokkur hefur verið vinsæll , bækurnar eru svolítið draugalegar og óhugnanlegar og skrifaðar með unglinga á aldrinum 13-16 ára í huga .
Þær virðast hins vegar einnig höfða til breiðari lesendahóps , við eigum aðdáendur allt niður í tíu ára og svo höfum við líka heyrt í foreldrum sem laumast til að lesa þær .
" Bókabeitan var semsagt stofnuð með það að markmiði að gefa út bækur fyrir unglinga en hvað kom til að þær Marta og Birgitta fóru að víkka út sjóndeildarhringinn ? " Við komumst að því að það er ekki hægt að byggja fyrirtækið eingöngu upp á útgáfu unglingabóka svo við ákváðum að breikka bilið , " segja þær .
" Árið 2012 fengum við í hendur frábært handrit að bókinni Kamillu vindmyllu eftir Hilmar Örn Óskarsson sem við ákváðum að grípa , í fyrra kom út framhaldsbókin um Kamillu og vonandi kemur ný bók út í ár .
Við þýddum svo bækurnar um ævintýri Grimmsystra eftir Michael Buckley .
Þær eru afkomendur Grimmsbræðra og taka við hlutverki þeirra bræðra sem ævintýraspæjarar .
Þær komast að því að margar ævintýrapersónanna úr Grimmsævintýrum eru á ferli í smábænum sem þær búa í og ekki allar eins ljúfar og ævintýrin gefa til kynna .
Þriðja bókin í flokknum er væntanleg fyrir næstu jól .
Við gáfum út í fyrra fyrstu bókina í þríleik Veronicu Roth : Divergent – eða Afbrigði eins og titillinn útleggst á íslensku .
Þríleikurinn hefur notið mikilla vinsælda víða um heim , og næsta bók kemur út með vorinu og bók númer þrjú síðar á árinu – og svo er kvikmyndin væntanleg í lok mars .
Ný bók um Rökkurhæðir er á leiðinni og fleiri bækur eru væntanlegar .
Það er nóg að gera við að skipuleggja bókaárið 2014 .
" 