Hjónin Sólrún Gunnarsdóttir fiðluleikari og Friðrik Jónsson sálfræðinemi haga lífinu sínu samkvæmt því mottói að lífið sé skemmtilegra ef fólk leyfir sér að vera smáskrítið og öðruvísi .
Eftir að fá tvo loðbolta af kattarkyni á heimilið hafa kettir orðið þeim mikilvægir , göngutúrar um hverfi að kynnast öllum kisunum urðu þess valdandi að þau stofnuðu Facebook-hópinn Kattavaktin þar sem kattaunnendur hjálpast að við að koma týndum kisum aftur heim til sín .
Hvað eruð þið mörg í heimili ? Hér býr einn ungur maður og tvær til þrjár kisur , eftir því hvort Sólrún er talin með þeim ( sem ég myndi persónulega gera ) .
Risastóri , snjalli Sveinn og litli matarþjófurinn hann Bilbó sjá til þess að bæta auka lögum af hári á föt heimilisins .
Hvað áttu alltaf til í ísskápnum ? Pepperóní og maís .
Maís hefur þann undursamlega hæfileika að passa vel með öllu og pepperóní er nauðsynlegasta kjötáleggið .
Svo er nú alltaf passað upp á harðfisksbirgðirnar til að gera kisum glaðan dag , þá breytist Bilbó litli í Gollri þegar ljúflingurinn fyllist urrandi grundsemda um að allir ætli að stela harðfiskinum hans .
Hvað fer fjölskyldan með í mat og hreinlætisvörur á viku ? Það er nú ekki mikið , ætli það sé ekki svona um það bil 15.000 .
Við stefnum yfirleitt á 10.000 en skyndibiti eða hvítvínsflöskur kunna að freista okkar af og til , sérstaklega þegar um vinahittinga er að ræða .
Hvað freistar helst í matvörubúðinni ? Ætli það sé ekki gosið ( koffínfíknin er fögur ) og ísarnir ( við gerum reyndar heimatilbúinn ís svo við erum orðin smásnobb með þá , en Ben & Jerries klikkar ekki ) .
Hvernig sparar þú í heimilishaldinu ? Bíllaus lífsstíll okkar sparar hrúgur af peningum , við mælum með því fyrir alla .
Fólki finnst kannski erfitt að venjast því en það breytir öllu fyrir fjármálin .
Svo eru ódýr áhugamál : borðspil eru okkar helsta tómstundaiðja , ódýr og gefandi fyrir félagsleg samskipti .
Hvað vantar helst á heimilið ? Auka frystir er draumurinn ! Okkur langar að eiga alltaf nokkrar tegundir af heimatilbúnum ís tilbúinn , sem okkur skortir pláss fyrir , og geta boðið upp á ísbar fyrir gesti .
Eyðir þú í sparnað ? Ætli borðspilasöfnin komist ekki næst því .
Við lítum svo á að í hvert sinn sem við fjárfestum í enn einu borðspilinu séum við að styðja við ódýr áhugamál .
Þau verða hræódýr með nógu mikilli notkun , ef maður horfir á verð fyrir skemmtun ! 