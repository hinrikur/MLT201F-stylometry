Í allri Evrópu er tölvu- og netnotkun mest á Íslandi .
95% íbúa landsins teljast til reglulegra netnotenda , en meðaltalið í löndum Evrópusambandsins er 72% samkvæmt nýrri skýrslu Hagstofu Íslands um netnotkun .
Þá er ljóst að ekki þarf lengur að hanga við tölvuna heldur er um helmingur landsmanna á netinu í gegnum símana sína .
Spurningin er : Hvað aðhöfumst við í netheimum ? Margt hefur gerst á þeim 25 árum sem Ísland hefur formlega verið tengt internetinu .
Fyrstu lénin voru hi.is , hafro.is og os.is ; Háskóli Íslands , Hafrannsóknastofnun og Orkustofnun .
10 tölvur voru nettengdar árið 1988 .
Upp úr 1993 fékk almenningur tækifæri til að kaupa slíka þjónustu en þeir voru fáir sem nýttu sér það í byrjun .
Árið 1995 voru Íslendingar sem höfðu aðgang að netinu um 5.000 en þar af voru aðeins 3.000 virkir .
Um svipað leyti fóru að birtast stöku greinar um þessa nýju tilveru í dagblöðum og tímaritum .
Í Sunnudagsblaði Morgunblaðsins , 2. október 1994 , var leitast við að svara spurningunni hvað fólk bæri úr býtum með því að nýta sér internetið .
" Ótalmargt .
Til dæmis stöðuga streitu , meiri upplýsingar en maður getur nokkru sinni meðtekið , tilfinningaleg vandamál , að minnsta kosti 20 milljónir nýrra vina og nýjan orðaforða sem hvergi er að finna annars staðar en á Netinu .
" Ljóst er að þessi 20 ára gamli spádómur hefur ræst .
Fréttir vinsælastar Þótt internetið sé ekki miðstýrð eining er ýmislegt sem hægt er að styðjast við til að átta sig á hvað landsmenn aðhafast þar .
Alexia.com er vefsíða sem veitir upplýsingar um hvaða vefsíður Íslendingar nota þótt aðferðafræðin sé ekki alveg gallalaus .
Sömuleiðis mælir íslenska fyrirtækið Modernus umferð um íslenskar vefsíður en þar er ekki heldur hægt að líta á listann sem tæmandi því ekki eru allar vefsíður þátttakendur í mælingunum .
Af þessum mælingum má þó ljóst vera að Íslendingar sækja í að lesa fréttir , íslenskar og erlendar á vefnum .
Mbl.is hefur allt frá upphafi mælinga trónað í efsta sæti listans .
Aðrir vinsælir fréttavefir hafa verið visir.is , dv.is , ruv.is og pressan.is .
Auk þessa var vinsælt á síðasta ári að fylgjast með veðri næstu daga á vedur.is , fletta upp símanúmerum á ja.is , lesa um fótbolta á fotbolta.net og spjalla við náungann um alla heima og geima á bland.is .
Þar er sömuleiðis vinsælt að auglýsa og kaupa alls kyns notaða og nýja muni ; allt frá ullarsokkum upp í hraðbáta .
Ekki má gleyma að vefsíður hafa komið og farið og má þar nefna strik.is og torg.is .
Leit.is var þá fyrir 13 árum vinsælasti leitarvefurinn .
Verslum minna en Danir og Bretar Bland , sem mörgum er tamt að kalla Barnaland , er forvitnilegt að skoða þar sem notendur móta vefinn að svo miklu leyti sjálfir með eigin skrifum og auglýsingum og endurspeglar vefsíðan þannig í raun að miklu leyti íslenskan veruleika .
Sunnudagsblað Morgunblaðsins hafði samband við stjórnendur síðunnar og fékk upplýsingar um algengustu leitarorðin inn á umræðusíðurnar á Bland .
Ljóst er að ástamál , uppskriftir , uppeldi , meðganga og ýmislegt er viðkemur hinum og þessum tyllidögum eru vinsælustu orðin .
Um 200.000 eru skráðir notendur , þar af 122.000 konur og 78.000 karlar .
50.000 hlutir eru seldir þar á mánuði .
Samkvæmt skýrslu Hagstofunnar nota 81,7% Íslendinga samfélagsmiðla en það hugtak á í rannsókninni við um vefsíður á borð við Facebook og Twitter .
Við erum þó ekki best í öllu .
Við til dæmis verslum hlutfallslega minna á internetinu en margar aðrar Evrópuþjóðir .
56% Íslendinga nýta sér vefverslun , en til dæmis 77% Dana og Breta versla með tölvum og snjallsímum .
Við erum hins vegar ágæt í þeirri list að taka sjálfsmyndir , mynda matinn okkar , börn og gæludýr og birta á netinu .
Og þá má ekki gleyma að tíminn fer ekki bara til einskis því meira en helmingur netnotenda leitar svara við ýmsum spurningum lífsins á Wikipediu .
Verslað á netinu Af þeim sem nýttu sér netið til að kaupa á vörum og þjónustu ári fram að rannsókn var stór hluti að kaupa sér aðgöngumiða á ýmsa viðburði samkvæmt skýrslu Hagstofunnar eða um 70% .
Rúmur helmingur hafði keypt fatnað , skó og íþróttavörur .
Svipaður fjöldi keypti bækur , tímarit og gistingu á ferðalögum .
Tæplega þriðjungur þessara neytenda á internetinu festu kaup á ýmsum hlutum til heimilisins .
Þær vefsíður sem Íslendingar nota mest til kaupa á internetinu eru samkvæmt lista Alexa.com ; Booking.com , ebay.com og amazon.com og midi.is .
Vinsælustu erlendu vefsíðurnar Internetfyrirtækið Alexa mælir umferð á netinu í heiminum .
Meðal annars má þar finna lista yfir 500 mest sóttu vefi hérlendis og þótt aðferðafræði Alexa sé ekki fullkomin gefur listinn góða vísbendingu um hvaða vefsíður Íslendingar heimsækja oftast .
Samkvæmt Alexa eru þetta 10 vinsælustu erlendu vefsíðurnar hérlendis á síðasta ári : 1. facebook.com 2. google.com 3. google.is 4. youtube.com 5. wikipedia.org 6. linkedin.com 7. yahoo.com 8. live.com 9. imdb.com 10. wordpress.com Facebook smátt og smátt Fyrstu skrif um Facebook í íslenskum blöðum eru frá 2006 þegar DV fjallaði um brennuvarga í Bandaríkjunum .
" Hinir ákærðu voru allir með svokallaðar Facebook-heimasíður , sem eru sérstaklega gerðar fyrir nema á framhaldsskólastigi í Bandaríkjunum .
" Nákvæmlega ári síðar voru 7.000 Íslendingar skráðir inn á vefsvæðið og birtist grein í Fréttablaðinu um fræga Íslendinga sem hefðu þarna skráð sig til leiks .
Það voru m.a. Halla Vilhjálmsdóttir , Steinunn Ólína Þorsteinsdóttir , Ruth Reginalds , Einar Bárðarson , Garðar Thor Cortes , Sigríður Beinteinsdóttir , Svanhildur Hólm Valsdóttir og Klara Ósk Elíasdóttir – " sú eina af Nylon-stúlkunum sem er skráð , " segir í greininni .
Samkvæmt Vísindavefnum átti hver notandi að meðaltali 229 Facebook-vini árið 2012 .
Konur uppfærðu síður sínar 21 sinni í mánuði en karlar 6 sinnum .
