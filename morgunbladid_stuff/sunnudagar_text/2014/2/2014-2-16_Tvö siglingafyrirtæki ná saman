Fyrirtækið Special Tours , sem hefur bækistöð við gömlu höfnina í Reykjavík og sérhæfir sig í sjóferðum fyrir ferðamenn , hefur nú fært út kvíarnar norður yfir heiðar , með kaupum á helmingshlut í Arctic Sea Tours á Dalvík .
Special Tours bjóða farþegum upp á sjóferðir í ýmsum útgáfum og má þar nefna hvalaog lundakoðun og fleira .
Fleiri ævintýraferðir Freyr Antonsson stofnaði Arctic Seatours á Dalvík árið 2009 .
Freyr mun áfram sjá um rekstur Arctic Sea Tours og starfa þar sem framkvæmdastjóri .
" Við viljum bjóða fleiri ævintýraferðir á sjó í Eyjafirði og það var okkar markmið að fá einhvern í lið með okkur til að framkvæma það .
Viðræður við Special Tours tóku stuttan tíma og það var strax samhljómur í því sem við ætluðum að gera .
Við erum því mjög ánægð að tengjast eigendum og starfsfólki Special Tours og spennt fyrir framtíðaruppbyggingu í Eyjafirði , " segir Freyr Antonsson , framkvæmdastjóri og einn af eigendum Arctic Sea Tours .
Samstarfið við Special Tours segir hann bjóða ýmsa möguleika .
Grímsey á teikniborðinu " Special Tours hefur verið í fararbroddi við að koma með nýjar afþreyingarferðir á sjó og mun sú þróun verða enn hraðari með tilkomu Arctic Sea Tours inn í hópinn .
Við erum þegar með nokkrar ferðir á teikniborðinu á Eyjafirði , allt frá Akureyri og út undir Grímsey , " segir Hjörtur Hinriksson , framkvæmdastjóri og einn af eigendum Special Tours .
sbs@mbl.is 