Það mun hafa verið um það leyti sem ég hóf skólagönguna í Hlíðaskóla á því herrans ári 1979 að ég spurði karl föður minn með hvaða liði við héldum í fótbolta .
Bjarni Fel fjallaði af landskunnum myndarskap um enska boltann í Ríkissjónvarpinu og deildin var að hefjast .
Í minningunni lagði pabbi frá sér Morgunblaðið og tjáði mér að á þessu heimili styddum við Liverpool .
Það leist mér býsna vel á því þeir voru rauðklæddir og það var uppáhaldsliturinn minn .
Þess utan var liðið firnasterkt um þær mundir og ráðahagurinn því vænlegur .
Liðið var áfram sigursælt með afbrigðum og gladdi stuðningsmenn sína reglulega með stórum titlum .
Í gegnum súr og sæt 35 ár hef ég stutt liðið af talsverðum tilfinningahita og því tímabært að grípa gæsina þegar hún gafst um síðustu helgi og fara á völlinn .
Enginn smáleikur sem fyrir dyrum var ; efsta lið ensku úrvalsdeildarinnar , Arsenal , á leiðinni og við erfiðri viðureign að búast .
Það er enda augljóst strax að morgni laugardagsins 8. febrúar að grunnt er á rafmögnuðu andrúmslofti í borginni .
Leigubílstjórinn sem ekur okkur félögunum frá hótelinu okkar og að Anfield er ósköp slakur þegar við setjumst inn í bílinn , en þegar við látum uppi ákvörðunarstaðinn grípur hann fastar um stýrið og hristir lítillega höfuðið , eins og hann trúi varla spennunni fyrir þennan mikilvæga leik .
" Ertu að koma í fyrsta skiptið ? Þá áttu von á góðu , " segir hann .
" Þetta verður án vafa hörkuleikur því hvorugt liðið má við því að missa stig sem stendur .
" Ég spyr hann varfærnislega hvernig hann haldi að leikurinn fari .
Aftur hristir hann lítillega höfuðið .
" Ég vil ekki hljóma eins og ég sé í neinni uppgjöf , eða hafi ekki trú á sigri .
En ég skal segja þér í hreinskilni að gegn þessu liði yrði ég ekki óánægður með stig .
Við skulum segja að svo fremi sem talan þeirra á skorskiltinu verði núll þá telji ég úrslitin ásættanleg .
" Reyndar varð Gareth – sem hann heitir ef marka má lítinn skjöld sem festur hefur verið til hliðar við mælaborðið – ekki að ósk sinni með markatölu Arsenal í leikslok , en ljóst er að hann hafði ekki yfir neinu að kvarta þegar dómarinn blés til leiksloka .
Vera má að mörgum stuðningsmanninum hafi verið eins innanbrjósts og Gareth , en annað var skrifað í skýin yfir vellinum þann dag .
Stemningin magnast Við félagarnir erum snemma á ferð þennan morguninn því við ætlum , samkvæmt ráðleggingum reynslubolta , að kíkja á pöbbinn fyrir leik .
Öldurhúsið sem stefnan er tekin á heitir The Park og er handan götunnar frá Anfield-leikvanginum .
Þangað er þegar mættur talsverður hópur rauðklæddra stuðningsmanna og við verðum að gera okkur að góðu að standa og sötra morgunölið .
Fljótlega fer að þéttast innanstokks og þegar við leggjum í hann yfir götuna þurfum við að olnboga okkur gegnum þvöguna , svo ríflega er skipað í plássið .
Það eru talsverðar tilfinningar fólgnar í því að sækja þennan víðfræga – nánast goðsagnakennda – leikvang heim .
Styttan af manninum sem lagði grunninn að stórveldinu Liverpool , Bill Shankly sem var knattspyrnustjóri liðsins frá 1959 til 1973 , stendur í eilífri sigurstöðu á hlaðinu , með kreppta hnefa til himins .
Fiðrildagerið í maganum er farið að láta ærlega að sér kveða , en ég minni mig á að dagurinn í dag eigi að snúast um staðinn , stundina og stemninguna .
Góð úrslit verði bara bónus .
Við höskum okkur inn á völl , finnum sætin okkar og drekkum í okkur andrúmsloftið .
Leikvangurinn fyllist von bráðar og spennan eykst .
Þegar að því kemur að standa á fætur og taka undir með Gerry & the Pacemakers þegar einkennislagið You ' ll Never Walk Alone sannast að ég gerði rétt í því að stinga vasaklút í úlpuvasann .
Eins og við er að búast bera tilfinningarnar mig ofurliði , án þess að ég geri minnstu tilraun til að streitast á móti .
Anfield-kórinn er sá hljómfegursti sem ég hef heyrt í .
Upplifunin er ótrúleg .
Ég hef ekki samanburðinn svo ég spyr mig : er þetta hefðbundin stemning á Anfield eða liggur eitthvað í loftinu ? Leiftursókn rauða hersins Nánast um leið og flautað er til leiks kemur í ljós að svo sannarlega liggur eitthvað í loftinu .
Eftir 53 sekúndur hefur Martin Skrtel skorað eftir aukaspyrnu inn í teiginn frá Steven Gerrard og húsið nötrar af fagnaðarlátum .
Þvílík byrjun ! Leikmenn Arsenal virka slegnir út af laginu , en raunir þeirra eru rétt að byrja .
Leiftursóknir Liverpool-menn hvolfast eins og holskeflur yfir gestina frá Lundúnum sem virka steinrunnari með hverju markinu sem bætist við .
Þegar klukkan við hægri enda hinnar víðfrægu Spion Kop-stúku segir að nítján mínútur séu búnar af leiknum , segir markataflan fyrir neðan að staðan sé fjögur núll .
Það er lygilegt út af fyrir sig , því Arsenal er jú liðið sem hefur setið á toppi deildarinnar lengst af , en ennþá lygilegri er sú staðreynd að lærisveinar Arsène Wengers mega prísa sig sæla að staðan er ekki 7-0 .
Stuðningsmennirnir syngja hástöfum og ljóst að hér eru söguleg úrslit í uppsiglingu .
Stórlið Arsenal er spilað gersamlega ráðalaust og leikmenn þess geta sér enga björg veitt .
Ekki einu sinni Mezut Özil , fastamaður í þýska landsliðinu og langdýrasti leikmaður Arsenal , getur komið liði sínu til bjargar ; ef eitthvað er virkar hann einna sístur til afreka þegar hér er komið sögu .
Miðvallarleikmenn Liverpool , þeir Jordan Henderson , Philippe Coutinho og fyrirliðinn Steven Gerrard , ráða lögum og lofum inni á vellinum og leiftursnöggir sóknarmenn liðsins , Daniel Sturridge , Raheem Sterling og Luis Suárez , þjóta næstum óáreittir fram hjá varnarmönnum gestanna .
Á hliðarlínunni stendur Wenger þungur á brún með hendur í vösum dúnkápunnar sem hann klæðist gjarna þegar svalt er í veðri og gárungar kalla svefnpokann .
En það er sama hvað hann rótar í vösunum , lausnir eða svör finnur hann engin .
Eldhringurinn Anfield Augljóst er að leikmenn Liverpool og stuðningsmenn nærast hvorir á öðrum þessar töfrum líku mínútur og vex ásmegin ef eitthvað er .
Anfield hefur um langan aldur verið sagður sá völlur sem besta hefur stemninguna og meðal álitsgjafa þar hafa verið ekki minni spámenn en Thierry Henry , fyrrverandi framherji Arsenal , Ryan Giggs , hinn síungi vængmaður erkifjendanna í Manchester United , og Carlo Ancelotti , einn sigursælasti þjálfari heims sem meðal annars gerði Chelsea að Englandsmeisturum árið 2010 .
Í dag standa áhorfendur svo sannarlega undir nafni og syngja fullum hálsi , rauðliðum innanvallar til innblásturs .
Í bland við sönglög um liðið sjálft kyrja þeir söngva um staka leikmenn , ekki síst ef sérstakt tilefni er til .
Þegar Gerrard leggur Jack Wilshire kylliflatan með öxlinni , til að svara fyrir árekstur við sama Arsenal-leikmann skömmu áður , upphefst samstundis söngur , kyrjaður við lagið Que Sera , Sera ; " Steve Gerrard , Gerrard , / / He ' ll pass the ball 40 yards , / / he ' s big and he ' s f * * kin ' hard , / / Steve Gerrard , Gerrard .
" Þegar Joe Allen byrjar að hita upp á hliðarlínunni byrjar kvenpeningurinn þegar í stað að kyrja , við lagið " I Wanna Dance With Somebody " með Whitney heitinni Houston : " Oh I wanna dance with Joe Allen , / / I wanna feel the heat with Joe Allen ...
" Andrúmsloftið er eins og þjóðhátíð sé í fullum gangi og leikmenn Liverpool eru ákaft hylltir þegar flautað er til hálfleiks .
Viðstaddir eru í hálfgerðu gleðilosti yfir veislunni sem piltarnir hans Brendans Rodgers hafa boðið upp á .
Meðal laga sem spiluð eru í hljóðkerfinu er slagari Johnny Cash , Ring of Fire , og áhorfendur raula einum rómi trompetstefið úr laginu fljótlega eftir að seinni hálfleikur hefst .
Stuðningsmennirnir sveifla rauðum treflum sínum allir sem einn og þá er sem stúkurnar skíðlogi .
Anfield er að sönnu eldhringur þessa stundina og Arsenal er að fuðra upp í logunum .
Þvílík stemning ! Fyrir aftan vin minn situr eldhress Skoti sem gerði sér ferð frá Glasgow til að vera viðstaddur þennan leik og hann ræður sér naumast fyrir gleði .
Þegar Liverpool skorar fimmta markið ærist hann hreinlega af fögnuði og faðmar vin minn þéttingsfast að sér .
Kunninginn lætur sér það vel líka og faðmar á móti ; eins gott að Skotinn veit ekki að viðkomandi vinur er í raun harður stuðningsmaður Arsenal – en það er ekki hægt annað en að smitast af gleðinni meðal stuðningsmanna Liverpool , svo vinurinn leikur með .
Ég man óljóst eftir markinu sem Mikel Arteta , fyrirliði Arsenal , skoraði úr vítaspyrnu síðar í leiknum enda skipti það engu máli .
Að leik loknum er hetjunum fagnað vel og lengi enda er þetta stærsti sigur Liverpool á Arsenal síðan í mars 1964 .
Að hyllingu lokinni tínast tugþúsundir alsælla Púllara aftur út í hvunndaginn – sem verður , vel að merkja , talsvert ljúfari í ljósi úrslitanna .
Þessi dagur gleymist aldrei .
