" Það er gamall draumur okkar beggja að fara út í lögmennsku , " segir Gísli Tryggvason hdl. Þeir Eyjólfur Ármannsson hdl. opnuðu á dögunum lögmannsstofuna VestNord lögmenn sem er á Hverfisgötu 18 í Reykjavík , gegnt Þjóðleikhúsinu .
Þeir félagar hafa báðir sterk tengsl við Norðurlöndin , það er við Danmörku og Noreg , og réð það nafnavali á stofuna .
Einnig sjá þeir tækifæri á verkefnum í Færeyjum og á Grænlandi .
Á flestum sviðum samfélags Gísli og Eyjólfur hafa báðir langa reynslu af lögfræðistörfum , hvor á sínu sviði .
Eyjólfur hefur starfsreynslu sem fulltrúi sýslumanna frá tveimur embættum .
Hann hefur auk þess starfað sem aðstoðarsaksóknari hjá efnahagsbrotadeild ríkislögreglustjóra , Skipulagsstofnun , fjármálaráðuneytinu og víðar í stjórnkerfinu og undanfarin rúm tvö ár hjá stærsta banka Noregs , DNB .
Þá var Gísli í nokkur ár lögmaður og framkvæmdastjóri Bandalags háskólamanna og síðar talsmaður neytenda .
Þessi starfsreynsla ræður að nokkru leyti sérstöðu VestNord lögmanna .
" Lögfræðingar og í okkar tilviki lögmenn koma vitaskuld að flestum sviðum mannlegs samfélags sem er einmitt það sem gerir lögfræði svo heillandi fag , " segir Gísli Tryggvason .
Bætir hann við að hugur þeirra Eyjólfs standi að nokkru leyti til þess að auðvelda fólki að njóta allra þeirra réttinda sem stjórnarskráin og annað regluverk tryggir fólki .
Fyrirbyggja vanda " Við erum nú þegar komnir með nokkur mál sem snúast um hvort mannréttindi séu virt í framkvæmd .
Svo viljum við gjarnan gera meira af því að fyrirbyggja vanda eins og verkfræðingar fá að gera : byggja traustar brýr en ekki bara leysa vandamál þegar í óefni er komið .
Og svo tel ég að lögfræðingar hefðu mátt vera meira áberandi í uppbyggilegri umræðu , ekki síst eftir hrun .
Sem lögmenn viljum við leggja okkar af mörkum við að endurreisa traust í samfélaginu og raunar ber öllum nokkur skylda til að taka þátt í þeirri endurreisn , " segir Gísli Tryggvason .
sbs@mbl.is 