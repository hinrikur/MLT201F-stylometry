Konudagur , fyrsti dagur góu , er um helgina og á sunnudaginn skal fagna konunum í sínu lífi .
Gjafir til kvenna , góður matur , blóm og morgunmatur í rúmið eru gjafir sem flestir þekkja á þessum degi .
Í kringum 1950 var skrifað í blöðum að á þessum degi mætti ekki neita konum um neitt , allra síst lítilræði .
Í Degi árið 1945 er því haldið til haga að húsfreyjur ættu að fagna góu með því að hoppa fáklæddar þrisvar kringum húsið og heilsa mánuðinum með því að fara með stöku um hann .
Á árum áður var afar mikilvægt að eiginmenn gleymdu ekki að kaupa blómin á laugardegi því í kringum til dæmis miðja síðustu öld voru blómabúðir ekki opnar á sunnudögum .
Á sama tíma þótti ekki síður við hæfi að kaupa handa þeim svið og hangikjöt .
Í dag þykir mörgum konudagurinn tímaskekkja þar sem konan á jú ekki að vera sú eina sem stritar á heimilinu og eiga þennan eina frídag .
En það má samt margt gera til að gleðja til yndisauka í hversdagsleikanum .
Hér eru nokkrar einfaldar hugmyndir : Skoðaðu hvort það sé sniðugra að kaupa pottaplöntu í stað afskorinna blóma .
Pottaplantan lifir lengur , er eign til framtíðar og þær eru í tísku ; sérstaklega gúmmíplöntur og burknar .
Frúarlauf er einkar falleg planta .
Lærðu að gera eitthvað sem þú hefur ekki kunnað áður .
Ef þú hefur aldrei bakað brauð skaltu leggja á þig að finna góða uppskrift og leggja eitthvað nýtt af mörkum á heimilinu .
Til dæmis grófar morgunbollur með osti og marmelaði .
Hvað finnst konunni í alvörunni skemmtilegast að gera ? Er það að fá blóm eða kannski frekar hasarmynd og popp eða útihlaup .
Ekki kaupa blóm bara af því að það á að kaupa blóm , finndu út hvað myndi pottþétt falla í kramið .
Þrif eru vanmetin sem gleðigjafi .
Þrífðu allt hátt og lágt , í skjóli nætur ef þarf , og kveiktu á ilmkerti í morgunsárið .
Þetta er ódýrt og gott ráð fyrir þá sem þurfa að horfa í aurinn .
