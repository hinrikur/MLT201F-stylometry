Ásdís Jóhannesdóttir , verkfræðingur , segist lengi hafa haft áhuga á mat og matargerð og þannig fengið útrás fyrir sköpunarþörfina .
Matreiðsluáhuginn byrjaði hins vegar að blómstra þegar hún bjó í Frakklandi enda matarmenning óvíða jafn fyrirferðarmikil .
Gunnhildur Ásta Guðmundsdóttir gunnhildur@mbl.is Það má eiginlega segja að ég hafi fengið virkilega ástríðu fyrir matargerð í Frakklandi enda er matur svo stór þáttur í franskri menningu , " segir Ásdís , sem flutti nýverið aftur til Íslands ásamt frönskum eiginmanni og dóttur þeirra .
Um átta ára skeið hafði hún þá búið ytra , fyrst við nám í Grenoble og síðan um sex ára skeið við Miðjarðarhafið , í bænum Antibes á Rívíerunni , nærri landamærum Ítalíu .
Í Frakklandi hóf Ásdís meðal annars að blogga um mat og matargerð en frá 2011 hefur hún deilt uppskriftum og fróðleik á síðunni gurmandisir.blogspot.com .
" Líkt og eflaust flestir byrjaði ég að blogga til að halda utan um eigin tilraunir í eldhúsinu .
Mig langaði líka til að kynna franska matarmenningu fyrir fólki , " bætir hún við .
Önnur vídd og eldað í takt við árstíðirnar Ásdís segist hafa litast töluvert af búsetunni ytra , hvað áherslur í eldhúsinu varðar .
" Matargerð öðlast einhvern veginn allt aðra vídd þegar úrvalið er svona fjölbreytt og árstíðabundið eins og úti .
Grænmetið og ávextirnir koma oft úr nálægum héruðum og sumar tegundir eru fáanlegar aðeins í nokkrar vikur á ári .
Fólk hugsar mikið um að finna rétta vínið fyrir máltíðina og flestallar hátíðir fela í sér eitthvað ákveðið matarkyns .
Frakkar hugsa bara mjög mikið um mat , " segir hún létt í bragði .
Þrátt fyrir að vera flutt heim segist Ásdís enn reyna eftir megni að hafa franska háttinn í huga í eldhúsinu .
Reynir hún að elda árstíðabundið , vanda valið á hráefni og elda sem mest frá grunni – þótt ekki sé kannski alltaf hlaupið að því .
" Það er einhvern veginn aðeins öðruvísi að fara á litríka matarmarkaði í Suður-Frakklandi , þar sem maður velur sér t.d. ferskt grænmeti beint frá býli , og fær ráðleggingar um hvernig sé best að meðhöndla hráefnið og elda það , og fara síðan í stórmarkað hér .
En þetta er allt að koma , " segir hún létt .
Bætir hún við að hún sé mjög hrifin af gróskunni sem gætir í matarverslun hér á landi með tilkomu verslana á borð við Búrið , Frú Laugu , Lifandi markað og fleiri slíkra .
Spurð út í úrval franskra osta hér á landi segir Ásdís það gott að mörgu leyti .
" Það er helsti gallinn hversu erfitt er að nálgast osta úr ógerilsneyddri mjólk – þrátt fyrir góðan vilja í ostabúðunum – en það eru auðvitað bestu ostarnir , " segir hún .
Úrval annarra franskra matvara segir hún oft á tíðum ágætt , en verðlagningin sé kannski helsta ókosturinn .
Ásdís gefur hér uppskrift að ljúffengum pönnukökurétti upp á franska vísu .
" Þetta er nokkurs konar crépes-terta .
Kaþólsku hátíðina kyndilmessu bar upp á síðustu helgi , en hún er einnig orðin þekkt sem " dagur frönsku pönnukökunnar " hjá Frökkunum .
Þá hittast þeir og borða saman pönnukökur í hinum ýmsu útgáfum , " segir hún að endingu .
Crêpes-terta með súkkulaði- og hindberjasósu Crêpes : 500 g hveiti 1 l mjólk 6 egg 4 msk bráðið smjör smásalt 4 msk sykur 2 msk romm Hindberjasósa : 250 g frosin hindber 100 g sykur 1 dl vatn Súkkulaðisósa : 150 g dökkt súkkulaði 120 ml mjólk smjörklípa Að auki : ½ l rjómi fersk ber til skrauts grófsaxaðar heslihnetur Undirbúningur : Byrjið á því að útbúa pönnukökurnar .
Hveitinu er hrært saman við ½ l af mjólk með trésleif .
Pískið næst eggin og bætið þeim út í , ásamt smjöri , salti og sykri .
Notið þeytara til að blanda öllu saman í kekkjalaust deig .
Hellið restinni af mjólkinni saman við deigið í mjórri bunu á meðan þið hrærið í .
Loks má bragðbæta með rommi .
Deigið þarf að bíða í allavega klukkustund í ísskápnum áður en pönnukökurnar eru steiktar á hefðbundinn máta á pönnukökupönnu .
Hindberjasósan er ákaflega einföld .
Við setjum frosin hindber , sykur og vatn í lítinn pott og hitum upp að suðu á meðalhita .
Setjið sósuna þessu næst örstutt í blandara þar til hún er að mestu kekkjalaus .
Til að útbúa súkkulaðisósuna er súkkulaðið sett í skál ásamt mjólk og smjöri og brætt yfir vatnsbaði .
Við hrærum af og til í þar til sósan er kekkjalaus og glansandi .
Að lokum þeytum við rjómann og skolum berin sem við ætlum að skreyta tertuna með .
Samsetning : Til að setja tertuna saman byrjum við á því að leggja eina pönnuköku á kökudisk .
Smyrjið hana með súkkulaðisósu og leggið aðra pönnuköku ofan á .
Setjið lag af hindberjasósu á hana .
Ofan á hindberjasósuna fer pönnukaka og ofan á hana þeyttur rjómi .
Svo byrjum við aftur og höldum svona áfram þar til öllum pönnukökunum hefur verið staflað í lagskipta tertu .
Ofan á tertuna fer loks þeyttur rjómi , ferskir ávextir , grófsaxaðar heslihnetur og loks meiri súkkulaði- eða hindberjasósa .
Bon appétit ! 