Aurapúkinn hefur yndi af lífsins lystisemdum en um leið veit hann að það sem er dýrara og fínna er ekki alltaf peninganna virði .
Púkanum finnst það t.d. oft eiga við þegar kemur að matvöru .
Aurapúkinn fór eitt sinn í gegnum tímabil þar sem hann þóttist vera agalegur kaffisnobbari .
Hann fjárfesti í pressukönnu og agalega fínum bollum , og drakk með mikilli viðhöfn .
Svo líða árin og aðstæður breytast , svo púkinn þurfti einn daginn að láta sér nægja að kaupa skyndikaffi .
Nema hvað skyndikaffið reyndist alls ekki svo slæmt , enda einhver sérútgáfa með fáguðu nafni .
En hvað gerist svo ? Jú , enn harðnar í ári og Púkinn kaupir " venjulegu " týpuna af skyndikaffi og var hún barasta líka í fínasta lagi .
Undir lokin keypti púkinn afskaplega ódýra sparnaðarútgáfu frá sama kaffiframleiðanda og sopinn er alveg jafngóður og hann hefur alltaf verið – en hver bolli bara miklu ódýrari .
