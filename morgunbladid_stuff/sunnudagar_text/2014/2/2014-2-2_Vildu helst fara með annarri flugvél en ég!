Sigrún Aðalsteinsdóttir er frá Vaðbrekku í Hrafnkelsdal en hefur í áratugi búið á Akureyri .
Hún tók upp á því fyrir nærri 30 árum að safna kveikjurum og á nú í fórum sínum eina þrjú þúsund slíka .
Hún segir ótrúlegasta fólk hafa fært sér gripi í safnið í gegnum tíðina .
Sigrún leggur heilt herbergi undir safnið á heimili sínu , Jötunfelli í Glerárhverfi .
" Þetta byrjaði þegar ég fór á vinabæjamót í Lahti í Finnlandi árið 1984 .
Þangað fór einn fulltrúi frá ýmsum félögum á Akureyri og ég var fulltrúi Þórsara , " segir Sigrún en íþróttafélagið Þór var lengi með aðstöðu í íþróttahúsi Glerárskóla þar sem Sigrún vann um árabil .
" Þegar ég keypti fyrsta kveikjarann í Finnlandi hvarflaði alls ekki að mér að úr yrði safn .
Mig langaði að eignast minjagripi frá ýmsum stöðum sem ég kom á í ferðalaginu en svo versnaði sýkin eftir því sem frá leið ; ég keypti kveikjara hvar sem ég kom og var einu sinni með svo marga að ferðafélagarnir voru að hugsa um að fara heim með annarri flugvél ! Þetta var fyrir árásina á tvíburaturnana en ég hef ekki prófað að fara með kveikjara í flugvél síðan .
" Sída segir að fólk hafi snemma farið að gauka að henni kveikjurum .
" Ég vann á þannig stað að ég átti marga mjög góða kunningja og ótrúlegasta fólk hefur munað eftir mér .
" Safnið er fjölbreytt og hún safnar bara einum af hverju tagi .
" Ég stenst aldrei mátið þegar ég sé einhvers staðar flottan kveikjara , hef farið dálítið víða og oft með hópi fólks og þá hafa aðrir líka keypt handa mér .
Það var líka með ólíkindum hve kennarar í Glerárskóla gáfu mér mikið í safnið á sínum tíma .
Ég hefði til dæmis gaman af að vita hve marga Brynjar Kvaran gaf mér ; hann kenndi hér um tíma á meðan hann var í landsliðinu í handbolta og ferðaðist því mikið til útlanda .
" Ýmissa grasa kennir í safni Sídu ; þarna eru venjulegir kveikjarar en líka byssur , bílar , fatnaður og alls kyns furðulegar útfærslur .
Einnota kveikjarar eru boraðir og tæmdir en það reynist að vísu ekki alltaf nauðsynlegt .
" Byssurnar lánaði ég einhvern tíma barnabörnum þegar þau fóru út í bófaleik og þau voru fljót að klára gasið ...
" Sigrún segist varla vita hvort hún er í raun haldin söfnunaráráttu .
" En þegar aðstæður breytast snögglega hjá manni breytir maður um leið um lífsstíl .
Ég varð ekkja 1976 og þá breyttist margt .
Ég fékk ný áhugamál og fór meðal annars að safna hlutum sem eru í baðstofunni sem ég kalla svo , herbergi þar sem ég er með ýmsa gamla hluti .
Það er nauðsynlegt að gera eitthvað sem maður hefur gaman af , annars verður maður bara helvítis aumingi og ég hef engan tíma til að standa í því .
" 