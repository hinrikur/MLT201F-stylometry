Bjarni Frímann Bjarnason er 24 ára og stundar nám í hljómsveitarstjórn í Berlín .
Fyrir síðustu jól samdi Bjarni Frímann lög á jólaplötu Sigríðar Thorlacius ásamt vini sínum Guðmundi Óskari í Hjaltalín .
Bjarni Frímann byrjaði ungur að semja og þegar hann var tólf ára gamall var frumflutt tónverk eftir hann í Háteigskirkju á tónleikum yngri deildar Tónlistarskólans í Reykjavík og sama ár voru íslensk rímnalög í útsetningu hans flutt á Háskólahátíð .
Hann spilar jöfnum höndum á fiðlu og píanó og sigraði á sínum tíma í einleikarakeppni Listaháskóla Íslands og Sinfóníuhljómsveitarinnar .
Bjarni Frímann er fyrst spurður hvort hann komi úr tónlistarfjölskyldu .
" Nei , grunnurinn er miklu fremur bókmenntalegur , " segir hann .
" Faðir minn , Bjarni Frímann Karlsson , kennir viðskiptafræði við Háskóla Íslands og móðir mín , Sólveig Diðrika Ögmundsdóttir , er bókasafnsfræðingur á Háskólabókasafninu .
Þau eru bæði íslenskufræðingar og íslensk tunga og bókmenntir eru lifandi áhugamál á heimilinu .
Faðir minn er vel hagmæltur og kann ógrynni af vísum og ljóðum .
Við bræðurnir sem erum þrír höfum allir verið að yrkja þótt sá skáldskapur rati mestallur í skúffuna .
Sem krakkar vorum við að setja saman ferskeytlur og limrur og ég held að við höfum verið nokkuð bráðþroska í því .
Pabbi kenndi okkur líka að yrkja dróttkvætt og fornyrðislag og til eru gömul jólakort með tilraunum okkar í þeim stíl .
" Hvernig barn varstu ? " Mér er sagt ég hafi verið skrýtið barn og í dag hefði ég sennilega verið greindur á einhverfurófi eða með athyglisbrest .
Heima var ég hinsvegar kallaður forvitinn , starfsamur og fjörugur .
Ég er reikningshaus og mér fannst alltaf gaman að vita hvernig hlutir virka .
Sem krakki var ég að taka alls kyns hluti í sundur , ekki til að skemma heldur til að kanna innvolsið og hvernig þeir eru settir saman .
Ég var stundum utanveltu í skólanum en það hafði ekki neikvæð áhrif á mig og hefur ekki setið í mér vegna þess að ég hafði tónlistina .
Ég byrjaði í Suzuki-fiðlunámi þegar ég var lítill og var í því námi í nær tíu ár .
Suzuki-kerfið hefur gríðarlega kosti , sérstaklega fyrir sjálfsmynd þeirra sem læra eftir því .
Suzuki gengur út á að spila eftir eyranu sem er mjög mikilvægt , en ef menn ætla að leggja fyrir sig klassíska tónlist þá er ekki hægt að spila eingöngu eftir eyranu því tónlistin er oft það flókin .
Kennari minn í Suzuki-náminu , Lilja Hjaltadóttir , styrkti sjálfsmynd mína og ég er henni óendanlega þakklátur fyrir það kærleiksríka og fórnfúsa starf sem hún innti af hendi .
Ég byrjaði að læra á fiðlu og svo tók píanóið við .
Ég á tvo bræður og annar þeirra , sem er læknir og fimmtán árum eldri en ég , er góður píanisti og á stóran þátt í því að tónlistarferillinn hefur gengið þokkalega fyrir sig hjá mér .
Það var um fermingaraldur sem ég fór að fikta við að spila á pínaóið og hann spilaði með mér og vakti áhuga minn á fleiri þáttum í tónlist en bara þeim sem snerta fiðluna .
Hann byrjaði strax að hvetja mig til að íhuga form tónverka og hvernig tónskáldin hugsuðu og um leið fór að kvikna hjá mér áhugi á því að semja sjálfur .
" Á æskuverk í skúffum Fyrstu verk þín voru flutt opinberlega þegar þú varst tólf ára gamall .
Varstu undrabarn í tónlist ? " Þegar ég sé í dag á Youtube hvað krakkar um allan heim eru að afreka þá verður nú það sem ég var að bauka við hálf-hjákátlegt .
En í litlu samfélagi eins og hérna þá eru börnin kannski ekki mörg sem fást við svona lagað þannig að þetta hlaut vitanlega nokkra athygli .
Eftir flutning á þessum æskuverkum var ég í tónsmíðanámi hjá Guðmundi Hafsteinssyni og hann kenndi mér að semja fyrir alvöru .
Þá lagði ég töluverða vinnu í að semja klassíska lærða tónlist en ekkert af henni hefur verið flutt opinberlega því ég var feiminn við að koma henni á framfæri .
Ég er ekkert mikið gefinn fyrir að sýna það sem ég er að gera á þeim vettvangi .
En ég á æskuverk sem eru samin fyrir fimmtán ára aldur .
Eftir það var eins og sköpunaræðin hafi stíflast að þessu leyti og ég hafði enga knýjandi þörf til að semja og fékk útrás annars staðar .
En svo kom jólaplatan í fyrra og lögin á henni eru það fyrsta sem ég sem síðan á barnsaldri .
" Af hverju ákvaðstu að semja jólalög ? " Ég hef spilað sem lausamaður með Hjaltalín og eitt kvöldið sat ég við píanóið með Guðmundi vini mínum og bassaleikara í Hjaltalín og þá fékk hann hugmyndina að hræra í jólaplötu til heimabrúks .
Ég tók vel í það því ég er alltaf til í að henda mér í verkefni sem kunna að virðast glapræði í byrjun .
Þar sem Guðmundur spilar mikið með Sigríði Thorlacius lá beinast við að fá hana til að syngja og þar sem hún er svo vinsæl og vel þokkuð fannst okkur líklegt að hægt yrði að gefa út jólaplötu fyrir allan almenning .
Við höfðum því samband við útgáfufyrirtæki , en það var komið fram í október og okkur var sagt að efni á jólaplötu yrði að vera tilbúið í byrjun nóvember .
Við höfðum því einungis viku til að semja lögin og taka plötuna upp en þar sem við vorum búnir að bíta það í okkur að gera þessa plötu gengum við ótrauð í verkið .
Guðmundur var ansi brattur og bókaði stúdíó og þá frábæru músíkanta sem spiluðu með okkur .
Við vildum hafa lögin lágstemmd og textana góða og ákváðum að gera lög við texta ýmissa þjóðskálda .
Við sömdum lögin á tveimur dögum og reyndum að hafa þau eins einföld og hægt var þannig að textinn nyti sín sem best .
Fyrir utan það hvað Sigríður syngur lögin yndislega þá er stærsti velgengnisþáttur plötunnar sjálfsagt hvað textarnir eru fallegir .
" Áhyggjur af framtíð klassískrar tónlistar Þú ert menntaður í klassískri tónlist .
Á slík tónlist enn erindi til ungs fólks ? " Ég hef töluverðar áhyggjur af framtíð klassískrar tónlistar .
Klassísk tónlist höfðar ekki nógu vel til ungs fólks sem skilur ekki miðilinn og veit ekki hvað raunverulega býr í tónlistinni .
Hið raunverulega innihald hennar er ekki fólgið þeim tilteknu tónum sem maður heyrir heldur miklu frekar í því sem býr að baki þeim , því sem þeim er ætlað að tjá .
Alveg eins og hið raunverulega innihald talaðs máls felst í þeirri hugsun sem orðin tjá , en ekki hljómnum af sérhljóðum og samhljóðum .
Í klassísku tónlistarnámi er kennt að lesa nótur og svo er kennd endalaus spilatækni .
Það væri eins og að kenna tilvonandi skáldum og leikurum stafrófið og svo tómar framburðaræfingar .
Tónlist er oft líkt við tungumál , en til að tungumál sé eitthvað annað en einhver tunguleikur þarf það að hafa skipulag og byggingu .
Þessa hnitmiðuðu frásagnarlist og framsögn er hvergi skýrar að finna en í klassískri tónlist .
Með því að raða nokkrum tónum upp í laglínu má segja svo ótrúlega margt , gefa til kynna gleði , eftirsjá , eftirvæntingu , vonbrigði og svo framvegis .
Með tónum má tjá allar mannlegar tilfinningar .
En það er einmitt þetta sem klassískir tónlistarmenn kunna alltaf minna og minna að miðla , því nám þeirra miðast æ meir við tæknikröfurnar sem aukast með upptökutækninni .
Það væri líkt og leikarar stögluðust alltaf á sömu textunum án þess að skilja tungumálið eða skeyta nokkru um hvað verkið fjallaði .
Þegar kemur að tónlist er bragfræðinálgunin sterk í mér .
Ég er áhugasamur um formfræði tónlistar og um það hvernig formið talar .
Mér finnst klassískri tónlist fyrst gerð full skil þegar flytjendur skilja formið , en það er dapurlega lítil áhersla á það í tónlistarnámi .
Í náminu í hljómsveitarstjórn er höfuðáherslan á hljóminn í hljómsveitinni , " soundið " , sem er dálítið eins og þegar menn tapa sér í því að velja dekk undir bíla .
Ef ég mun leggja fyrir mig hljómsveitarstjórn , þá verður mitt metnaðarmál músíkölsk framsögn og það að láta tónana tala .
" Stefnirðu meðvitað hátt í tónlistinni ? " Um tíma langaði mig til að verða þekktur og að baki þeirri þrá var draumurinn um að geta helgað mig tónlistinni sem er ekki auðvelt og fáum hlotnast .
Þegar ég fór að þroskast áttaði ég mig á því að hugur minn stefndi ekki til frægðar .
Mér finnst framagirnd hafa elst af mér og það stendur mér kannski dálítið fyrir þrifum þegar kemur að hljómsveitarstjórn .
Samnemendur mínir í Berlín eru margir reknir áfram af framagirnd , eru stefnufastir og nískir á tíma sinn og einblína á framann .
Ég er sjaldnast þannig sjálfur , nema kannski stuttan tíma í senn , þegar stór verkefni standa fyrir dyrum .
" Hvar heldurðu að framtíð þín í tónlist muni liggja , muntu einbeita þér að hljómsveitarstjórn , því að spila eða semja tónlist eða muntu gera allt þetta ? " Ég get hugsað mér að gera hvað sem er .
Ég sé ekki endilega fyrir mér að sitja og skrifa nákvæm sinfónísk verk .
Ég er maður augnabliksins .
Þótt ég sé ekki flinkur í því að spila djass þá er ég góður í því að spila eftir eyranu og spuni á betur við mig en það að skipuleggja eitthvað í þaula .
Eins er með lífið sjálft .
Mér finnst skemmtilegast að taka þátt í tónlist þar sem fólk nýtur augnabliksins og hefur ekki of miklar áhyggjur af framhaldinu .
Ég er ekki gefinn fyrir fólk sem tekur sig of hátíðlega .
Mér er hinsvegar stundum legið á hálsi fyrir að taka mig ekki nægilega alvarlega , sem er allt annar hlutur og kannski engu skárri .
Ég veit að jafnvel þótt ég geti ekki haft lifibrauð af því að spila tónlist þá mun ég spila og fást við tónlist meðan mér endist aldur .
" 