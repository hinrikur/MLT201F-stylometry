Refir í friðlandi Hornstranda vekja sífellt meiri áhuga ferðafólks .
Nokkrir tugir koma á svæðið árlega , mest útlendingar , og freista þess að berja augum þetta eina , upprunalega íslenska landspendýr , í villtu umhverfi .
Nokkrir hafa komið gagngert til landsins í þeim tilgangi að sjá ref , að sögn Esterar Rutar Unnsteinsdóttur , forstöðukonu Melrakkaseturs Íslands í Súðavík .
Í sumar hefur boðað komu sína leiðangur frá breska ríkissjónvarpinu , BBC , sem vinnur að gerð náttúrulífsmyndar , von er á tveimur öðrum kvikmyndaleiðöngrum og fjórir þekktir , erlendir náttúrulífsljósmyndarar hafa boðað komu sína í sumar .
Talið er að í Hornvík sé þéttasta refabyggð í Evrópu .
Ester Rut og samstarfsmenn hennar hafa síðustu ár unnið að ýmiskonar rannsóknum .
Þær hafa leitt í ljós að einkvæni er algengast ; að dýrin pari sig fyrir lífstíð en þó eru dæmi um " framhjáhald " ; að feður séu fleiri en einn í sama goti .
