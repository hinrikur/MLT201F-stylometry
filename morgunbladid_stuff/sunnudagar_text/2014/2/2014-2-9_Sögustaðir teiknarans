Á árunum 1930 til 32 kom út í Danmörku einstaklega falleg útgáfa Íslendingasagnanna í þremur bindum , að undirlagi rithöfundanna Gunnars Gunnarssonar ( 1889-1975 ) og Johannesar V. Jensen ( 1873-1950 ) sem þýddu úrval sagnanna á dönsku .
Þessi rómaða útgáfa félaganna hefur síðan verið endurútgefin nokkrum sinnum og ævinlega með upphaflegum myndskreytingum danska listamannsins Johannesar Larsen ( 1867-1961 ) .
Sýning á 37 af hinum stórmerkilegu teikningunum sem hann vann fyrir verkið verður opnuð í norrænu menningarmiðstöðinni Bryggen í Kaupmannahöfn í dag .
Johannes Larsen vann að teikningum sínum á söguslóðum Íslendingasagnanna sumrin 1927 og 1930 og er afraksturinn einstakt og heildstætt listaverk , sem helst má jafna við vatnslitamyndirnar sem breski myndlistarmaðurinn , fagurfræðingurinn og rithöfundurinn William Gershom Collingwood skapaði á mörgum þessum sömu sögustöðum árið 1897 , í sama tilgangi ; að sýna lesendum Íslendingasagnanna landið og staðina þar sem sögurnar gerast , á hlutlægan og óupphafinn , en þó agaðan og listrænan hátt .
Í raun er furðumargt sambærilegt með verkum þessara tveggja listamanna , Larsens og Collingwoods – til að mynda sköpuðu báðir milli 300 og 330 myndir í ferðum sínum .
Larsen vann þó einkum pennateikningar , þótt hann hafi gert nokkrar vatnslitamyndir , en Collingwood vann aðallega vatnslitamyndir og lét eitt sumar nægja í verkið .
Hófstillt hlutlægni og einfaldleiki Johannesar Larsens er einkum minnst fyrir listilegar myndir af fuglum og landslagi , myndskreytingar í bókum og ljúfar náttúrustúdíur .
Málverk , vatnslitamyndir og grafíkmyndir .
Safn helgað minningu hans er starfrækt í húsinu þar sem hann bjó í Kerteminde á Fjóni .
Teikningarnar sem fylgdu Íslendingasögunum mynda mikilvægan og merkan þátt í höfundarverki hans .
Þær eru aðdáunarverðar á margar hátt , en ekki hvað síst fyrir hina hófstilltu hlutlægni , og einfaldleika , en þó næmi fyrir smáatriðum í landslaginu .
Þá eru tökin á miðlinum meistaraleg , hvernig ský lifna á himni , þýtur í grasi og þúfur sem og hraun virðast áþreifanleg – allt skapað með öruggum dráttum með pennanum .
Markmiðið með myndunum var að sýna sögusviðið , gefa tilfinningu fyrir söguheiminum ; dramatíkin og persónurnar lifnðuðu síðan í textanum og lesandinn áttaði sig betur á öllum aðstæðum með því að horfa á myndirnar .
Í bókunum þremur gefur að líta 188 af teikningunum sem Larsen dró hér upp , einstaklega jafnar að gæðum og hrífandi í þessum einfaldleika .
Af einu sögusviði á annað Eins og fyrr segir kom Larsen í tvígang hingað að vinna að myndunum og fór þá ríðandi með vinum og leiðsögumönnum milli sögustaðanna .
Í fyrra skiptið kom hann til landsins um miðjan júní sumarið 1927 .
Fyrstu dagana dró hann upp myndir af ýmsum gripum í Þjóðminjasafninu en þá lá leiðin til Þingvalla , þar sem hann naut leiðsagnar Sigurðar Nordal og teiknaði margar myndir á einni viku .
Þaðan lá leiðin að söguslóðum Njálu , þar sem Larsen dvaldi í Múlakoti og kynntist syni bóndans , Ólafi Túbals , sem einnig var myndlistarmaður og átti eftir að vera fylgdarmaður Larsens um landið .
Larsen hélt merkar dagbækur , með litríkum færslum um ferðirnar og fjölda skissa , til að mynda af fuglum , og eru þær varðveittar í Konuglega bókasafninu í Kaupmannahöfn .
Ólafur Túbals hélt einnig dagbók þessi sumur og varpa þær forvitnilegu ljósi á vinnu danska myndlistarmannsins .
Eftir að hafa dregið upp myndir af helstu sögustöðum Njálu á Suðurlandi , gekk Larsen á Heklu og reið síðan sem leið lá aftur til Reykjavíkur og sigldi þaðan til Borgarness , á vit þeirra sagna sem gerast í Borgarfirði , á Snæfellsnesi og í Dölunum .
Ferðaáætlunin breyttist hinsvegar dag einn , þegar hann var í Stykkishólmi ; þá barst honum skeyti þar sem greint var frá því að eiginkona hans , Alhed , hefði veikst alvarlega .
Listamaðurinn sneri strax til Reykjavíkur og tók sér far með fyrsta skipi heim .
Á miðri leið mætti skipið öðru þar sem sonur Larsens var um borð og flutti þær sorgarfréttir að eiginkonan væri látin .
Fyrsta bindi dönsku sagnaútgáfunnar kom út árið 1930 , með myndum Larsens , og það sama sumar kom hann aftur hingað út að ljúka verkinu .
Eftir að hafa dvalið nokkra daga með Ólafi í Múlakolti lá leiðin til Víkur og þaðan til baka til Þingvalla , þar sem Larsen var viðstaddur Alþingishátíðina miklu .
Þá héldu þeir félagar til Stykkishólms og þaðan í Dali , og alls staðar teiknaði Larsen af kappi .
Úr Dölum var haldið áfram norður , að þessu sinni akandi og þótti listamanninum það slæm skipti .
En hann vann á söguslóðum Grettis sögu , Vatnsdælu og Kormáks sögu , og áfram lá leiðin til Eyjafjarðar , á slóðir Víga-Glúms sögu , og austur að Mývatni .
Áður en Larsen hélt heim heimsótti hann Þingvelli að nýju og kynntist þar kollega sínum , Jóhannesi Kjarval , sem hann fékk miklar mætur á .
Í Larsensafninu má í dag sjá málverk eftir Kjarval af bláberjalyngi .
En þeir sem eiga leið um Kaupmannahöfn næstu mánuði ættu að koma við á Bryggen og skoða merkar teikningar Larsens af íslenskum sögustöðum .
