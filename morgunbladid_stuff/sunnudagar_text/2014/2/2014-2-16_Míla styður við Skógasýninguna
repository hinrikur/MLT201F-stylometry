Eva Magnúsdóttir , forstöðumaður hjá Mílu , og Sverrir Magnússon , framkvæmdastjóri Samgöngusafnsins í Skógum , hafa undirritað samning um styrk frá fyrirtækinu til safnsins .
Styrkurinn er veittur til uppsetningar og viðhalds yfirlitssýningar á minjum sem spanna 100 ára sögu fjarskipta á Íslandi .
Á safninu verða sögu fjarskipta gerð góð skil og þeim hluta sögunnar sem tilheyrir forsögu Mílu , segir í frétt frá fyrirtækinu .
Samgöngusafnið í Skógum hefur tekið að sér að halda utan um sögu samgangna á Íslandi , þar á meðal fjarskipta .
" Í gegnum árin hefur safninu áskotnast mikið magn af gömlum búnaði og tækjum sem tilheyrðu gamla Landssímanum , fyrirrennara Mílu , sem segir sögu fjarskipta á Íslandi , " segir Sverrir Magnússon , framkvæmdastjóri í Skógum .
Samgöngusafnið tók nýverið við Síma- og fjarskiptasafni Þjóðminjasafns Íslands en það var áður í eigu Landssímans .
