Reglulega eru fluttar fréttir af því að Ísland sé neðarlega eða " komi illa út " á lista Eftirlitsstofnunar EFTA yfir hversu vel EFTA-löndunum miðar í innleiðingu tilskipana evrópska efnahagssvæðisins .
Fyrir þá sem telja samanburð við erlend ríki þann mælikvarða sem mestu máli skiptir þá er rétt að minna á að á listanum eru einungis þrjú lönd .
Ísland kemst því á verðlaunapall telji menn það sérstakt keppikefli að ná árangri á listanum .
Það sem þó skiptir hér máli efnislega er að með inngöngu í EES-samstarfið undirgengust EFTA-ríkin ekki keppni í innleiðingu reglna sem samningsþjóðirnar hafa sett sér .
Það er ekkert til sem heitir " innleiðingarhalli " eins og nefnt er í fréttum af þessum listum .
Eitt meginmarkmiða EES-samstarfsins er að stuðla að auknu frjálsræði og samvinnu í viðskiptum um allan heim en um leið að tryggja einsleitni á evrópskum markaði .
Full þörf virðist vera á að rifja reglulega upp og árétta að EES-samstarfið er þó ekki einhliða samband sem rúllar reglum ESB viðstöðulaust inn í EFTA-ríkin .
EES-samstarfið er tvíhliða samstarf annars vegar EFTA-ríkjanna og hins vegar ESB .
Báðir aðilar hafa sama rétt við mótun reglna sem varða samstarfið og þótt margir haldi að Íslendingar þurfi að vera algerir þiggjendur evrópskra reglna þá er það ekki þannig .
Innleiðing nýrra reglna á sviði EES-samningsins fer ávallt fram með aðkomu alþingis og að undangenginni afgreiðslu í sameiginlegu EES-nefndinni en í henni fer fram upptaka nýrra reglna í EES-samninginn og breyting á eldri reglum .
Sameiginlega EES-nefndin hefur einnig það hlutverk að veita EFTA-ríkjunum undanþágu frá sameiginlegum reglum ef samningsaðilar eru sammála um slíkt .
Hefur það verið nýtt sem skyldi af hálfu Íslands ? Það kann að vera að lagafrumvörp renni í gegnum alþingi jafnmótstöðulaust og vatnið á suðurhluta Englands um þessar mundir .
Ólíkt rigningunni er innleiðing EES-reglnanna hins vegar ekki hluti af gangverki náttúrunnar .
Alþingi hefur fullt forræði á því hvaða reglur eru innleiddar .
Vilji þingmenn hafa á því skoðun hvaða reglur eru innleiddar geta þeir það .
Telji þingmenn sig ekki hafa tíma til þess að hafa skoðun á EES-reglunum , nú eða öðrum lagafrumvörpum , eiga menn alltaf þann kost að gefa þeim ekki lagagildi hér á landi .
Bíða með það þangað til þeir hafa tíma til að kynna sér málið .
Og það er bara alls ekkert að því .
Sigríður Ásthildur Andersen sigga@sigridurandersen.is 