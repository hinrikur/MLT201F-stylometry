Á dögunum hreppti tónverk Arvos Pärts , Adam ' s Lament , Grammy-verðlaunin .
Söngkonan Tui Hirv , sem er búsett hér á landi , syngur sópranhlutverkið .
" Líklega eru rætur mínar orðnar sterkari hér en þar , " segir hún þegar spurt er um muninn á tónlistarlífinu í Eistlandi og hér .
Einar Falur Ingólfsson efi@mbl.is Á dögunum hreppti hljómplata hins heimskunna tónskálds Arvos Pärts , Adam ' s Lament , Grammy-verðlaunin í Bandaríkjunum fyrir bestan flutning kórs á liðnu ári .
Kórnum stýrir kunnur stjórnandi , Tõnu Kaljuste , og einsöngvararnir í verkinu eru þau Tui Hirv og Rainer Vilu .
Tui hefur verið búsett hér á landi síðan í sumar og þessi snjalla eistneska söngkona er farin að láta að sér kveða í íslensku tónlistarlífi .
Á dögunum kom hún til að mynda fram með Caput-hópnum á Myrkum músíkdögum þar sem flutt voru verk eftir tónskáldin Helenu Tulve og Pál Ragnar Pálsson , sambýlismann Tui , sem margir þekkja sem gítarleikara hljómsveitarinnar Maus .
" Það var engin leið að sjá fyrir að flutningurinn á verkinum myndi fá Grammy-verðlaun , " segir Tui og bætir við að það hljóti að kynna verkið fyrir stærri hlustendahópi .
Það sé hins vegar langt síðan verkið var hljóðritað , árið 2011 .
" Og þá vorum við í raun að vinna með verkið í annað sinn .
Arvo Pärt samdi það upphaflega fyrir sópran og átta selló .
Nokkrum sinnum var reynt að hljóðrita verkið í þeirri mynd en það gekk ekki upp og var aldrei gefið út .
Árið 2008 fór ég í tónleikaferð með Kammerkór eistnesku fílharmóníunnar um Bandaríkin og fyrir þá ferð var þetta verk Pärts útsett fyrir kammersveit , kvennakór og tvo einsöngvara .
Við stjórnandinn , Tõnu Kaljuste , þekktumst þá þegar því ég hafði áður sungið með barnakór sem faðir hans stofnaði árið 1951 , frá sjö ára aldri þar til ég lauk menntaskóla .
Hann valdi mig til að syngja sópranhlutverkið .
" Verkið er sungið á frönsku og fjallar um holdsveikisjúkling sem ábóti nokkur fellst á að bera á markað og reynist vel að öllu leyti , þrátt fyrir að sá holdsveiki reyni á þolrif hans .
Að lokum reynist sá veiki vera engill sem hafði verið að reyna trú ábótans .
Tui ljær englinum rödd sína .
" Á sínum tíma fluttum við verkið á átta tónleikum í Bandaríkjunum .
Það var síðan æft upp aftur þremur árum síðar og hljóðritað fyrir ECM-útgáfuna í kirkju heilags Nikulásar í Tallinn , sem er þekkt fyrir gríðarmikið bergmál .
" Á plötunni koma fram nokkrir kórar , einsöngvarar og hljóðfærahópar .
Hin ríka kórahefð í Eistlandi Tui segir að útgáfunni hafi strax verið vel tekið , eins og öðrum með verkum Arvos Pärts .
" Þetta er eins og vél sem malar áfram , " segir hún .
" Ég var einfaldlega beðin að stíga um borð í farartækið sem heldur ferðinni áfram .
Fyrsti diskurinn með samstarfi Tõnu Kaljuste og Pärts , Te Deum , kom út 1993 .
Ég hlustaði mikið á hann sem unglingur .
" Tui segir að Kaljuste hafi ekki gert mikið með Grammy-verðlaunin .
" Hann spurði á Fésbókinni hvort einhver tryði því virkilega að hægt væri að bera ólík tónverk saman til að veita einu þeirra verðlaun .
En hann ítrekar líka að verðlaun og viðurkenningar séu hluti af tónlistariðnaðinum .
" Hún segir að vissulega hafi Arvo Pärt haft mikil áhrif á eistneskt tónlistarlíf , þrátt fyrir að hann hafi ekki alltaf verið nálægur eða virkur þátttakandi í tónlistarlífi landsins .
" Hann bjó lengi í Berlín en er nýfluttur aftur til Eistlands , býr í þorpi sem er álíka langt frá Tallinn og Eyrarbakki er frá Reykjavík , " segir Tui .
Hún bætir við að mörg yngri tónskáld semji í hans anda og svo hafi fjöldi kóra sprottið upp og þeir takist iðulega á við sömu verkin .
Kórahefð er gríðarlega rík í Eistlandi .
" Þjóðlegur kórsöngur hefur skipt gríðarmiklu máli fyrir sjálfstæði og sjálfsmynd þjóðarinnar , " segir Tui .
" Fyrsta söngvahátíðin var haldin í Eistlandi árið 1869 og síðan hafa þær verið haldnar reglulega , oftast á fimm ára fresti .
Eistland varð sjálfstætt árið 1918 og hátíðirnar voru haldnar áfram , einnig á sovéttímanum þótt reynt væri að láta þær þjóna sovéskri hugmyndafræði .
Það gekk í raun ekki því Eistar notuðu tækifærið til að flytja ástsælustu þjóðernissöngvana , jafnvel þótt reynt væri að kæfa þá með háværum hergöngumörsum úr hátölurunum , " segir hún og brosir .
" Kórsöngurinn , og söngvahátíðin , er í kjarna sjálfsmyndar Eista .
" Þegar Tui er spurð hvenær hún hafi ákveðið að leggja sönginn fyrir sig ypptir hún öxlum og segir að þetta hafi hún alltaf viljað gera .
" Ég hef alltaf sungið .
Ég tala ekki um það sem ég geri sem einhvern söngferil , heldur vil ég syngja með fólki sem syngur vel og ef maður syngur alltaf með góðum söngvurum , og góðum hljóðfæraleikurum , býst ég við að maður endi í einhvers konar atvinnumennsku .
Ég vil einfaldlega fást við tónlist .
Ég er ekki dæmigerður klassískur söngvari því ég syng venjulega ekki óperur .
Hvers vegna ? Því röddin mín er ekki hin dæmigerða óperurödd .
Það fer eftir hvaða hæfileika náttúran skammtar manni hvað hentar best að syngja .
Ég hef áhuga á óperu og get ekki sagt að ég muni aldrei takast á við það form , en eins og eistneska módelið af óperusöng er – mótað af rússneskum hefðum mikilla radda – þá get ég ekki keppt við það , þar sem þarf að syngja hærra en hljómsveitir .
Mín söngtækni er ekki þannig , hún er nær eldri tónlist og einnig tónlist kórhefðarinnar .
Hins vegar syng ég mikið af samtímatónlist og mörg tónskáld hafa samið verk sérstaklega fyrir mig .
Ég lít á sjálfa mig sem hljóðfæri .
Um daginn kom ég fram með Caput og slíkir tónleikar eru eitthvað það skemmtilegasta sem ég geri ; að koma fram með litlum kammersveitum og vera eins og eitt af hljóðfærunum .
Þegar ég syng með píanóleikara lít ég á hann sem jafninga , hann er alls ekki undirleikari minn .
" Skýtur nýjum rótum hér Var erfitt fyrir Tui að flytja til Íslands og skilja við eistnesku ræturnar ? " Nei .
Ég skýt nýjum rótum hér , " segir hún ákveðin .
" Ég hef verið að skjóta þeim frá 2008 , þegar ég kom hingað fyrst , og síðan hef ég dvalið hér oft , í lengri og styttri tíma .
Hér fann ég ýmislegt sem var ekki að finna í Eistlandi – og líklega eru rætur mínar orðnar sterkari hér en þar .
" Hún kom ekki hingað vegna tónlistarlífsins , heldur vegna fjölskyldunnar – þau Páll Ragnar eiga saman fjögurra ára dreng sem nú gengur hér í leikskóla .
" En auðvitað er tónlistarlífið ólíkt í þessum löndum , hér er það alls ekki jafnmiðstýrt og í Eistlandi .
Hér er frelsi til að hrinda hugmyndum í framkvæmd miklu meira .
Í Eistlandi hættir fólki til að bíða eftir fyrirmælum að ofan .
" Tui er ekki með mörg verkefni í gangi í Eistlandi en nýlega var ákveðið að Adam ' s Lament -platan yrði flutt í heild sinni á tónleikum í Tallinn í haust .
" Ég vil helst komast þangað á sumrin , það er besti tíminn , en það er fátækt land og þótt einhver tónlistarverkefni gætu hentað mér þá er yfirleitt enginn peningur til að borga undir mig flugfar þangað .
Hvað það varðar hef ég líklega verið strokuð út af listanum ! " segir hún og hlær .
" Hins vegar er svo auðvelt að vera í sambandi við vini og starfsfélaga í dag yfir netið .
Ég er líka tónlistarfræðingur að mennt og hef starfað sem menningarblaðamaður fyrir dagblað í Eistlandi ; ég get sinnt því að hluta héðan .
Ég nýt þess að takast á við ólíka hluti í menningarlífinu , enda trúi ég því að tími fílabeinsturna í listum sé liðinn undir lok .
Allir sem starfa á þessu sviði eru jafnir , þurfa að kynna sig og koma sér áfram .
Faðir minn er ljóðskáld og ég hef líka skrifað alla tíð ; nýt þess rétt eins og ég nýt þess að syngja .
" 