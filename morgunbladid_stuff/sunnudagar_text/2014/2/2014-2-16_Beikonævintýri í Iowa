Glímukappar , beikondrottning , brúðkaup og fyrsta beikon-kvikmyndin voru á meðal atriða á sjöundu Blue Ribbon-beikonhátíðinni í borginni Des Moines í Iowa á dögunum .
Hið íslenska beikonbræðralag átti þar sína fulltrúa , en þema hátíðarinnar í ár var Las Vegas eða " Viva la Bacon " .
Gunnhildur Ásta Guðmundsdóttir gunnhildur@mbl.is Þetta var í annað skipti sem íslenski vinahópurinn sem kennir sig við beikon , og hefur þrjú undanfarin ár staðið fyrir samnefndri hátíð í Reykjavík , hélt til Des Moines .
Opinbert markmið hátíðarinnar ytra , rétt eins og hér heima , er " að bera út boðskap beikons ; sameina fólk og gleðjast " .
Hátíðin í Iowa hefur farið fram árlega frá árinu 2008 en þar , rétt eins og hér á landi , var upphaflega um létta skemmtun vinahóps að ræða , sem hefur heldur betur vaxið fiskur um hrygg .
Þúsundir sækja viðburðina í dag en allur ágóði af miðasölu rennur til góðgerðarmála og vinna við þá unnin í sjálfboðavinnu .
" Erindi ferðarinnar nú var einkum að skoða hátíðina frekar og sjá hvort við getum eitthvað lært af því hvernig félagar okkar gera þetta .
Auk þess færðum við Terry Branstad , ríkisstjóra Iowa , bréf frá Guðmundi Árna Stefánssyni , sendiherra Íslendinga í Washington , en Terry heimsótti hann í sendiráðið í fyrra , " segir Árni Georgsson , einn Beikonbræðranna , um tildrög ferðarinnar nú .
Seldist upp á nokkrum mínútum Að sögn Árna hafa aðstandendur hátíðarinnar úti komið þrisvar til Íslands en hátíðin þeirra nú var sú stærsta til þessa : " Þrettán þúsund miðar voru í boði í ár og seldust upp á nokkrum mínútum .
" Mikil gleði ríkti á hátíðarsvæðinu að hans sögn .
Auk þess sem beikon og beikonafurðir ýmissa framleiðenda voru kynntar í tveimur risastórum sýningarhöllum , voru ýmsir fyrirlestrar í boði og skemmtiatriði á dagskrá .
" Þarna voru líka veitt verðlaun fyrir besta beikonið , beikondrottning var krýnd , en það var saksóknari í Des Moines í ár .
Keppt í beikonáti , fjölmargir skörtuðu Elvis- eða Priscillu Presley-búningum í takt við þemað , auk þess sem tvö " beikon-brúðkaup " fóru fram á svæðinu , " bætir hann við .
Þá var fyrsta beikon-kvikmyndin einnig kynnt til sögunnar en sú ber heitið " State of Bacon " og er væntanleg í kvikmyndahús .
Þess má geta að íslenski hópurinn stóð fyrir fyrirlestri um Ísland auk þess sem hann tók lagið fyrir viðstadda – lög Elvis Presley að sjálfsögðu .
Að sögn Árna er Iowa-ríki skemmtilegt heim að sækja .
Auk beikonmenningar er ríkið er einn stærsti svínaræktandi í Bandaríkjunum .
Hluti hópsins skellti sér einnig út í sveit þar sem hann prófaði að veiða fasana og naut náttúrunnar .
Spurður út í hvort Beikonhátíðin í Reykjavík muni bera heimsóknarinnar merki , segir Árni : " Okkar hátíð er með aðeins öðru sniði en úti – en við viljum gjarnan að litið sé á hana sem " matarhátíð alþýðunnar " .
Þangað sem fólk hefur gaman af því að koma á öllum aldri .
Í fyrra bættust flottir aðilar í hópinn með okkur , s.s. Höfuðborgarstofa , Miðborgarsamtökin , Ali , Svínaræktarfélag Íslands og Vífilfell .
Við viljum gjarnan sjá framhald verða á og veg hátíðarinnar vaxa enn frekar , " segir Árni að endingu .
