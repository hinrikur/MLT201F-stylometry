Orðið schönheit , fegurð á þýsku , hljómar oft í söngtexta verksins Der Klang der Offenbarung des Göttlichen , Kraftbirtingarhljómi guðdómsins upp á íslensku , sem frumsýnt var fyrir fullu húsi í Berlín í vikunni .
Höfundarnir , Ragnar Kjartansson og Kjartan Sveinsson , unnu þetta leikhúsverk án leikara með Heimsljós Halldórs Laxness í huga og fegurðarþrána sem þar birtist .
Á sviðinu gefur að líta hárómantískar sviðsmyndir Ragnars og tregafull tónlist Kjartans flæðir um salinn .
Einar Falur Ingólfsson efi@mbl.is Við lok frumsýningarinnar á Der Klang der Offenbarung des Göttlichen í Volksbühne-leikhúsinu í Berlín í vikunni gat kona sem sat rétt hjá mér ekki hætt að snökta , upphafin fegurðin hafði náð svona til hennar .
Bandarískur galleristi annars höfundanna , Ragnars Kjartanssonar , var einnig djúpt snortinn .
" Ég vissi að við ættum von á góðu verki , en að það væri svona áhrifamikið ...
" Hann hristi höfuðið klökkur en ánægður með enn eitt athyglisverða verkið frá sínum manni .
Flutningnum var fagnað hraustlega ; fjörutíu manna hljómsveitinni , sextán manna kórnum , stjórnandanum Davíð Þór Jónssyni og vitaskuld höfundunum , myndlistarmanninum Ragnari og Kjartani Sveinssyni tónskáldi .
Þeir hlupu upp á sviðið og tóku brosandi við fagnaðarlátunum í sal þar sem sjá mátti mörg andlit úr íslensku listalífi en einnig af alþjóðlegu myndlistarsenunni .
Þegar Ragnari var boðið að setja upp verk í þessu fræga leikhúsi , sem þekkt er fyrir nýsköpun og dirfsku , hafði hann samband við Kjartan sem ekki er lengur félagi í Sigur Rós , heldur útskrifað tónskáld og hafði samið tónlistina fyrir leikgerð Kjartans Ragnarssonar , föður Ragnars , upp úr Heimsljósi Halldórs Laxness í Þjóðleikhúsinu fyrir þremur árum .
Og þeir réðust í að skapa þetta leikhúsverk án leikara .
Ragnar hannaði sviðsmynd , hópur fólks smíðaði og málaði með honum í fyrrasumar og nú var hún komin á sviðið í Berlín ; fjórir þættir með ólíkum leikmyndum en hárómantískum , og hátt í klukkustundar langt tónverk .
Titillinn er þýska þýðingin á Kraftbirtingarhljómi guðdómsins , einum hluta Heimsljóss , og kórinn syngur valdar línur úr texta bókarinnar , línur sem hylla fegurðina .
Fyrir frumsýningu höfðu höfundarnir sagt mér að verkið fjallaði um fegurðarþrána – þar vísa þeir aftur í skáldsögu Halldórs .
" Heimsljós er stórmerkileg bók um fegurðarþrána og fegurðina , skrifuð í deiglu módernismans .
Hún afbyggir fegurðina og upphefur hana líka .
Við erum eiginlega líka að gera það hér , staddir í einu helsta afbyggingarleikhúsi Evrópu , " sagði Ragnar .
Og þegar ómstríð tónlistin ómaði um leikhúsið og tjöldin voru dregin frá sviðinu , mátti sjá klettótta strönd og öldur sem veltust um , af vaxandi krafti þegar þrumur hljómuðu og eldingar leiftruðu .
Í öðrum þætti opnaðist sýn í skógarsal og tekið var að syngja , afar fallega um leið og tók að snjóa , og síðan bárust leikar í mikilfenglega hamraborg þar sem eldur logaði og að lokum í kaldan heim norðursins , þar sem rauður himinn glóði yfir freranum .
Myndirnar lifnuðu á sviðinu , unnið var með lýsinguna á áhrifaríkan hátt og tónlistin var fjarri þýskri hárómantík , þótt sviðmyndir kölluðust á við fegurðarhugmyndir 19. aldar .
Þess í stað er tónmálið nær Arvo Pärt hinum eistneska eða Philip Glass , með endurtekinni hrynjandi og tærum laglínum .
Svo tærum að sumir grétu .
Báðir með fullkomið listrænt frelsi Tveimur dögum fyrir frumsýningu hafði ég setið með Ragnari og Kjartani í panelklæddri kaffistofu Volksbühne , þessa fyrrverandi þjóðleikhúss Austur-Þýskalands .
Ragnar minnist þess að hafa komið fyrst í húsið árið 1989 , ásamt foreldrum sínum , áður en járntjaldið féll .
Þeir félagar hafa verið í borginni í tvær vikur að undirbúa flutninginn ásamt Davíð Þór sem hefur unnið með Ragnari í fjölda verkefna víða um lönd .
Í ljós kemur að það var fyrst fyrir einum sjö árum sem einn stjórnenda Volksbühne ámálgaði við Ragnar að hann gerði eitthvað í leikhúsinu en formlegt boð kom fyrir tveimur árum .
" Mér varð strax hugsað til Heimsljóss , sem faðir minn hefur merkilegt nokk gert þrjár leikgerðir upp úr , og Kjartan gerði tónlistina við árið 2011 , " segir Ragnar .
" Það þróaðist út í þetta sviðsverk án leikara , við tónlist , og þá hugsaði ég strax að Kjartan þyrfti að semja tónlistina .
Það var síðan alfarið hugmynd hans að koma með kór inn í tónverkið og að hann syngi upp úr Heimsljósi á þýsku .
Ég held að upphaflega höfum við bara rætt um það einu sinni hvernig við ættum að gera þetta – við veittum hvor öðrum fullkomið listrænt frelsi .
" segir hann og brosir .
" Ég er sannfærður um að mér hefði ekki dottið í hug að gera þetta verk fyrir neitt annað leikhús .
Verk án texta .
Ég hef árum saman verið aðdáandi Volksbühne og hef séð margar uppfærslur hér .
Þetta snýst um að vinna með ákveðnar andstæður , og samtal við húsið og söguna .
Ég er spenntur að sjá muninn þegar verkið verður síðan sett upp í Borgarleikhúsinu , þar sem er annarskonar hefð , annarskonar samhengi .
" Eftir fimm sýningar í Berlín verður verkið sýnt þrisvar á Listahátíð í vor .
Ragnar bætir við að sýningin sé einnig undir áhrifum svokallaðra " tableux vivants " sem tíðkuðust á 19. öld , þar sem sviðsettar voru stuttar senur , til að mynda úr sögum og goðafræði .
" Það hefur alltaf verið sterkt element í minni list , óperan sem var útskriftarverkefni mitt úr Listaháskólanum á sínum tíma var slíkt tableaux .
Þetta hefur alltaf verið þarna .
" Gaman að skapa hluti saman Ragnar og Kjartan eru óhræddir við að takast á við hugmyndir um fegurðina , nokkuð sem fjölmargir listamenn hafa ekki viljað snerta á á liðnum áratugum .
" Hér kemur það einfaldlega frá því að velta Heimsljósi fyrir sér , það er svo sjúklega falleg bók en fegurðarþráin gefur ekkert af sér nema dauða , pervertisma og sjálfsmorð , " segir Ragnar og ljómar .
Bætir svo við að hann hrífist líka af tónlist Kjartans , " og Sigur Rósar .
Það hefur mikil áhrif þegar maður er að alast upp og magnaðasta rokkhljómsveitin er að takast á við fegurðina ! " Verk Ragnars bera þess merki að hann á auðvelt með að safna að sér hæfu samstarfsfólki og þau njóta þess að vinna saman .
" Algjörlega .
Líklega kemur það frá því að vera alinn upp í leikhúsi , og hafa verið í hljómsveitum .
Það er svo gaman að skapa hluti saman , að gera eitthvað skapandi með vinum sínum .
" " Já , og það er ótrúlega mikilvægt fyrir skapandi fólk að hafa annað skapandi fólk í kringum sig , " bætir Kjartan við .
" Ég var í hljómsveit í ein 16 ár og eftir að ég hætti hefur stundum verið erfitt fyrir mig að vera einn að vinna .
Í krísu hef ég átt til að hringja í Ragga og segja : Jæja , núna verðum við að vera saman í hljómsveit ! Þá þarf bara að fara í bíltúr saman eða drekka kaffi og spjalla .
" Ragnar tekur orðið aftur .
" Já , ef þetta verður " disaster " þá getum við grátið saman en ef verkið verður " sökksess " þá gleðjumst við saman .
" Þeir hlæja .
Brjálað að gera Síðustu ár hafa verið afar annasöm hjá Ragnari og hafa gjörningar hans og myndbandsverk notið sívaxandi athygli í hinum alþjóðlega listheimi .
Hann hefur sett upp verk í mörgum kunnustu söfnum og sýningasölum Vesturlanda og nýtur mikillar velgengni .
" Já , það er brjálað að gera , " segir hann undrandi eins og hann sé að uppgötva þá staðreynd .
" En , ég held alltaf bara áfram , verð að halda áfram að marsera eins og ég hef gert .
Ég finn engan rosalegan mun , nema það er gaman að fá að koma fram á öllum þessum stöðum ...
" Hann bætir við að auðvitað sé frábært að hafa tækifæri til að koma hugmynd eins og þessari , verkinu í Volksbühne , á framfæri .
" Þetta er bara klikkað – algjör draumur .
Að vera hér í kantínunni í Volksbühne , í leikstjóra-jakkafötum , " segir hann og strýkur boðunginn á stífpressuðum jakkanum .
" Það er GEÐVEIKT ! " Og hann hlær hjartanlega .
Áður en Davíð Þór steig niður í hljómsveitargryfjuna á frumsýningarkvöldinu , sagði hann hvað mestu vinnuna í æfingaferlinu hafa snúist um að fá flytjendurna til að finna rétta hugarástandið fyrir flutninginn .
" En þetta eru ekki tónleikar , þetta er ekki leiksýning , þetta er einhvers staðar þar á milli , " sagði hann .
" Þetta er lifandi myndverk og lifandi tónlist – og óræð skil þar á milli .
Að ná því flæði hefur verið spennandi áskorun ...
" Og nokkrum mínútum síðar slokknuðu ljósin í salnum , tónlistin byrjaði að flæða og öldur að byltast milli kletta .
Síðan hófst söngurinn , orðið schönheit endurtekið af björtum röddum og þá byrjaði að snjóa .
Í upphafinni fegurð .
