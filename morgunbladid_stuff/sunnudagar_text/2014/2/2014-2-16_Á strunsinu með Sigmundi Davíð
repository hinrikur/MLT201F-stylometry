Það hefur líklega ekki farið framhjá neinum að ég er talskona þess að konur gangi í háhæluðum skóm , alltaf , alla daga ársins – ár eftir ár .
Allavega meðan þær hafa heilsu til .
Það fer nefnilega ekki framhjá neinum að konur á háhælum skóm bera sig betur og eru tignarlegri .
Þær rétta betur úr bakinu sem gerir það að verkum að oft verður sjálfstraustið meira og konan verður ánægðari með líf sitt .
Ég þreytist ekki á að benda á það í þessum pistlum mínum að pinnahælar séu ígildi nagladekkja .
Þeir veiti konunni ( stelpunni ) ákveðinn stöðugleika á hinum hála ís lífsins .
Miðað við hvað lífið getur verið mikill óglusjór með allskonar stormum , rigningu , roki og hægri breytilegri átt , þá veitir víst ekki af að vera í réttum búnaði .
Konan ( stelpan ) þarf að geta mætt hverju sem og verið þannig klædd að það geti ekkert bugað hana .
En af því að lífið tekur stundum óvænta stefnu verðum við að vera undir það búnar að lenda í aðstæðum sem við ráðum hreinlega ekki við .
Þá er mikilvægt að bíta á jaxlinn og gefast ekki upp ...
Sú sem hér skrifar gerði nefnilega minniháttar " feil " í vikunni .
Ég var búin að bóka viðtal við Sigmund Davíð Gunnlaugsson forsætisráðherra og var planið að " labba " hringinn í kringum Tjörnina .
Með þessar upplýsingar ákvað ég að vera vönduð og fara ekki berfætt í lakkskóm , eins og ég hafði verið alla vikuna ( eins og einhver gála ) heldur í vetrarskónum .
Vetrarskórnir ógurlegu eru kannski ekki vetrarlegustu skór sem fyrirfinnast í alheiminum en á minn mælikvarða eru þeir næsti bær við gönguskó .
Skórnir eru renndir í hliðinni og úr bólstruðu leðri að hluta til .
Þar sem ég gerði ráð fyrir því að við myndum " labba " í rólegheitunum hafði ég engar áhyggjur af þessu .
Sigmundur Davíð hefur heldur ekki gefið sig út fyrir að vera mikill íþróttamaður þannig að ég taldi þetta vera öruggt .
Það er skemmst frá því að segja að við vorum varla komin út úr húsi þegar ég áttaði mig á því að líklegra hefði verið heppilegra að mæta á hlaupaskónum því Sigmundur Davíð " labbar " ekki – hann strunsar áfram ( sem er reyndar mjög heilsusamlegt ) .
Smáhesturinn sem ég er þurfti því að gefa allt í botn til að halda í við hann ( og kúlinu auðvitað líka ) .
Á strunsinu með Sigmundi Davíð hugsaði ég um allar hlaupaæfingarnar sem ég hef farið á síðasta árið og áttaði mig á því að þær voru sko ekki til einskis .
Og svo er ég ekki frá því að kraftlyftingaæfingarnar hafi hjálpað til þegar ég var við það að gefast upp .
Þá hugsaði ég með mér – fyrst ég get tekið 105 kíló í hnébeygju þá hlýt ég að lifa þetta af .
martamaria@mbl.is 