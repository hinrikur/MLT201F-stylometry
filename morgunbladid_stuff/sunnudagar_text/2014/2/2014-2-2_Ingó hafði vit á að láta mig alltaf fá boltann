Íþróttakempur leynast víða í samfélaginu og þær eru á ýmsum aldri .
Þær eru af öllum stærðum og gerðum en eiga það sameiginlegt að vera í góðu líkamlegu formi .
Kempurnar eru sem betur fer til í að deila reynslu sinni með okkur og veita okkur góð ráð .
Kempa dagsins er Guðmundur Þórarinsson , leikmaður Sarpsborg í Noregi .
Guðmundur spilaði sinn fyrsta A-landsleik gegn Svíum fyrir skömmu og hefur vakið athygli stærri liða með frammistöðu sinni .
Hann er einnig liðtækur söngvari , á stutt að sækja hæfileika sína á því sviði enda bróðir Ingólfs sem oftast er kenndur við Veðurguðina .
Gælunafn : Oftast kallaður Gummi .
Gvendur eða Gummi seðill ef þú vilt vera með leiðindi .
Íþróttagrein : Knattspyrna .
Hversu oft æfir þú á viku ? Ætli það séu ekki um það bil 10 æfingar á viku .
Hvernig æfir þú ? Oftast vil ég vera með bolta í æfingunum , en oft eru þetta líka hlaup og styrktaræfingar .
Þetta er sennilega allt jafn mikilvægt .
Henta slíkar æfingar fyrir alla ? Er til æfing sem hentar fyrir alla ? Ég held ekki .
Hvernig er best fyrir nýliða að koma sér af stað ? Þegar stórt er spurt ...
Að gera það sem manni þykir skemmtilegt kemur manni oftast á bragðið , þannig að ég held að það sé besta leiðin til að komast af stað .
Hver er lykillinn að góðum árangri ? Hafa alltaf trú á sjálfum sér og vorkenna þeim sem reyna að brjóta þig niður og segja þér að þú getir ekki eitthvað .
Fólk segir það vegna þess að það hefur ekki trú á að það sjálft geti náð þangað .
Úff , þetta er djúpt , en samkvæmt minni reynslu er það þannig .
Hvað er það lengsta sem þú hefur hlaupið ? Sennilega einhver fótboltaleikur , annars tek ég stundum 10 km á hlaupabretti .
Hvað ráðleggurðu fólki sem vill hreyfa sig meira ? Finna góða félaga til þess að vera með sér í hreyfingunni eða hlusta á tónlistina sem kemur þér í stuð þegar þú hreyfir þig , það munar mikið um það hjá mér .
Líður þér illa ef þú færð ekki reglulega útrás fyrir hreyfiþörfina ? Líður kannski ekki illa en ég finn samt fyrir því að ég verð aðeins sveiflukenndari í skapinu þegar ég fæ ekki mína útrás .
Hvernig væri líf án æfinga ? Vigtin myndi sennilega sýna 20 kg meira .
Mörgum af mínum bestu vinum hefði ég aldrei kynnst .
Hef ferðast um allt Ísland og til ótal annarra landa , allt í tengslum við það að ég byrjaði að æfa þessa íþrótt .
Lífið væri sennilega töluvert öðruvísi ef ég hefði ekki skottast á fyrstu æfinguna fjögurra ára gamall með síðu ljósu krullurnar mínar .
Hvað er það lengsta sem hefur liðið á milli æfinga hjá þér ? Ekki með það á hreinu .
Hvernig heldurðu þér í formi þegar þú ferð í frí ? Fer út að hlaupa og æfi mig líka með bolta .
Nokkuð frjálslegt hjá mér , en ég finn ágætlega á sjálfum mér hvað þarf til .
Ertu almennt meðvitaður um mataræðið ? Nei , ég verð að viðurkenna að ég væri til í að vita meira um það en það batnar með hverju árinu og batnandi mönnum er best að lifa .
Hvað borðarðu til að halda þér í formi ? Reyni að forðast bara sem mest skyndibita og sykur .
Það að drekka lítið gos finnst mér hjálpa mikið .
Hvaða óhollustu ertu veikur fyrir ? Hvar á ég að byrja ? Ég er algjör nautnaseggur .
Ef ég yrði að nefna eitthvað þá yrði það Pylsuvagninn á Selfossi , algjör A-klassa matsölustaður þó það sé sennilega ekki það hollasta sem ég get fengið mér .
Hvað ráðleggurðu fólki sem vill bæta mataræðið ? Taka þetta bara í litlum skrefum .
Byrja á að venja sig af einhverju einu óhollu og þá allt í einu byrjar maður að finna fyrir bætingu .
Hvaða gildi hefur hreyfing og líkamsrækt fyrir þig ? Skemmtun og partur af vinnunni minni eins og er .
Það er því ansi mikilvægt fyrir mig að vera í þokkalegu standi .
Hver eru erfiðustu meiðslin sem þú hefur orðið fyrir ? 7 , 9 , 13 , hef verið frekar heppinn með meiðsli , en þegar ég var 14 ára var ég frá í að mig minnir 3 mánuði .
Var á gelgjunni og loksins byrjaður að stækka og álagið fór illa með annað hnéð á mér .
Hversu lengi varstu að ná þér aftur á strik ? Það gekk nú bara nokkuð vel , tók sennilega 1 mánuð að verða alveg góður aftur .
Hver eru heimskulegustu meiðslin sem þú hefur orðið fyrir ? Ekki ennþá orðið fyrir heimskulegum meiðslum sem hafa haldið mér frá æfingum og vona að það muni ekki gerast .
Hvað eru algeng mistök hjá fólki við æfingar ? Sennilega að vera að keppa og metast við félagann .
Hvort sem hann er kominn lengra eða styttra en þú í æfingaferlinu þá held ég að það sé best að miða við sjálfan sig og sína líðan á æfingunni sem maður gerir hverju sinni .
Hver er erfiðasti mótherjinn á ferlinum ? Ferillinn of stuttur ennþá til að velja einn .
Hver er besti samherjinn ? Gerir maður nokkuð upp á milli barnanna sinna ? Spilað með mörgum góðum svo að ég vil ekki taka einn sérstakan út .
Að því sögðu ætla ég samt að fá að nefna Ingó bróður minn .
Þegar við spiluðum saman hafði hann alltaf vit á því að láta mig hafa boltann .
Hver er fyrirmynd þín ? Þarf að nefna nokkra aðila hér .
Ingó bróður minn , Eið Smára , Jón Jónsson og Vigdísi Finnbogadóttur .
Ég og hún eigum sama afmælisdag þannig að það var alltaf flaggað á afmælisdaginn minn þegar ég var yngri .
Svo er hún líka glæsileg kona sem kemur vel fyrir .
Hver er besti íþróttamaður allra tíma ? Alltof erfið spurning ! Skemmtileg saga / uppákoma frá ferlinum ? Þegar ég var 7 ára fór ég í heimsókn til frænda míns í Noregi og keppti í fótboltaleik með liðinu sem hann æfði með .
Það átti svo að skipta mér útaf og þjálfarinn spurði frænda minn hvert nafn mitt væri til að geta kallað mig af vellinum .
Gummi , svaraði frændi minn og það endaði með því að ég var aldrei tekinn útaf .
Seinna uppgötvaðist að Gummi getur verið slangur yfir orðið " smokkur " í Noregi .
Það yrði sennilega illa séð ef þjálfari yngri flokka liðs kallaði inná völlinn : " Smokkur , komdu útaf ! " Það var sennilega ágætt að ég var ekki tekinn útaf enda brást ég alltaf illa við þegar það gerðist á mínum yngri árum ! Ég er kallaður Gudi af liðsfélögum mínum hérna úti svo það sé á hreinu .
Skilaboð að lokum ? Vona að þessi alvarlegu svör mín geti nýst einhverjum sem les þetta .
Var að reyna að vanda mig , er nefnilega svo mikil kempa .
