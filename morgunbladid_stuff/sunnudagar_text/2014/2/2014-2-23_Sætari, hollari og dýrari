Óhætt er að fullyrða að sannkallað æði hafi gripið um sig varðandi sætar kartöflur hér á landi og ekkert bendir til annars en að matvaran sé búin að festa sig allrækilega í sessi , " segir Örvar Karlsson , sölu- og markaðsstjóri Banana ehf. Hann segir vaxandi heilsumenningu skýra þessa aukningu en flestir næringarfræðingar eru sammála um að sætar kartöflur séu bæði næringarríkari og hollari en hefðbundnar íslenskar kartöflur .
Örvar bendir á að vörur á borð við engifer , grænkál og spínat séu einnig í mikilli sókn .
" Sætu kartöflurnar eru samt í algjörum sérflokki því alls voru meira en milljón kíló flutt inn af þeim frá Bandaríkjunum á síðasta ári .
Þetta er gríðarlega mikil aukning frá fyrri tíð því þessi tala var eingöngu 188 tonn árið 2007 .
Það hefur orðið algjör sprenging í þessum málaflokki .
" Ósáttur við verndartoll Allir sem flytja inn sætar kartöflur frá Bandaríkjunum þurfa að borga af þeim 30% toll .
Þetta þykir Örvari einkennilegt því almenna reglan er sú að borga þarf 10% toll af öllum grænmetis- og ávaxtavörum sem fluttar eru inn frá Bandaríkjunum .
" Við erum ekki að skilja af hverju það þarf að vera 30% verndartollur eingöngu á sætum kartöflum .
Það er ótrúlegt að leggja svona háan toll á jafn holla vöru , ég gæti frekar skilið slíka neyslustýringu ef um væri að ræða óheilsusamlegar vörur á borð við sígarettur og sælgæti .
Af hverju í er þessi tollur við lýði og hvaða rök liggja eiginlega þarna að baki ? " Lögfróðir álitsgjafar segja ríkið yfirleitt leggja háa tolla á vörur til að vernda innlenda framleiðslu eða til neyslustýringar frá óheilsusamlegum vörum .
Þannig reynir ríkið að vernda innlenda framleiðslu og einnig að hafa áhrif á að fólk velji sér heilsusamlegar vörur .
Háir tollar virðist því skjóta skökku við í þessu tilviki þar sem Íslendingar rækta ekki sætar kartöflur og almennt séð eru þær taldar vera heilsusamleg vara .
" Þetta er einfaldlega ekki sama varan og íslenskar kartöflur .
Íslendingar eru ekkert að framleiða þessa vöru hérlendis og því sé ég ekki rökin fyrir þessu , " segir Örvar .
Neytandinn borgar brúsann Tollurinn hækkar óhjákvæmilega vöruverð á sætum kartöflum að mati hans .
" Við munum halda áfram að flytja vöruna inn á meðan hún selst .
Neytandinn þarf hins vegar að borga hærra verð fyrir vöruna þar sem þessir tollar eru við lýði og það segir sig sjálft að varan myndi lækka í verði ef þessir tollar yrðu afnumdir .
Þær yrðu strax ódýrari út í búð í kjölfarið .
" Hann segir aðrar þjóðir í Evrópu ekki borga jafn háa tolla fyrir sætar kartöflur frá Bandaríkjunum .
Hann hefur heimildir fyrir því að stærsta heildsalan í Hollandi greiði 3% toll fyrir vöruna en ekki 30% líkt og tíðkast hér heima .
" Þessi staða er einfaldlega fáranleg og ég sé ekki rökin fyrir þessu .
" Egypski kúkurinn Þórir Hrafnsson , upplýsingafulltrúi í atvinnuvega- og nýsköpunarráðuneytinu , segir ekki um verndartolla að ræða varðandi sætar kartöflur .
Hann segir þær einfaldlega vera tollfrjálsar frá löndum sem Ísland er með fríverslunarsamning við .
Íslenskir innflytjendur hafa reynt að flytja inn sætar kartöflur frá öðrum löndum til að sleppa við að borga tollinn .
Tilraunir voru gerðar með innflutning á sætum kartöflum frá löndum á borð við Spán , Ísrael og Egyptaland .
" Allar slíkar tilraunir hafa einfaldlega mistekist .
Það hefur margsýnt sig að Íslendingar vilja ekki kaupa aðrar tegundir af sætum kartöflum en þá bandarísku .
Sætu kartöflurnar frá Egyptalandi eru til dæmis lengri og mjórri og salan snarminnkar um leið og við tökum slíkar kartöflur inn .
Við köllum þær egypska kúkinn í gríni , " segir Örvar og hlær .
" Íslenski markaðurinn vill eingöngu bandarísku kartöflurnar því þær eru mun stærri og fallegri .
Við erum hér til að þjóna viðskiptavinum okkar og þeir vilja þessar stóru , þykku , sætu kartöflur og þess vegna erum við að berjast fyrir því að flytja þetta hingað inn þrátt fyrir þessa fáránlegu verndartolla .
Íslenska ríkið er augljóslega ekki að þjóna íslenskum neytendum í þessu máli og ég kalla eftir breytingum .
" Valgeir Gauti Árnason vaxtarræktarmaður og þjálfari segist borða mikið af sætum kartöflum .
" Ég borða sérstaklega mikið af þeim þegar ég er að skera mig niður fyrir vaxtarræktarmót því þá skiptir miklu máli að borða orkuríkan og næringarríkan mat .
Ég borða þær frekar en íslensku kartöflurnar vegna þess að þær innihalda mun betri kolvetni en þær íslensku .
Þessi flóknu kolvetni ná að halda blóðsykrinum jöfnum og góðum og veita mér orku fyrir daginn , " segir Valgeir .
