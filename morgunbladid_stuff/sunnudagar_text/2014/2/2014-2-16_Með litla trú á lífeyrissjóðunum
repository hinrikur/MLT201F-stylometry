Það er sjaldan róleg stund hjá Þórhalli Vilhjálmssyni markaðsfræðingi .
Hann vinnur sem kynningar- og upplýsingafulltrúi Mímis-símenntunar og rekur að auki kaffihúsið Babalú á Skólavörðustíg með eiginmanni sínum .
Hann verður síðan fararstjóri í ferð Bændaferða til Svartaskógar og kanadísku Klettafjallanna í sumar .
Hvað eruð þið mörg í heimili ? Við erum þrjú .
Ég og eiginmaður minn , hann Glenn Barkan , sem er upphaflega frá New York , og tíkin Daisy , sem er frá Hvammstanga .
Við búum í krútt-húsi í krúttlegustu götunni í 101 , Haðarstíg .
Hvað áttu alltaf til í ísskápnum ? Cola Light sem ég viðurkenni vanmátt minn gagnvart .
Hvað freistar helst í matvörubúðinni ? Appelsínur ef þær eru góðar .
Bestu appelsínurnar eru frá Egyptalandi .
Hvernig sparar þú í heimilishaldinu ? Þar sem við eigum ekki börn og buru sparast sérstaklega mikið í þeirri deild .
Við erum mjög heimakærir og reglusamir þannig að ekki erum við að eyða neinu í áfengi og sígarettur .
Maðurinn minn er ótrúlega sparsamur enda er þetta í blóðinu hjá honum .
Hann hleypur stundum á eftir mér með notaða plastpoka þegar ég er á leiðinni í búðina .
Það er þetta smáa sem gildir .
Hvað vantar helst á heimilið ? Vélmenni sem tekur til eins og þernan Rosie sem var hjá Jetson-teiknimyndafjölskyldunni .
Eyðir þú í sparnað ? Ég borga í viðbótarsparnað í sjóð í Bæjaralandi .
Ég reikna ekki með að fá neitt úr lífeyrissjóðnum mínum hérna heima þegar að því kemur .
Íslenskt viðskiptalíf lítur á lífeyrissjóði sem stað til þess að ná í peninga í alls konar verkefni og mér finnst ekki miklar líkur til þess að eitthvað verði eftir þegar yfir lýkur .
Því miður .
Við tölum oft um að litla kaffihúsið okkar og fasteignin sem því fylgir sé aðallífeyrissparnaðurinn okkar .
Skothelt sparnaðarráð ? Veldu áhugamál sem kostar ekki mikið .
Aðaláhugamál mitt er tónlist og kórsöngur .
Ég syng í Mótettukór Hallgrímskirkju .
Það kostar mig ekki krónu og nærir líkama og sál .
Það er mun ódýrara en að spila golf eða eiga hesta .
