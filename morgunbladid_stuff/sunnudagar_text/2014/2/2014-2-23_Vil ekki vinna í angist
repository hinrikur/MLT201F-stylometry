Baltasar Kormákur er í óða önn að taka upp sína nýjustu kvikmynd , Everest , sem byggð er á sönnum atburðum .
Hann er nú í ítölsku Ölpunum eftir vel heppnaða dvöl í Nepal , þar sem geðvondir apakettir veittust meðal annars að leikurunum .
Snjór og aftur snjór hefur beðið hópsins í Ölpunum og fyrir vikið upplagt að bruna niður brekkurnar á kviðnum – í kappi við Josh Brolin .
Orri Páll Ormarsson orri@mbl.is Hollywood er víða .
Eins og Kleppur .
Það þekkja fáir betur en Baltasar Kormákur sem þessa dagana er á kafi í snjó í kuldanum í ítölsku Ölpunum að taka upp nýjustu kvikmynd sína , Everest .
Það er ekki alltaf tekið út með sældinni að gera bíómynd .
Dagur er að kvöldi kominn á tökustað og leikstjórinn á bara eitt verkefni óleyst áður en hann tekur á sig náðir – að gefa Morgunblaðinu skýrslu gegnum símann .
Gott hljóð er í kappanum sem heilsar kumpánlega að vanda .
Leiðin er lengri , verkefnin stærri en gaurinn greinilega sá sami .
Er það vel .
Hvernig ganga tökur þarna í Ölpunum ? " Þær ganga bara mjög vel .
Veðrið hefur reyndar ekki leikið við okkur .
Það hefur snjóað alveg svakalega hérna undanfarið , meira en í sextíu ár , og fyrir vikið er reglulega snjóflóðahætta .
Auðvitað hefur þetta einhver áhrif á okkur en við höfum reynt að vinna okkur í kringum það .
" Hvað verðið þið lengi þarna ? " Þetta verða fjórar vikur hér en þá förum við til Rómar , þar sem við verðum í hinu fræga Cinecitta-stúdíói , þar sem Fellini gerði myndirnar sínar .
Þaðan förum við í Pinewood-stúdíóið í London .
" Þið komið til Ítalíu frá Nepal .
Voru aðstæður betri þar ? " Já , við fengum frábært veður í Kathmandu , þessar tvær vikur .
Við vorum við Everest og fórum áleiðis upp fjallið .
Eins hátt og tryggingafélagið leyfir okkur að fara með leikarana .
Það tekur fólk marga mánuði að laga sig að aðstæðum og óvanir geta orðið fárveikir þarna uppi .
Það er lykilatriði að koma fólki hratt niður áður en það verður veikt .
Þess vegna notuðum við þyrlur .
Háfjallaveiki er ekki ósvipuð kafaraveiki .
" Ótrúlegar fjallageitur Varð einhverjum meint af ? " Nei , ekki til að tala um .
Við skipulögðum þetta mjög vel og vorum með vant fólk með okkur .
Sherpa sem eru alveg frábærir náungar .
Ótrúlegar fjallageitur .
Sumir leika í myndinni og aðrir hjálpuðu okkur að byggja upp grunnbúðirnar .
Það var ótrúlegt ævintýri að koma til Nepal .
" Þarf ekki að varast fleira en háfjallaveikina ? " Jú , apana .
" Apana ? " Já , þeir eru ótrúlegir .
Mjög hrekkjóttir og árásargjarnir .
Eiga það til að birtast bara upp úr þurru og stökkva á fólk ofan af þökum húsa .
Þetta gerðist hjá okkur og sumir leikaranna hoppuðu hæð sína í loft upp af skelfingu .
Það var sjón að sjá .
Mest eru aparnir þó að stela gosflöskum og nammi .
Það var einmitt agnið sem ég notaði til að ná skotum af þeim .
Gaman að láta þessum skrautlegu öpum bregða fyrir í myndinni .
" Fjölskyldan kemur í hollum Eru einhverjir Íslendingar með í för ? " Bara Ingvar E. Sigurðsson sem fer með hlutverk í myndinni .
Það er voða vinalegt að hafa hann hérna , við höfum þekkst svo lengi .
Charlotte Bøving er líka hérna .
Hún er auðvitað Dani en með íslenskan ríkisborgararétt .
" Fjölskyldan er ekkert með þér ? " Þau koma svona í hollum .
Strákarnir mínir koma bráðlega til að skíða með pabba .
Unglingsstelpurnar mínar tvær , dóttir og stjúpdóttir , ætla svo að koma til Rómar .
Þær nenna ekki neinu fjallarugli .
Ég reyni að fá börnin til mín á settið eins oft og ég get , þegar ég er í þessum verkefnum erlendis .
Það er ómögulegt að þau lesi bara um pabba sinn í blöðunum .
" Þú kemst væntanlega ekkert heim meðan á tökum stendur ? " Nei , ég á síður von á því .
Maður fer lítið frá meðan á svona verkefni stendur .
Ég skrapp reyndar til Gautaborgar um daginn að sækja heiðursverðlaunin mín .
Það kom reyndar svolítið flatt upp á mig að ég væri orðinn nógu gamall til að fá heiðursverðlaun .
Hugsaði bara með mér : Nú jæja , er ég kominn á þennan stað ? " Hann hlær .
Það vantar örugglega ekki spennuna í Everest en þetta er ekki hasarmynd eins og Contraband og 2 Guns ? " Það er alveg rétt .
Þetta er öðruvísi mynd .
Byggð á sannri sögu .
Sá misskilningur hefur verið í gangi að myndin sé byggð á bókinni Into Thin Air eftir Jon Krakauer .
Svo er ekki .
Þetta er auðvitað sama sagan en í myndinni hefur sjónarhorn Krakauers ekki meira vægi en annarra .
Sagan í myndinni er ekki sögð frá sjónarhóli neinnar ákveðinnar persónu .
" Hænan eða eggið Þú kallar ekki allt ömmu þína þegar kemur að því að gera bíómyndir , það er að segja þú leitar ekki alltaf í auðveldustu aðstæðurnar .
" Ég er búinn að gera ýmislegt .
Hafið var vetrarmynd og svo auðvitað Djúpið sem gerð var við mjög erfið skilyrði .
Núna er maður að vinna í tíu til tólf tíma á dag í þrjátíu stiga frosti .
Menn þola það misvel .
" Hann hlær .
" Við þetta bætast svo tungumálaörðugleikar .
Ég er með hálft ítalskt " crew " og hálft breskt .
Samt gengur þetta allt eins og í sögu .
" Velur þú þessi erfiðu skilyrði eða velja þau þig ? Ertu ef til vill áhættufíkill ? " Það er spurning hvort kemur á undan , hænan eða eggið .
Ég sæki í verkefni sem fjalla um manninn og náttúruna .
Hef alltaf gert og mun alltaf gera .
Ætli það hafi ekki eitthvað með uppruna minn að gera .
Náttúran og veðrið eru óvíða stærri hluti af lífi manns en á Íslandi .
Ég þurfti til dæmis að moka mig út úr húsinu um jólin .
Í Los Angeles er alltaf sama veðrið .
Við Íslendingar erum ýmsu vanir og auðvitað mótar það okkur að hafa þurft að búa okkur eins og eskimóar áður en við fórum í skólann á morgnana .
Fyrir vikið er erfiðleikastuðullinn frekar hár hjá okkur .
Hugsanlega miklar leikstjóri sem fæddur er í Los Angeles verkefni eins og Everest frekar fyrir sér en leikstjóri sem fæddur er á Íslandi .
" Hvenær er áætlað að tökum ljúki ? " Í lok apríl .
Þá hefst eftirvinnslan .
Svo skemmtilega vill til að stefnt er að frumsýningu 27. febrúar 2015 en það er einmitt afmælisdagurinn minn .
Það getur þó allt breyst .
" Hvað tekur við hjá þér þegar þessu verkefni lýkur ? " Það er óráðið .
Ég er með fjölmörg járn í eldinum , heima og erlendis .
Þessi verkefni eru í þróun meðan á gerð Everest stendur og þegar þar að kemur skoðum við hvað hentar best að gera .
Það getur verið gott að láta verkefni malla .
" Víkingamynd og fangelsismynd Víkingamyndin er eitt af þessum verkefnum , ekki satt ? " Jú , það er heilmargt að gerast í því máli þessa dagana og tíðinda gæti verið að vænta mjög fljótlega .
Hún verður öll tekin á Íslandi en á ensku og með þekktum leikurum .
Annað verkefni er sjónvarpsþáttaröðin Trapped sem fyrirhugað er að taka á Austfjörðum .
Hún er ætluð til sýninga bæði heima og erlendis .
Það er mikill áhugi fyrir því verkefni erlendis og fjármögnun langt komin .
Þriðja verkefnið er fangelsismynd sem ég vonast til að gera í Bandaríkjunum í samstarfi við Universal Studios .
Vinnuheitið er On the Job .
Hún byggist á atburðum sem gerðust í Mexíkó , þegar föngum var hleypt út úr fangelsum til að myrða fólk í skjóli nætur .
Eðli málsins samkvæmt voru þeir með fullkomna fjarvistarsönnun .
Gerð hefur verið mynd um svipað efni en þetta er ekki endurgerð á henni .
" Hvað um íslensku myndirnar , Sjálfstætt fólk og Grafarþögn ? Hvenær megum við eiga von á að sjá þær á hvíta tjaldinu ? " Það er ekki gott að segja .
Líklegra er að Grafarþögn verði á undan .
Ég ætla að gefa mér góðan tíma í Sjálfstætt fólk .
Sú saga er ástæðan fyrir því að ég ákvað að fara í kvikmyndagerð .
Þar komum við aftur að sambandi manns og náttúru .
Ég beið í tíu eða fimmtán ár eftir réttinum á henni og get alveg beðið í nokkur ár í viðbót eftir því að gera myndina .
Raunar hef ég alltaf sagt að ég muni ekki gera Sjálfstætt fólk fyrr en ég er orðinn nógu þroskaður til þess .
Verði ég það nokkurn tíma .
Þessu verkefni fylgir mikil ábyrgð , það er ólíklegt að Sjálfstætt fólk verði kvikmyndað aftur á íslensku .
" Sundlaug freistar ekki Þú ert mikið erlendis en heldur samt heimili á Íslandi og munt gera áfram , eða hvað ? " Já , það mun ég gera .
Það var mín gæfa að ná ekki of snemma í gegn úti .
Annars hefði ég kannski álpast til að flytja frá Íslandi .
Mitt heimili er í Skagafirði .
Þar erum við með okkar hesta og hvergi betra að vera .
Það er eitt að hafa áhuga á því að vinna í þessu alþjóðlega umhverfi og annað að vilja búa í einhverri villu með sundlaug í Los Angeles .
Það freistar okkar ekki , allra síst konunnar minnar .
" Fyrirtæki þitt , RVK Studios , er og verður á Íslandi , eða hvað ? " Já , hugmyndin með stofnun þess var að flytja hagnaðinn af verkefnum mínum til útlanda inn í landið og láta íslenska kvikmyndagerð njóta góðs af .
Það er ótrúlegt hvað hægt er að gera þegar búið er að opna landamærin .
Það hefur Peter Jackson sýnt í Nýja-Sjálandi .
Hann hefur lyft grettistaki fyrir kvikmyndaiðnaðinn þar .
Byggt upp stúdíó , tekið upp myndir og útvegað fólki vinnu .
Að sama skapi lít ég á það sem mína skyldu að greiða götu annarra í þessum bransa , sé ég í aðstöðu til þess .
Núna er til dæmis fullt af íslenskum krökkum að vinna að tæknibrellum í Everest og eru alveg jafngóðir ef ekki betri en amerískir kollegar þeirra .
Elísabet Ronaldsdóttir , sem klippti Contraband fyrir mig , er að klippa nýja mynd með Keanu Reeves í Bandaríkjunum núna og Ólafur Darri að gera það gott í framhaldsþáttum og bíómyndum .
" Fór ekki út til að meika ' ða Af sem áður var .
" Svo sannnarlega .
Þetta hefur gjörbreyst á ótrúlega skömmum tíma .
Björk ruddi brautina , opnaði dyr út í heim fyrir íslenska listamenn , og vonandi er ég að gera eitthvert gagn í kvikmyndagerðinni .
Þetta er mjög spennandi , það eru engin höft fyrir unga fólkið .
Þegar ég var að alast upp í Kópavoginum vorum við um margt eins og austantjaldsþjóð .
Velgengni í útlöndum var fjarlægur draumur .
" Þú bjóst sumsé ekki við því þarna í Kópavoginum að þú ættir eftir að leikstýra kvikmynd í Hollywood ? " Ertu frá þér ? Það var ekki einu sinni fjarlægur draumur .
Að vísu ætlaði ég ekki að verða kvikmyndagerðarmaður þá , heldur dýralæknir .
Eftir að ég var kominn í leiklistarskólann flögraði þetta ekki heldur að mér .
Það var ekki fyrr en ég byrjaði að gera kvikmyndir að ég fór að gæla við þennan möguleika .
Það er eins og það er , til þess að komast á áfangastað þarf hugsunin að ná utan um ferðalagið .
Kannski er þetta spurning um viðhorf ? Menn voru alltaf að fara út að meika ' ða og sneru heim með skottið milli fótanna .
Ég fór aldrei út til að meika ' ða .
Bara til að vinna , eins og hver annar togarasjómaður .
Og kom svo heim aftur .
Oft er talað um Hollywood eins og hlið sem gengið er í gegnum .
Annaðhvort slærðu í gegn eða kemur öfugur út til baka .
Það er tóm vitleysa , Hollywood er bara hugarástand .
Ég get alveg eins gert Hollywood-mynd á Íslandi eins og í Kaliforníu .
" Þú ert kominn í þá stöðu úti að geta valið og hafnað verkefnum , ekki satt ? " Jú , ég hef hafnað þónokkrum verkefnum sem ekki hafa höfðað til mín .
Sá á kvölina sem á völina og freistingarnar geta verið miklar .
Það er lúxusvandamál og frábært að eiga möguleika á því að gera það sem mig langar að gera , svo sem Everest og Víkingamyndina .
Verkefni sem maður brennur fyrir .
Mér var boðið að gera Fast & Furious 7 , 240 milljón dollara mynd , og það þarf sterk bein til að segja nei við því enda óhemju laun í boði og aðgengi að öllum tækjum og leikföngum í heiminum .
En það er ekki þangað sem ég stefni með leikstjóraferil minn .
" Þarna talar listamaðurinn í þér ! " Já , ætli það ekki .
" Hann hlær .
Snillingur eða fáviti Contraband og 2 Guns gengu báðar ljómandi vel .
Finnurðu fyrir pressu við gerð Everest ? " Að sjálfsögðu .
Því hærra sem maður fer upp fjallið þeim mun meiri verður loftþrýstingurinn .
Auðvitað er pressa á mér .
Maður verður hins vegar bara að leiða það hjá sér .
Gott og vel , það eru 50-60 milljónir dollara undir en þetta er samt bara bíómynd .
Ég get ekki lifað í stöðugum ótta um það hvort mér gangi vel eða mistakist .
Ég vil ekki vinna í angist .
Það hlýtur að koma niður á gæðunum .
Þessi bransi er í eðli sínu öfgakenndur .
Þú ert annaðhvort snillingur eða fáviti .
Jafnvel hvort tveggja í senn .
Maður verður að sætta sig við það .
Ég veit að ég er að upplifa draum ansi margra og fyrir vikið kynnist maður ekki bara þakklæti heldur líka afbrýðisemi .
En eins og þeir segja : Þolirðu ekki hitann , komdu þér þá út úr eldhúsinu ! " Og þú ert ekkert á leið út úr eldhúsinu ? " Nei , vonandi ekki .
Ég hef lagt á mig ómælda vinnu til að komast þangað sem ég er í dag og á margt ógert .
Mig langar ekki bara að gera meira , heldur líka betur .
" " Balti okkar " Þú nefnir afbrýðisemi .
Hvernig upplifðirðu viðbrögð fólks hérna heima við velgengni þinni ? " Ég var að tala almennt , ekki bara um Ísland .
Sjálfsagt öfunda mig einhverjir heima á Íslandi eins og annars staðar .
Við því er ekkert að gera .
Ég er að upplifa minn draum og það eru ekki allir í þeim sporum .
Það getur kallað fram reiði og afbrýðisemi hjá fólki .
Ég finn hins vegar ekki annað en hinn almenni Íslendingur samgleðjist mér og sé jafnvel stoltur af mér .
Fólk þreytist alla vega ekki á því að segja við mig falleg orð og hvetjandi .
Það er góð tilfinning .
Þetta upplifi ég mun sterkar en áður , eins og þegar ég var í fyrsta skipti kallaður " Balti okkar " í blaði .
Ég gat hlegið að því en þótti um leið ákaflega vænt um það .
Maður hittir sjaldan fólk sem tengir betur við uppruna sinn en Íslendingar og þess vegna er þetta sennilega ennþá þýðingarmeira .
Eins og að fá klapp á bakið frá móður sinni .
" Munkarnir vildu fá mynd af sér með Brolin Aðalleikarar Everest , Jake Gyllenhaal og Josh Brolin , eru báðir mættir til leiks og ber Baltasar þeim vel söguna .
" Josh kom strax til Nepal en Jake er nýkominn hingað til Ítalíu .
Miklir öðlingar , báðir tveir .
Leikarahópurinn er almennt mjög góður og spenntur fyrir verkefninu .
Við Josh höfum smollið vel saman .
Hann er einstakt ljúfmenni og mjög gaman að vinna með honum .
Við höfum til dæmis verið leika okkur að því að renna okkur niður brekkurnar hérna í ölpunum á sleðum eftir tökur á kvöldin .
Eins og tíu ára krakkar .
" Hann skellir upp úr .
" Annars er Josh Brolin eiginlega ennþá frægari en ég hafði gert mér grein fyrir .
Við tókum meðal annars upp atriði í búddaklaustri í Nepal og þar hópuðust munkarnir að Josh og vildu fá mynd af sér með honum .
Þekktu allar myndirnar hans .
Fyrirfram hefði maður ekki búist við því að mikið væri horft á Men in Black í búddaklaustrum í Nepal ! " 