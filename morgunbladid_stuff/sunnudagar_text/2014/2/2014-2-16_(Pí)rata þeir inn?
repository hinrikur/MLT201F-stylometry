Prófkjör Pírata í Reykjavík hófst á föstudaginn og lýkur á laugardaginn eftir viku .
Það fer fram rafrænt á netinu .
Um 70 manns eru á kjörskrá en Halldór Auðar Svansson , kapteinn Pírata í Reykjavík , gerir ráð fyrir að fjölga muni í hópnum meðan á prófkjörinu stendur en til að taka þátt þarf fólk að eiga aðild að Pírötum í Reykjavík og búa í höfuðborginni .
Um 600 manns eru í Pírötum á landsvísu .
Fólk þarf að hafa verið í Pírötum í a.m.k. þrjátíu daga til að geta tekið þátt í prófkjörinu .
Píratar munu einnig bjóða fram í Hafnarfirði og Reykjanesbæ og mögulega víðar .
Niðurstaða úr prófkjörinu mun liggja fyrir sunnudaginn 23. febrúar næstkomandi .
Áhersla á lýðræði " Kosningabaráttan leggst vel í okkur .
Áhugi er þónokkur og málefnastarfið hefur gengið vel .
Við munum gera grein fyrir sameiginlegri sveitarstjórnarstefnu bráðlega , " segir Halldór .
Skoðanakannanir sem birst hafa undanfarið hafa sýnt Pírata með mann inni í Reykjavík , jafnvel tvo .
Halldór segir það mikla hvatningu og með góðri kosningabaráttu sé ekki óraunhæft að stefna á þrjú sæti í borgarstjórn .
Halldór segir að stefna Pírata í borgarmálum verði kynnt betur síðar en ljóst sé að áherslan verði á lýðræði , upplýsingagjöf , íbúasamráð , velferðar- og réttindamál enda setji hreyfingin þau mál iðulega á oddinn .
Mikilvægur hópur Stefanía Óskarsdóttir , lektor í stjórnmálafræði við Háskóla Íslands , segir nýjustu skoðanakannanir benda eindregið til þess að grundvöllur sé fyrir framboði Pírata í sveitarstjórnarkosningunum í maí , alltént í Reykjavík .
Erindið virðist vera minna þegar komið er út fyrir höfuðborgarsvæðið enda stefnir ekki í að hreyfingin bjóði fram þar .
" Athygli vekur að Píratar virðast hafa meira fylgi meðal ungs fólks en Sjálfstæðisflokkurinn í Reykjavík , samkvæmt könnun sem Morgunblaðið birti á dögunum .
Fyrir stjórnmálaflokkana eru ungir kjósendur mjög mikilvægur markhópur því rannsóknir sýna að talsverðar líkur eru á að fólk haldi áfram að kjósa það sama í framtíðinni .
Það er því áhyggjuefni fyrir hefðbundna stjórnmálaflokka ef þeim tekst ekki að höfða til ungra kjósenda , " segir Stefanía .
Spurð hvað skýri sterka stöðu Pírata meðal ungs fólks vísar Stefanía til vantrausts í garð hefðbundinna stjórnmálaflokka og segir að ungum kjósendum kunni að þykja sem flokkarnir svari ekki kalli tímans og séu of lokaðar stofnanir .
" Þá tengja ungir kjósendur , ekki síst ungir karlmenn , sem eyða löngum stundum í tölvum og á netinu , við málflutning Pírata um netfrelsi og óheftan aðgang að upplýsingum .
Mörgum þeirra finnst kannski sem slíkt muni auka lífsgæði þeirra , " segir hún .
Stefanía bendir jafnframt á þá skýringu að töluverður samhljómur sé með hefðbundnu stjórnmálaflokkunum á sveitarstjórnarstiginu .
" Lítið er um átök um lausn stórra mála sem skipta kjósendur verulegu máli .
Það þýðir jafnframt að erfiðara er fyrir kjósendur að gera upp á milli valkosta .
Til að vega upp á móti þessu færist áherslan í kosningabaráttunni gjarnan á frambjóðendur frekar en stefnuna .
Þetta kann að draga úr áhuga fólks á stjórnmálum til lengri tíma en jafnframt búa til jarðveg fyrir ný framboð sem hafa eitthvað nýtt fram að færa .
" Of snemmt að spá um árangur Stefanía segir þó enn of snemmt að segja til um sérstöðu Pírata eða möguleika á árangri þar sem þeir eigi bæði eftir að kynna stefnu sína í borgarmálum og frambjóðendur .
Hún nefnir einnig að ný framboð standi oft höllum fæti gagnvart hefðbundnu flokkunum þegar komi að kosningastarfi .
" Styrkleiki hefðbundinna stjórnmálaflokka felst ekki síst í innviðum þeirra , svo sem félagsmönnum , skipulagi og fjármagni .
Þetta nýtist þeim til að virkja kjósendur .
Þá má heldur ekki gleyma því að eldri kjósendur eru líklegri til að skila sér á kjörstað en þeir yngri .
" Þau gefa kost á sér í prófkjörinu : Þórgnýr Thoroddsen í 1. sæti .
Halldór Auðar Svansson í 1. sæti .
Arndís Einarsdóttir í 1.-2. sæti .
Þórlaug Ágústsdóttir í 1.-2. sæti .
Óskar Hallgrímsson í eitthvert af efstu sætunum .
Ásta Helgadóttir í hvaða sæti sem er .
Arnaldur Sigurðarson í 2. sæti .
Björn Birgir Þorláksson í 2. sæti .
Svafar Helgason í 2.-3. sæti .
Kristín Elfa Guðnadóttir í 3. sæti .
Haukur Ísbjörn Jóhannsson í 3.-4. sæti .
Þórður Eyþórsson í 3.-4. sæti .
Perla Sif Hansen í 3.-5. sæti .
Kjartan Jónsson í 4.-6. sæti .
Þuríður Björg Þorgrímsdóttir í 4.-6. sæti .
Rúnar Björn Herrera Þorkelsson í 5. sæti .
Frambjóðendafundur verður í dag , laugardag , kl. 16.00 í MÍR-salnum , Hverfisgötu 105 , 101 Reykjavík .
Þar fá félagar í Pírötum í Reykjavík færi á að kynnast frambjóðendum og spyrja þá spjörunum úr .
Einstök kosning Besta flokksins Þegar horft er til nýrra framboða í borgarstjórnarkosningum er árangur Besta flokksins fyrir fjórum árum einstakur en flokkurinn fékk þá sex menn kjörna .
Oddviti flokksins , Jón Gnarr , varð borgarstjóri .
Reykjavíkurlistinn bauð fyrst fram árið 1994 og fékk hreinan meirihluta , átta menn .
Það framboð var þó annars eðlis en að því stóðu gamalgrónir flokkar , Framsóknarflokkurinn , Alþýðuflokkurinn , Alþýðubandalagið og Samtök um kvennalista , sem allir höfðu boðið fram áður í borginni .
Oddviti framboðsins , Ingibjörg Sólrún Gísladóttir , varð borgarstjóri .
Árið 1970 buðu Samtök frjálslyndra og vinstrimanna fram í fyrsta sinn og fengu einn mann kjörinn .
Fjórum árum síðar buðu Samtökin og Alþýðuflokkurinn fram sameiginlegan lista og komu einum manni að .
Konur bjóða fram Árið 1982 fékk Kvennaframboðið tvær konur kjörnar í borgarstjórn en það var undanfari Samtaka um kvennalista , sem bauð fram fjórum árum síðar og náði einni konu inn .
Frjálslyndir og óháðir buðu fyrst fram 2002 og fengu einn mann kjörinn .
Héldu honum fjórum árum síðar en þá var reyndar boðið fram undir merkjum Frjálslynda flokksins .
Borgarfulltrúi flokksins , Ólafur F. Magnússon , var um tíma borgarstjóri á kjörtímabilinu .
Eftir að Reykjavíkurlistinn leystist upp buðu Samfylkingin og Vinstrihreyfingin - grænt framboð fyrst fram til borgarstjórnar árið 2006 .
Samfylkingin fékk fjóra menn kjörna en VG tvo .
Fyrst var kosið til borgarstjórnar 1962 .
Frá 1836 til 1958 var kosið til bæjarstjórnar í Reykjavík .
Þjóðmál Orri Páll Ormarsson orri@mbl.is Píratar leggja áherslu á gagnrýna hugsun og vel upplýstar ákvarðanir .
Fyrsta atriðið í grunnstefnu Pírata .
