Þótt það sé ekki sérlega sumarlegt um að litast þá eru allar alvöru tískupæjur farnar að pródúsera hvernig þær ætla að taka á móti vorinu – og það með stæl .
Til þess að undirbúa sig er ágætt að fara að setja sumarfötin aðeins framar í fataskápinn , strauja það sem þarf að strauja og stagla í það sem þarf að stagla ...
kannski ekki alveg stagla í en samt ( hér varð náttúrlega hrun – við skulum alls ekki gleyma því ) .
Eins og með öll alvöruverkefni sem við tökum okkur fyrir hendur skiptir máli að vera alveg tilbúnar þegar þetta brestur á .
Ég var til dæmis næstum því viss um að þetta væri komið þegar ég hjólaði í gegnum miðbæinn og út á Seltjarnarnes fyrr í vikunni seinni part dags – úti var ennþá bjart og vor í lofti .
Daginn eftir fokkaðist þetta aðeins upp þegar það byrjaði að snjóa af fullum krafti ...
Það er akkúrat á þessum árstíma sem við þráum liti , léttari efni og það að geta verið berfættar í skónum .
Það má pródúsera þessi þrjú atriði heima hjá sér enda er ekkert sem bannar okkur að vera berfættar í skóm innandyra .
Það er þó eitt sem verður sérstaklega áberandi í vor- og sumartískunni og það eru samfestingar og smekkbuxur .
Þú þarft ekkert að óttast að þú verðir eins og fullorðið barn í samfestingnum .
Þetta snýst um að velja rétta skó , vera með hárið blásið og slegið og í rétta jakkanum yfir .
Samfestingar geta nefnilega verið ferlega klæðilegir því þeir klippa okkur ekki í sundur – eins og buxur og skyrta gera .
Þegar stykkið er í sama lit og einni heild þá virkum við hávaxnari ( sumar þurfa meira á því að halda en aðrar ) .
Ég geri mér fyllilega grein fyrir því að þetta samfestinga-mál er ekki fyrir allar .
Ég mæli þó með því að þið gefið samfestingnum séns og prófið að máta næst þegar þið farið í búð .
Auðvitað fylgja fjöldaframleiddum samfestingum ótalmörg vandamál og getur verið flókið að finna samfesting sem passar bæði að ofan og neðan .
Við erum nefnilega fæstar eins og dúkkur í laginu og stundum virðist genalotteríið eitthvað vera að stríða okkur ...
Það framkallar dálitla ónotatilfinningu að klæðast samfestingi sem smellpassar að ofan en er dálítið of þröngur að neðan .
Það getur verið oggulítið heftandi að geta ekki sest niður – en í kokkteilboðum þarf það ekki að vera vandamál .
Nú ef samfestingurinn passar að neðan en er aðeins of þröngur að ofan má alltaf sleppa því að renna honum upp og fara í jakka yfir .
En þú skalt ekki nota þetta trix þegar þú hittir hressu vini þína sem gætu tekið upp á því að breyta þorrablótinu í danskeppni .
Þegar þú færir að rifja upp gömlu taktana úr freestyle-keppninni í Tónabæ er hætt við að þér færi að hitna of mikið sem gerði það að verkum að þú yrðir að fara úr jakkanum .
Þótt samfestingar séu töff varð mér ljóst á dögunum að það voru ekki bara íslenskir bankamenn sem voru í ruglinu 2007 .
Fatalína Madonnu fyrir sænska móðurskipið H & M það herrans ár gefur til kynna að ruglið hafi verið alþjóðlegt .
Ykkar ástkæra á einmitt samfesting úr fyrrnefndri línu og er ekki eini íslendingurinn því Sóley Tómasdóttir átti eins samfesting .
Ef mig misminnir ekki komst hún inn í borgarstjórn í honum 2007. martamaria@mbl.is 