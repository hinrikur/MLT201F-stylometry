Ég varð ekkert hissa þegar ég heyrði fyrst að Gunnar Þórðarson væri að skrifa óperu .
Gunnar hefur einstakt vald á tónlistinni og nýtir hana með áhrifaríkum hætti til persónusköpunar .
Hann kann að skapa drama , eftirvæntingu , spennu og húmor með tónlist sinni .
Hann hefur akkúrat það sem þarf til að semja góða óperu , " segir Þóra Einarsdóttir sópran , en hún fer með titilhlutverkið í óperunni Ragnheiði eftir Gunnar Þórðarson og Friðrik Erlingsson sem Íslenska óperan frumsýnir 1. mars .
Að sögn Þóru eru rúm fjögur ár síðan Gunnar hringdi í hana og ævintýrið hófst .
" Hann bað mig að hjálpa sér og syngja hlutverk Ragnheiðar í upptökum til þess að hann gæti heyrt hvernig þetta virkaði .
Ég var mjög upp með mér að hann skyldi vilja að ég hjálpaði honum , en á þeim tímapunkti var ekkert verið að ræða að ég ætti að syngja þetta hlutverk á sviði , " segir Þóra .
Tekur hún fram að hún hafi strax orðið dolfallin yfir þeirri tónlist sem Gunnar sendi henni nóturnar að .
" Mér fannst tónlistin strax alveg stórkostleg .
Hún er mjög áheyrileg og óhemju falleg .
Það er líka einhver séríslenskur tónn í henni , " segir Þóra og bætir við að saga Ragnheiðar og aðstæður hennar hafi talað mjög sterkt til sín .
" Fljótlega fóru þeir Gunnar og Friðrik að tala um að ég ætti að syngja Ragnheiði þegar verkið færi á svið .
Ég samþykkti það strax , en vissi auðvitað ekkert hvenær það yrði , " segir Þóra og bendir á að það sé ekki hlaupið að því að koma íslenskri óperu á svið hérlendis .
" Það þarf að hafa mikið fyrir hlutunum , leita styrkja og stuðnings til að slíkur flutningur geti orðið að veruleika .
Það er í raun ótrúlegt að jafnflottir listamenn og Gunnar og Friðrik skuli þurfa að hafa svona mikið fyrir því að koma verkinu á svið .
Margir væru löngu búnir að gefast upp og ég held því miður að það sé oft reyndin , " segir Þóra og leggur áherslu á mikilvægi þess að íslenskar óperur séu settar upp hérlendis þar sem íslensk tónskáld verði að fá að þroskast og þróast á óperusviðinu svo óperuformið nái að blómstra .
Ekki innan þægindarammans " Óperan er svo sterkt og magnað listform .
En þetta er líka mjög erfitt form vegna þess að allt þarf að smella saman ; leikgerðin , túlkunin og tónlistin , " segir Þóra og viðurkennir að sér geti sjálfri leiðst á óperusýningum .
" Ég hef labbað út bæði á Scala og Metropolitan .
Mér dettur ekki í hug að segja að öll ópera sé æðisleg .
En þegar vel tekst til þá er þetta listform sterkara en allt annað .
" Ragnheiður var frumflutt í konsertformi í Skálholti 16. ágúst sl. og samkvæmt upplýsingum frá Stefáni Baldurssyni , óperustjóra Íslensku óperunnar , tryggði hann sér sýningarréttinn á verkinu strax daginn eftir .
Aðspurð segir Þóra það frábært að fá tækifæri til að vinna hlutverkið með þeim hætti að syngja það fyrst í konsertformi og síðan á sviði .
" Þá er maður búinn að fara vel inn í persónuna og hugsanir hennar áður en að sviðsvinnunni kemur .
Það er líka gott að vera búin að kynnast tónlistinni svona vel og vita hvernig maður hyggst koma henni til skila bæði tækni- og túlkunarlega .
" Í ljósi þess að Gunnar samdi hlutverkið með tiltekna söngkonu í huga liggur beint við að spyrja hvort tónskáldið hafi skrifað tónlistina innan þess ramma sem hentaði best rödd Þóru .
" Um leið og ég byrjaði að syngja fyrstu tóndæmin sem Gunnar var búinn að skrifa þá fór strax af stað samtal milli okkar um t.d. tónsviðið og ýmsa tæknilega hluti , " segir Þóra og tekur fram að sem betur fer hafi Gunnar ekki skrifað hlutverk Ragnheiðar þannig að það félli alfarið innan hennar þægindaramma .
" Gunnar fer einu skrefi lengra en ég hefði nokkru sinni þorað og ég er mjög þakklát fyrir það .
Hann teygir á mörkum mínum bæði radd- og túlkunarlega , því þetta er tæknilega mjög krefjandi hlutverk .
Það krefst líka mikils túlkunarlega séð , því Ragnheiður býr allt í senn yfir mikilli dramatík , lýrík , barnslegri einlægni og léttleika .
" Texti Friðriks stórkostlegur Spurð hvernig hún nálgist hlutverk sem búi yfir svona mörgum litum í túlkun segist Þóra fyrst og fremst nálgast Ragnheiði út frá tónlistinni og textanum .
" Ef maður er eitthvað í vafa um persónuna þarf maður bara að skoða hljómana í tónlistinni og þá kemur tilfinningin .
Svo er texti Friðriks hreint út sagt stórkostlegur .
Ég á einfaldlega ekki nógu sterk orð til að hæla Friðriki .
Þetta er vandað líbrettó þar sem allar persónurnar eru skýrar og hafa sína sögu , " segir Þóra og tekur fram að það hafi verið ómetanlegt að hafa aðgang að Friðriki sem textahöfundi á æfingatímabilinu þar sem hann hafi veitt góða innsýn í sögulegt samhengi atburðanna og upplýsingar sem komu að góðum notum við persónusköpunina .
Eins og fram hefur komið leikstýrir Stefán Baldursson óperustjóri Ragnheiði , en hann hefur áratugalanga reynslu úr leikhúsheiminum .
Aðspurð segir Þóra að Stefán geri miklar kröfur leiklega séð .
" Nálgun hans er þannig að hann vinnur með okkur eins og við séum leikarar .
Sem er frábært , því þá ber hann virðingu fyrir því hlutverki okkar .
Maður lendir oft í því að leikstjórar treysti því ekki að við söngvararnir séum að vinna vinnuna okkar sem leikarar .
Þá nenna þeir jafnvel ekki að involvera söngvarana í konsepthugsun uppsetninga sinna , þar sem ætlast er til þess að söngvararnir syngi bara og leiki eins og þeim er sagt , " segir Þóra og tekur fram að þetta sé alls ekki algilt , því hún hafi líka unnið með mörgum frábærum leikstjórum .
" Mér hefur alltaf líkað best þegar við fáum að vera með í persónusköpuninni og verðum hluti af liðsheildinni .
" Deilir ævintýrinu með manninum Einn þeirra sem þátt taka í uppfærslunni er Björn Ingiberg Jónsson , eiginmaður Þóru , en hann syngur hlutverk Þórðar Þorlákssonar sem tekur við af Brynjólfi sem biskup landsins .
" Það hefur verið mjög gaman að vinna þetta verkefni með honum og í raun dýrmætt að eiga þetta ævintýri með honum , " segir Þóra og rifjar upp að Björn hafi líkt og hún verið með í öllu ferlinu með höfundum frá upphafi .
" Mér finnst mikill stuðningur að hafa hann á æfingum .
Hann hlustar á mig og þekkir röddina mína jafnvel og söngkennarinn minn og getur því komið með gagnlegar ábendingar hvað ýmis tæknileg atriði varðar , " segir Þóra og tekur fram að vissulega krefjist það talsverðrar skipulagningar að fá pössun fyrir strákana þeirra tvo , sem eru átta og tólf ára gamlir , þegar þau hjónin séu að vinna í sömu uppfærslunni .
" Strákarnir voru með okkur í Skálholti og þeir mæta auðvitað á frumsýninguna í Hörpu , " segir Þóra og bætir kímin við : " Þeir eru öllu vanir , enda nánast aldir upp í leikhúsinu .
" 