Ekki spurning ; fá lönd eru eins gefandi að heimsækja og Malí .
En þar brá ský fyrir sólu árið 2012 , þegar Túregar og arabískir uppreisnarmenn , sem hvorir tveggju búa í norðurhluta landsins , hertóku fyrst norðurhlutann og sóttu síðan í suðurhlutann þar sem blökkumenn , sem telja yfir 80% íbúa þessa risastóra lands , búa .
Ljósmyndir og texti : Páll Stefánsson M alí er stórt land , tólf sinnum stærra en Ísland .
En helmingurinn , nær allur norðurhlutinn , er nær óbyggileg og brennheit Sahara-eyðimörkin , og þar hafa Túregarnir búið , ásamt arabískum bræðrum sínum , sem tóku bæði bókstafstrú og stefnuskrá Al Ka-ída upp á sína arma .
Hvorum tveggju hefur þótt mikið á sinn hlut hallað við uppbyggingu landsins , þeim finnst þeir hafa verið afskiptir af stjórninni , sem situr langt fyrir sunnan í höfuðborginni Bamakó .
Svo þeir gripu til vopna í janúar 2012 , og tíu mánuðum seinna var allur norðurhluti landsins undir þeirra ógnarstjórn , þar með taldar gömlu menningarborgirnar Gaó og Timbúktú .
Fólk flúði unnvörpum , og fyrir ári voru 400 þúsund Malíbúar á vergangi , mest börn .
Þar af hafði helmingurinn , um 200 þúsund manns , flúið land , þar af flestir , eða 70 þúsund til Máritaníu , og 50 þúsund til Níger og Búrkína Fasó .
Flestir fóru þó í skjól til höfuðborgar Malí , Bamakó , en yfir 100 þúsund flóttamenn komu þangað og leituðu skjóls hjá vinum , ættingjum eða vandalausum sem buðu þeim þak yfir höfuðið .
Fyrrihluta síðasta árs ákveða síðan norðanmenn að sækja suður , hertaka allt landið , og færa mannlífið aftur til miðalda , með sharíalögum , og tilheyrandi .
Frakkar ( gömlu nýlenduherrarnir ) bregðast við og hafa forystu um að stöðva framrás uppreisnarmannanna , og tekst það eftir nokkurra vikna skærur og stríð .
Síðastliðið haust tókst þeim , ásamt hermönnum frá Tsjad og Níger , undir fána SÞ , að ná öllu landinu aftur , nema smáfjallabút norðan við Kidal , sem enn er á valdi uppreisnarmanna .
En flóttamannavandinn hverfur ekki á einni nóttu .
Hægt og bítandi er ástandið þó að lagast , en það tekur tíma .
Það sá ég á haustmánuðum , í minni þriðju ferð til landsins , og þeirri fyrstu eftir að borgarastríðið hófst .
Í höfuðborginni renna 100 þúsund flóttamenn saman við mann og annan , og þeir eiga bara eina heita ósk , að komast aftur heim .
Byrja eðlilegt líf , yrkja jörðina , koma börnunum aftur í skólann , horfa á stjörnurnar heima , láta sig dreyma .
Fáir eru eins gestrisnir , litríkir og glaðværir og þessar 15 milljóna manna menningarþjóðir sem saman byggja þetta landlukta Vestur-Afríkulýðveldi , Malí .
