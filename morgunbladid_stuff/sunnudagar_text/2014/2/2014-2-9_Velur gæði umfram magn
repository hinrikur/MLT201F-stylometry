Alltaf er eitthvað um að vera á skrifstofu SÍNE , Sambands íslenskra námsmanna erlendis .
Þar stendur Hjördís Jónsdóttir vaktina og leiðbeinir námsmönnum á leið út í heim .
Hvað eruð þið mörg í heimili ? Við erum fjögur : ég , synir mínir Magnús og Daníel og Ole pabbi þeirra .
Hvað áttu alltaf til í ísskápnum ? Ég á alltaf til léttmjólk , smjörva , kaffijógúrt frá Bio Bú ( algjört uppáhald ! ) og egg .
Hvar kaupirðu helst inn ? Yfirleitt versla ég í Bónus en stundum fer ég í Fjarðarkaup og Hagkaup .
Við sem búum í Hafnarfirði og nágrenni erum svo heppin að hafa tvær mjög góðar sérverslanir í hverfinu sem eru Kjötkompaní og Fiskbúðin Trönuhrauni 9 .
Þær heimsæki ég báðar reglulega .
Hvað freistar mest í matvörubúðinni ? Halloumi-ostur .
Ég er svo glöð að þessi dásamlegi kýpverski ostur er loksins fáanlegur á Íslandi .
Einnig fersk ber , hindber , brómber og jarðarber .
Hvernig sparar þú helst í heimilishaldinu ? Ég reyni að kaupa bara inn það sem við þurfum hverju sinni og nýta það vel .
Við búum líka til pitsudeig frá grunni og eigum alltaf í frysti .
Hvað vantar á heimilið ? Umhverfisvænan , sparneytinn fjölskyldubíl .
Eyðir þú í sparnað ? Já , en það mætti vera meira .
Græddur er geymdur eyrir var markaðsherferð sem var keyrð af einhverjum bankanum í barnæsku minni og ég mætti taka meira mark á þessum orðum .
Skothelt sparnaðarráð ? Að eiga fáa en fallega hluti á heimilinu .
Kaupa frekar gæði en magn .
Einnig er gott að fylgjast með vefsíðum sem halda utan um fjölbreytta afþreyingu sem kostar oft lítið sem ekkert , s.s. fyrirborn.is þar sem haldið er utan um skemmtilegar hugmyndir og viðburði fyrir barnafjölskyldur og tonleikar.net þar sem hægt er að finna tónleika sem í boði eru hverju sinni , stundum ókeypis .
