Systkinin Arndís Hrönn og Högni Egilsbörn voru ung gefin listinni .
Eigi að síður hafa þau ekki unnið saman fyrr en nú .
Arndís leikur í leikriti Tyrfings Tyrfingssonar , Bláskjá , í Borgarleikhúsinu og Högni sér um tónlistina .
Þau ræða hér um lífið , listina , samband sitt , veikindi Högna og sáran bróðurmissi .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Högni Egilsson heilsar mér gegnum eldhúsgluggann .
Rammast vel inn .
Ég hef greinilega veðjað á réttar tröppur .
Til dyra kemur systir hans , Arndís Hrönn .
Ég á erindi við þau bæði og það af skemmtilegu tilefni .
Systkinin , sem lengi hafa fengist við listsköpun , vinna nú í fyrsta skipti saman – ef undan er skilið lag sem þau sungu saman í brúðkaupi bróður þeirra .
Vettvangurinn er Borgarleikhúsið og verkefnið nýtt leikrit eftir hússkáldið sjálft , Tyrfing Tyrfingsson .
Bláskjár nefnist verkið og er íslenskt gamandrama , með súrum keim .
Fjallar um einlæga löngun tveggja systkina í Kópavogi ( skammt frá Hamraborg ) til að endurnýta sig og byrja lífið upp á nýtt .
Reyndar fjallar það um sitthvað fleira , til dæmis feðraveldið , grimmdina , ofbeldið og veikburða getu okkar til þess að segja hvert öðru satt – og svo auðvitað Bláskjá og sígaunana .
" Þetta hefur verið bráðskemmtilegt .
Við systkinin erum mjög náin og umgöngumst mikið en það er svolítið öðruvísi að skapa eitthvað saman , " segir Arndís þegar við höfum komið okkur fyrir í betri stofunni .
Högni tekur undir það .
" Ég held að öll systkini hafi gott af því að gera svona lagað , kynnast á faglegum nótum .
" Hann kveðst hafa droppað inn hér og þar í ferlinu og lagt inn efni .
Nú sé allt að smella saman og eftirvæntingin mikil .
" Það getur margt gerst síðustu tvær vikurnar fyrir frumsýningu , " segir hann en Bláskjár verður frumsýndur á Litla sviðinu á laugardaginn eftir viku .
Úr kjólfötum í Havaískyrtu Högni og Tyrfingur eru gamlir vinir úr Menntaskólanum við Hamrahlíð .
" Við vorum saman í kórnum og ég samdi tónlistina við fyrsta leikritið hans sem sýnt var úti á Granda fyrir nokkrum árum , Mamma , af hverju heiti ég Pavel ? " segir Högni .
" Það var í fyrsta skipti sem ég samdi fyrir leikhús .
Raunar í fyrsta skipti sem ég samdi eitthvað yfirhöfuð .
Það er alltaf áhugavert að vinna með hugmyndaríku fólki eins og Tyrfingi og fyrir vikið þurfti ég ekki að hugsa mig um tvisvar áður en ég hoppaði á lestina .
" Tyrfingur vakti snemma athygli í MH fyrir frumlega framkomu .
" Hann og vinur hans gengu á tímabili um í kjólfötum með pípuhatta í skólanum .
Skiptu síðan yfir í Havaískyrtur , " rifjar Högni upp brosandi .
" Þeir voru líka með skemmtilega bloggsíðu á þessum tíma .
Sniðugir strákar .
Strax þarna setti Tyrfingur ákveðið viðmið fyrir aðra í kringum sig .
" Hann segir Tyrfing eiga erindi sem leikskáld .
" Hann vinnur í svörtum absúrdisma sem í eðli sínu er ögrandi .
Fantasían er sterk í honum .
" Arndís kveðst strax hafa veitt Tyrfingi athygli .
" Ég sá Mamma , af hverju heiti ég Pavel ? og hreifst af sýningunni .
Maður sér það í augunum á Tyrfingi að hann er mikill leikhúsmaður .
Þess vegna er skemmtilegt að fá tækifæri til að leika í verki eftir hann núna .
Þótt Tyrfingur sé ungur að árum hefur hann góða tilfinningu fyrir leikhúsinu , ekki síst aðstæðum leikarans .
Hann hefur líka mjög næma tilfinningu fyrir tungumálinu .
Hvert orð hefur tilgang .
Tyrfingur er fyndinn að upplagi og mikill sögumaður sem hikar ekki við að fara út á ystu nöf .
Hann er djarft leikskáld .
" Sextán ára aldursmunur er á Arndísi og Högna .
Hún er fædd 1969 en hann 1985 .
Þau hafa að vonum fylgst vel með listsköpun hvort annars gegnum tíðina .
" Ég er ofboðslega stolt af Högna , " segir Arndís .
" Það er svona blanda af systur- og móðurtilfinningu út af aldursmuninum .
Ég sá snemma að hann myndi verða listamaður .
Hann var svo opinn og móttækilegur fyrir list og sköpun .
Hann teiknaði mikið sem barn og fékk þannig útrás fyrir sköpunarþörf sína .
Mér datt líka í hug að hann yrði sálfræðingur .
Jafnvel heimspekingur .
" Högni kinkar kolli .
" Ég var mikið að velta fyrir mér lífinu og tilverunni .
En sem betur fer endaði ég ekki sem sálfræðingur .
" Þau hlæja .
Ofboðslega leiðinleg í hálft ár Högni teygir sig nú í sígarettupakka og spyr hvort okkur sér sama þótt hann reyki .
Okkur er það .
" Ég er nefnilega hætt að reykja .
Fyrir fimm árum , " upplýsir Arndís .
Hvernig ætli það hafi gengið ? " Bara vel .
Ég var að vísu ofboðslega leiðinleg í hálft ár en góð eftir það .
" Högni heldur út í heim .
" Meðan ég var að alast upp bjó Arndís í útlöndum .
Fyrst í París og síðan Vínarborg .
Það var alltaf jafngaman að koma til hennar .
Maður fékk innsýn í hið bóhemíska listalíf .
Arndís reykti , það voru tómar rauðvínsflöskur á eldhúsborðinu heima hjá henni , bækur út um allt , málverk og þröngir gangar .
Svo var farið á söfn .
Ég er ekki í vafa um að allt hefur þetta haft áhrif á mig .
Ég tengdi strax við þetta líf .
" Honum eru heimsóknirnar til Vínarborgar sérstaklega minnisstæðar .
" Sambýlismaður Arndísar á þessum tíma var myndlistarmaður og það voru stór svört málverk upp um alla veggi .
Hann hlæjandi og bullandi .
Furðulegur maður en afskaplega heillandi .
Allt fléttaðist þetta saman við stóíska hugleiðingu mína um heiminn .
Af hverju þetta og af hverju hitt ? " Sjálfur bjó Högni í Brussel um fjögurra ára skeið , frá tólf til sextán ára aldurs , ásamt foreldrum sínum og bræðrum , Andra og Hrafnkeli Orra .
Arndís flutti um tvítugt til Parísar .
" Það eina sem ég vissi fyrir víst á þeim tíma var að ég ætlaði að búa í París , " segir hún .
Um aldur og ævi ? " Já , örugglega .
Ég byrjaði á því að fara í frönsku og leikhúsfræði en uppgötvaði síðan að ég vildi verða leikkona .
Eftir leiklistarnám starfaði ég með tilraunaleikhópi í Vínarborg .
Var mjög heppin .
Síðan slitnaði upp úr sambandinu sem ég var í og þá flutti ég heim .
Síðan eru liðin fimmtán ár .
" Fær stundum panikköst Arndís hefur komið víða við í íslensku listalífi .
Leikið á sviði hér syðra og á Akureyri og í sjónvarpi .
Margir muna eflaust eftir henni úr spennuþáttaröðinni Pressu á Stöð 2 .
Þá hefur hún unnið töluvert við dagskrárgerð á Ríkisútvarpinu og sem leiðsögumaður .
" Ég hef vafrað út og inn , eins og gengur .
Yfirleitt kann ég því vel að vera sjálfstætt starfandi enda þótt það geti á köflum verið erfitt , eiga þarf fyrir salti í grautinn .
Maður fær stundum panikköst .
" Hún hlær .
Maður Arndísar er Eiríkur Stephensen og eiga þau eina dóttur , Úlfhildi Júlíu , fjögurra ára .
Fyrir átti Eiríkur son og dóttur , Ólaf og Þórhildi .
" Ég var svolítið seinþroska hvað þetta varðar en gæti ekki verið hamingjusamari en ég er núna .
Það er besta tilfinning í heimi að eiga barn .
Hún er algjör guðsgjöf , hún Úlfhildur mín .
Það er fyndið hvað hlutirnir breytast .
Hér áður þurfti ég að vera alls staðar , annars hélt ég að ég væri að missa af einhverju , en núna vil ég helst hvergi vera nema heima með manninum mínum og dóttur .
Heitir það ekki að þroskast ? " Hún brosir .
Högni var um nokkurra ára skeið í sambandi en býr nú einn .
Hann á stjúpdóttur úr því sambandi , Emblu , níu ára , sem hann hefur haldið góðum tengslum við .
" Embla er partur af fjölskyldunni , " segir Arndís .
Þrátt fyrir áratug í útlöndum segir Arndís foreldra sína og bræður alltaf hafa verið nálæga .
" Þegar ég hugsa til baka var engin fjarlægð á milli okkar .
Við nálguðumst líka hratt eftir að ég flutti heim .
Í dag er ég steinhætt að finna fyrir aldursmuninum , finnst Hrafnkell Orri , Högni og Andri tvíburabróðir hans ekkert yngri en ég .
" Fjórði bróðirinn , Egill Högni , lést eftir stutt veikindi tæplega fimm ára gamall .
Fráfall hans hafði að vonum djúpstæð áhrif á fjölskylduna .
" Lítil börn eiga ekki að deyja , " segir Arndís .
" Ég var fimmtán ára þegar þetta gerðist , á miðri gelgjunni .
Sorginni fylgdi reiði – út í Guð og alla .
Hvers vegna var bróðirinn minn tekinn frá mér ? Svo varð mamma aftur ólétt , að tvíburum .
Mögulega hefur tengingin við þá orðið sterkari fyrir vikið .
Þeir urðu strax svo dýrmætir vegna þess að við vissum að það væri ekki sjálfsagt að þeir væru til .
Hvort það er út af þessu eða einhverju öðru þá hefur mér alltaf fundist ég bera ábyrgð á Andra og Högna .
" Hugmyndir um dauðann Högni segir bróðurmissinn líka hafa fylgt sér alla tíð .
" Meðan ég var barn sat alltaf í mér einhver hugmynd um þennan horfna bróður minn .
Og gerir enn .
Það voru myndir af honum á heimilinu og um hann var talað .
Svo ber ég nafn hans .
Þetta fékk mig til að velta fyrir mér úr hverju ég væri gerður .
Sögur eins og Bróðir minn ljónshjarta snertu mig djúpt og eflaust hef ég snemma þróað með mér hugmyndir um dauðann .
Börn dreymir almennt mjög mikið og lifa innra lífi , það er að segja lífi sem ekki er í tengslum við veruleikann .
Þetta var vatn á þá myllu .
Ævintýrið innra með mér varð ljóslifandi og dró fram sköpunina sem mér þykir svo afskaplega vænt um .
Og mín sköpun snýst um að tjá fegurðina í lífinu .
" Fyrir rúmu ári steig Högni fram svo eftir var tekið og ræddi opinskátt um veikindi sín en hann hefur glímt við geðhvörf .
Arndís segir bróður sinn hafa sýnt mikið hugrekki .
" Þetta var glæsilegt hjá þér , " segir hún og ávarpar hann beint .
" Það hefur verið tabú að ræða um geðsjúkdóma en sem betur fer er það að breytast .
Þú átt þinn þátt í því .
Þú ert áberandi persóna í samfélaginu og fyrir vikið vekja orð þín mikla athygli .
Geðsjúkdómar geta verið upp á líf og dauða og því meira sem við afdramatíserum þá þeim mun betra .
Umræðan hlýtur að vera af hinu góða .
Við vissum að þér leið illa og vorum hrædd um þig .
Einmitt þess vegna var mikilvægt að tala um það en ekki breiða yfir .
Það er enginn sem lifir bara eftir beinni braut og stígur aldrei út af sporinu .
Ég er rosalega stolt af þér , Högni minn ! " Hann drúpir höfði .
" Það var í sjálfu sér ekki erfitt að stíga þetta skref .
Opna sig , " segir hann eftir stutta þögn .
" Mér hafa alltaf þótt leyndarmál leiðinleg .
Skítug og leiðinleg .
Það er ekkert í þessum heimi svo ómerkilegt að ekki megi tala um það .
Þess vegna fannst mér þetta alls ekki óþægilegt .
Þvert á móti hjálpaði það mér að tala um þetta .
Koma mínum raunum í orð .
Viðbrögðin létu heldur ekki á sér standa .
" Að hans dómi er mikilvægt að skapa sameiginlega vitund um geðsjúkdóma .
" Allir sem eiga í átökum við eigin huga kannast við ýkta drauma , ofsjónir og vitranir .
Allt er þetta nátengt sköpuninni og mörkin oft og tíðum óljós .
Einmitt þess vegna er gott að skapa umræðu um þessa hluti .
Kjarni málsins er sá að bati er til .
Það er svo mikilvægt .
Það er enginn dauðadómur að greinast með geðsjúkdóm .
" Skildi ekki áhyggjurnar Í því felst mikill lærdómur fyrir ungan mann að missa fótanna um stund og lenda inni á geðdeild .
" Hugmyndir mínar voru háleitar og um margt fallegar .
Ég sveif .
Í maníunni upplifði ég mig ekki sem veikan og skildi ekki hvers vegna mínir nánustu höfðu áhyggjur af mér .
Ég skil það nú .
Það var mikil lífsreynsla að vera inni á geðdeild .
Þar var klárasta fólk sem ég hef hitt á ævinni .
Mennskt inn að kjarna .
" Hann þagnar .
" Þarna má segja að Högni hafi verið kominn að endamörkum innsæisins .
Við áttum mörg töfrandi samtöl á þessum tíma .
Innihaldsrík samtöl sem hjálpuðu mér ekki síður en honum , " segir Arndís .
Högni kinkar kolli .
" Það er yndislegt að hafa fengið hann til baka .
Með alla þessa reynslu .
" Uppgjör Högna við veikindin blasti einmitt við á plötu hljómsveitar hans , Hjaltalín , árið 2012 , Enter 4 .
Það var nauðsynleg vegferð .
" Sennilega er engin leið betri og heiðarlegri til að gera upp en listin .
Hún leysir hnúta og verður manni heilun .
Súmmerar upp á heildrænan hátt .
Það getur auðvitað verið hættulegt að velta sér um of upp úr einhverri sjálfsdramatík en á þessum tíma í mínu lífi hafði ég geysilega gott af því .
Það var mikilvægt skref á leið minni til heilsu .
Þar með gat ég lagt þetta að baki og haldið áfram .
Í stað þess að týnast í átt að sólinni .
" Og hvernig líður þér í dag ? " Mér líður bara vel .
Þakka þér fyrir að spyrja .
" 