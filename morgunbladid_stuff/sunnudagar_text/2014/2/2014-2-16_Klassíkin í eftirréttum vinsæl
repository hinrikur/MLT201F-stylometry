Maður heyrir oft , t.d. varðandi klassísku eggjaréttina , að fólk hræðist þá , þ.e. eggjarauðurnar , vatnsbaðið og slíkt , " segir Matthías spurður út í hvað það sé sem vill helst flækjast fyrir fólki í tilfelli margra af klassísku eftirréttunum sem finna má á matseðlum veitingahúsa um allan heim , en eru margir þekktir að helst til flókinni framkvæmd .
Leiðir hann áhugasama í allan sannleik um gerð slíkra eftirrétta á námskeiðum í Salteldhúsi þessa dagana .
Ekki bara á færi fagmanna Á námskeiðinu kennir Matthías m.a. gerð klassískra eftirrétta úr franska eldhúsinu á borð við panna cotta , tarte tatin , pavlovur , pot au chocolat og fleira .
Segir hann fyrrnefnda rétti langt í frá einungis á færi lærðra matreiðslumanna .
" Þetta hljómar kannski framandi en fyrir fagmennina er þetta daglegt brauð , " segir hann .
Bætir hann við að gott sé að átta sig aðeins á efnafræðinni að baki réttunum .
" Við förum aðeins í gegnum hvað er að gerast í réttunum , t.d. af hverju eggjarauðan þykknar , hvers vegna þarf að fara með sykursírópið í þennan hita til að það virki í framhaldinu og slíkt – það eru svona efnafræðipælingar að baki þessu sem stundum þarf bara að benda aðeins á og útfæra með fólki , " segir hann .
" Fólk setur kannski fyrir sig að gera alvörusúkkulaðimús , úr hvítu súkkulaði og jafnvel dökku 65-70% hágæðasúkkulaði – en það er hægt að gera flottan mat á eldavélinni heima , " bætir hann við .
Þrátt fyrir fágað yfirbragðið í dag bendir hann líka á að ekki hafi allir klassískir réttir stokkið fullskapaðir fram í byrjun , líkt og hin þekkta tarte tatin .
" Það er eplakaka sem varð til fyrir mistök .
Tartin-systur voru búnar að búa til köku sem var eitthvað ljót , svo þær ákváðu hreinlega að snúa henni við á fatinu .
Þannig varð eplakaka á hvolfi vinsæl , " segir hann léttur í bragði .
Í matreiðslunni sé það oft þannig að menn hafi lagt upp með að gera eitthvað eitt sem endar sem eitthvað allt annað .
Unnið með eggið – fullt hús matar Auk kennslu í Salteldhúsi verður ekki annað sagt en Matthías lifi og hrærist í heimi matvælageirans .
Hann segist reyndar að vissu leyti líka kominn " hinum megin við borðið " í dag , eftir að hafa starfað við matreiðslu í gegnum tíðina .
Starfar hann líka sem sölumaður fyrir stóreldhús , veitingastaði og hótel hjá heildverslun í borginni .
" Maður er núna farinn að þjónusta þessa yngri stráka og nýju veitingahús öll með hráefni og slíkt , " segir hann léttur í bragði .
Hann heldur engu að síður góðum tengslum við eldhúsið , m.a. með kennslu á námskeiðum .
Auk eftirréttanna hefur hann m.a. kennt á jólanámskeiðum Salteldhúss , gerð tapasrétta , samsetningu matarboða o.fl. " Manni líður stundum eins og maður sé stöðugt að vinna með eggið – heildsalan er eins og fullt hús matar , " bætir hann kankvís við og gefur hér uppskrift að hinu klassíska crème caramel .
Créme Caramel eða karamellubúðingur á hvolfi Uppskriftin fyrir 6-8 manns Best að nota souffleskálar sem þola hita 175 g sykur 670 ml nýmjólk 2 vanillustangir ( skafið fræin úr og sjóðið í mjólkinni ) 4 stór egg Aðferð : Takið 80 g af sykrinum og 3 msk .
vatn og setjið í pott .
Sjóðið saman þar til það er orðið að sírópi , sjóðið þá áfram þar til sykurinn brúnast .
Karamellunni er þá skipt í eldföstu skálarnar og látin kólna .
Restin af sykrinum er næst sett í þykkbotna pott , ásamt mjólk og vanillustöngum .
Sjóðið þetta saman í stutta stund , dragið þá af hitanum og hellið í stóra skál .
Þar er eggjum hrært saman við blönduna með písk .
Sigtið síðan og skiptið á milli eldföstu skálanna ( yfir karamelluna ) .
Skálarnar eru næst settar í ofnskúffu og vatni bætt í hana þannig að fljóti u.þ.b. 1/3 upp á skálarnar .
Bakið á 150°C ( á blæstri ) í 40 mínútur en eggjablandan stífnar við baksturinn .
Hægt er að athuga hvort þetta sé tilbúið með því að stinga tannstöngli í .
Ef hann kemur hreinn úr eru egginn klár .
Látið kólna alveg – gott er að setja plastfilmu yfir skálarnar .
Áður en búðingnum er hvolft á disk er ágætt að renna litlum beittum hníf meðfram jaðrinum á skálinni .
Snúið snögglega við en þá kemur í ljós himneskur eggja- eftirréttur með fljótandi karamellu Skreytið með ferskum hindberjum og / eða ferskum myntulaufum .
