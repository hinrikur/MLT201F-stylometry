Farsælt fjölskyldufyrirtæki þar sem varfærni í fjárfestingum og umsvifum er leiðarljós .
Þetta er í stuttu máli lýsingin á starfsemi Iðnmarks í Hafnarfirði hf. en þar á bæ er framleitt Stjörnusnakk og Stjörnupopp .
Dagbjartur Björnsson ýtti starfsemi þessari úr vör árið 1988 og æ síðan hefur verið jafn stígandi í rekstrinum .
Í dag eru börn Dagbjarts , þau Ingibjörg , Jóhanna og Sigurjón , að mestu tekin við rekstri fyrirtækisins , þar sem starfa alls tíu manns .
" Starfsemin krefst þess að maður fylgist vel með væntingum og óskum fólks .
Við setjum nýja vöru aldrei svo á markaði nema hafa fengið álit neytenda , til dæmis fólks hér í Firðinum , sem við þekkjum vel og treystum .
Einnig sækjum við vörusýningar erlendis og sölumaður okkar er með puttann á púlsinum , " segir Sigurjón Dagbjartsson sem nú er tekinn við framkvæmdastjórn .
Þrátt fyrir að vera í forsvari og stýra skútunni segist Sigurjón forðast að sitja löngum stundum á skrifstofunni .
Bestu tilfinninguna fyrir rekstrinum og hvernig gangi í raun og veru fái hann með því að vera sjálfur á gólfinu , í framleiðslunni og bera kassa , fulla af snakki og poppi , út í bíl .
Snakk og poppkorn af fjórum gerðum Í grunninn er snakkið kartöflur frá Frakklandi .
Þær eru þurrkaðar og reglan er sú að úr hverju kartöflukílói komi 300 grömm af hráefni , það eru bitar sem renna í gegnum vélarnar hjá Iðnmarki .
Þar eru þeir stráðir kryddi , mótaðir og bakaðir og út koma skrúfur , hringir , túpur , beikonbitar , ostastjörnur og svo mætti áfram telja .
Snakktegundirnar eru alls tíu og poppkornið er í fjórum gerðum ; það er venjulegt popp með salti , ostapopp , xtreme osta og fitulítið fitnespopp er nýleg afurð .
" Eðlilega var mikið að gera hér fyrir jól og áramót , enda vinsælt meðal fólks að setjast fyrir framan sjónvarpið og fá sér snakk og ídýfur .
Stundum hef ég raunar sagt að framleiðslan hér ráðist að nokkru leyti af sjónvarpsdagskránni .
Stórmót í íþróttum , Eurovision , spurningaþættir og fleira þannig þýðir alltaf að salan eykst og við erum viðbúin því , " segir Sigurjón um framleiðslu Iðnmarks sem fer í verslanir um allt land , bæði til kaupmannsins á horninu og til stóru keðjanna .
Skulda engum neitt " Það er mikil samkeppni á þessum markaði , t.d. við stór erlend alþjóðleg fyrirtæki .
Þar hefur hjálpað okkur að vera með íslenska framleiðslu sem er allaf ný og fersk enda gera kaupmenn vel við okkar vörur með framsetningu þeirra , " segir Sigurjón .
Ostapoppið segir hann vinsælustu framleiðsluvöru Iðnmarks .
Stundum komi meira að segja fyrirspurnir frá útlöndum frá fólki sem hefur verið hér á landi , líkað varan vel og vill sendingu .
" Meginmálið í svona starfsemi er að fara ekki út í neina ævintýramennsku , eiga fyrir hlutunum og skulda engum neitt , " segir Sigurjón um rekstur Iðnmarks .
Í góðærinu hafi ýmsir spákaupmenn , svo sem á vegum banka , sýnt fyrirtækinu áhuga og viljað kaupa .
Þeim umleitunum hafi öllum verið hafnað .
Best sé að búa að sínu og leiðarljós Iðnmarksfólks sé fyrst og fremst að skapa sér og sínum atvinnu og þokkalega afkomu .
sbs@mbl.is 