Jafnvel þótt Jón Gnarr borgarstjóri sé ekki kominn með ísbjörninn í Húsdýragarðinn í Reykjavík eins og hann lofaði , þá er gaman að koma þangað í fylgd með börnum .
Það reyndi ég nýlega .
Þarna eru selir , refir og minkar og síðan öll íslensk húsdýr .
Gamlir dúfnabændur sjá þarna allar flottustu dúfurnar sem við strákarnir á Melunum þekktum í þaula í gamla daga , ísara , toppara og nunnur .
Og síðan ýmsar furðutegundir sem ég minnist ekki að hafa séð í jafnvel allra þróuðustu dúfnakofum Reykjavíkur upp úr miðri síðustu öld .
Í Húsdýragarðinum er öllu viðhaldið eins vel og best verður á kosið og ef stúlkan í miðasölunni er dæmigerð um starfsfólkið , þá er það einkar alúðlegt .
Allt er hreint og fínt og greinilegt að dýrunum líður vel .
Falleg á feld og fiður og hreinlæti augljóslega í hávegum haft .
Allt kostar þetta fyrirhöfn og peninga .
Hvaðan eiga þeir að koma ? Ég velti því fyrir mér hvort rétt er að selja aðgang .
Tveir fullorðnir , pabbi og mamma eða afi og amma með ungum börnum borga 1.500 krónur , meira ef börnin eru orðin 5 ára .
Ekki stór upphæð kann einhver að segja , en það gerir sex þúsund krónur á mánuði ef farið er um hverja helgi .
Og jafnvel 1.500 krónur á mánuði skipta máli fyrir lágtekjufólk .
Það er staðreynd sem ekki allir gera sér grein fyrir .
Lágtekjufólk hefur ekkert aflögu eftir að borga húsaleigu , fæði og föt .
Ekkert er afgangs fyrir afþreyingu .
Hvað börnin varðar getur afþreying náttúrlega verið margvísleg utan heimilis , heimsóknir til fjölskyldu , fara niður í fjöru , í göngutúr , á róló og síðan eru það söfn og náttúrlega stórverslanirnar sem fyrir löngu eru búnar að átta sig á því hver segull leiksvæðin í búðunum er fyrir viðskiptavini í borg þar sem afþreying er takmörkuð fyrir börn .
Húsdýragarðurinn hefur allt þetta , býður upp á endalaus ævintýri með dýrum og leiktækjum .
En þar kostar inn .
Sjálfum finnst mér að almannarýmið eigi að vera án gjaldtöku .
Þar á ég við almenningsgarða , listasöfn og bókasöfn – öll opinber höfuðsöfn .
Ég hallast líka að því að Húsdýragarðurinn eigi að vera gjaldfrjáls .
Þangað á fólk að geta farið óháð efnahag , ekkert síður en að Gullfossi , Dettifossi og Geysi – og að sjálfsögðu Kerinu í Grímsnesi .
Um söfn og sýningar við ferðamannastaði finnst mér annað megi gilda – alla vega í einhverjum tilvikum .
Og meðan ég man , hvað ísbjörninn varðar , þá er ég feginn að ekki var staðið við það kosningaloforð Besta flokksins .
Einhvern veginn finnst mér að ísbjörn eigi ekki heima í búri Laugardalnum í Reykjavík .
Ögmundur Jónasson ogmundur@althingi.is 