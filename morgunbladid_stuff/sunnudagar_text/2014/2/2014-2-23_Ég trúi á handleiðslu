Haukur Guðlaugsson , fyrrverandi söngmálastjóri þjóðkirkjunnar og organisti , gaf nýlega út enska útgáfu á kennslubók í organleik auk þess að endurútgefa íslenska gerð bókarinnar .
Í viðtali ræðir hann um fallegu æskuárin á Eyrarbakka , merka kennara sína og töfrana í orgelleiknum .
Hann segir einnig frá starfi sínu sem söngmálastjóri .
Kolbrún Bergþórsdóttir kolbrun@mbl.is Haukur Guðlaugsson , fyrrverandi söngmálastjóri þjóðkirkjunnar og organisti , er 82 ára , lífsglaður og fer allra sinna ferða á hjóli .
Hann gaf nýlega út enska útgáfu á kennslubók í organleik auk þess að endurútgefa íslenska gerð bókarinnar sem kom út í þremur heftum , það fyrsta 1998 .
Haukur hefur á liðnum áratugum verið óþreytandi við að kynna orgelleik fyrir þjóðinni , kennt hann og spilað , auk þess að semja kennslubækur um efnið og annað tengt kórsöng .
Haukur er fyrst spurður um ætt og uppruna og segir : " Ég ólst upp á Eyrarbakka og átti þar mjög skemmtilega og fallega æsku .
Ég var þannig í eðli mínu að ég sofnaði snemma á kvöldin og fór snemma á fætur , fylgdist með kúnum koma austan götu og fór upp á mýri að tína blóm handa mömmu .
Það voru 90 kýr á Eyrarbakka á þessum tíma , íbúar stunduðu margir smábúskap og faðir minn , Guðlaugur Pálsson , sem var kaupmaður á staðnum , fékk kartöflur , ull og gærur sem bændur lögðu inn og tóku síðan út vörur .
Pabbi rak verslunina í yfir sjötíu og sjö ár og varð 97 ára gamall .
Hann vann fram á síðasta dag , gekk þá upp á loft og dó .
" Hvenær vaknaði áhugi þinn á tónlist ? " Ég hafði mikla ánægju af tónlist sem snerti mig strax sem krakka .
Eitt sinn var móðurbróðir minn , sem var kirkjuorganisti á staðnum , heima hjá foreldrum mínum og rætt var um tónlist .
Það skrapp upp úr mér að mig langaði til að læra að spila á píanó .
Ekki var það meira rætt .
Þegar ég svo gekk austur götu daginn eftir stóð frændi minn fyrir utan hús sitt , kallaði í mig og spurði hvort mér væri alvara með því að vilja læra á píanó .
Ég sagði að svo væri og hann fór að kenna mér .
Síðan þróuðust mál þannig að ég fór í Tónlistarskólann í Reykjavík og eftir að hafa lokið þar burtfararprófi í píanóleik árið 1951 flutti ég til Siglufjarðar og var þar skólastjóri Tónlistarskólans og stjórnaði Karlakórnum Vísi .
Ég hafði reyndar ekkert lært í kórstjórn , en útvegaði mér ágæta kennslubók , sem hafði orðið til á námskeiði hjá doktor Róbert A. Ottóssyni , og æfði mig dyggilega allan veturinn .
Það má segja að ég hafi lært kórstjórn eins og í bréfaskóla .
En hugur minn stefndi í nám í orgelleik og árið 1955 fékk ég tækifæri til þess .
Ég fór til Hamborgar og gerðist nemandi við Staatliche Hochschule für Musik .
Ég var svo heppinn að vera nemandi Martins Günthers Förstemanns , sem var afburðakennari en blindur .
Ég lærði hjá honum í fimm ár , frá 1955-1960 .
Bræður Förstemanns féllu í fyrra stríði en þar sem hann var blindur var ekki hægt að kalla hann til herþjónustu .
Móðir hans kenndi honum tónverkin , las upp nóturnar og hann þurfti að fikra sig áfram með hvert einasta verk og læra það þannig utan að .
Hann kunni nánast utan að öll verk sem við nemendurnir spiluðum .
Í Hamborg leigði ég herbergi hjá gamalli ekkju .
Sonur hennar hafði týnst í stríðinu en hún bjóst alltaf við að hann myndi birtast einn daginn .
Hann kom aldrei .
Ég spurði hana hvort ég mætti leigja mér píanó og hafa hjá mér .
Þá leiddi hún mig inn í stofuna og sýndi mér píanó , sem var píanó sonarins , og þar gat ég æft mig eins og ég vildi .
Hún tók mér sem syni sínum .
Smám saman fóru fleiri Íslendingar að leigja hjá þessari góðu konu og urðu alls þrjátíu og fimm áður en hún varð öll .
" Hvernig var einkalífið á þessum tíma ? " Ég hafði kvænst á Siglufirði , Svölu Einarsdóttur , og við eignuðumst eina dóttur , Svanhildi Ingibjörgu , en ég fór einn til náms í Þýskalandi og þar með flosnaði þetta fyrra hjónaband upp .
Dóttir okkar fór á Eyrarbakka til pabba og mömmu og ólst þar upp og var mikil stoð og stytta pabba þegar hann var orðinn ekkjumaður .
Í Þýskalandi kynntist ég svo konunni minni , Grímhildi Bragadóttur , sem var að læra tannlækningar en varð síðar framhaldsskólakennari á Akranesi og bókasafnsfræðingur og starfaði meðal annars á Landsbókasafninu .
Við eigum tvo syni , Braga Leif og Guðlaug Inga .
Það hefur alltaf verið gott samband hjá öllu þessu fólki .
Þegar dóttir mín var fermd á Eyrarbakka var veisla hjá mömmu og pabba og þar voru fyrri konan mín með maka og Grímhildur kona mín .
Þegar ein frænka mín fann hvað andrúmsloftið var gott í stofunni og allir voru vinir þá sagði hún : " Það er bara eins og ekkert hafi verið " og bætti við : " Mikið eru þær fallegar báðar þessar konur þínar ! " Gefandi starf Þú lærðir ekki bara í Þýskalandi heldur líka á Ítalíu .
" Já , eftir að ég kom frá námi í Þýskalandi flutti ég til Akraness með fjölskyldu minni og var skólstjóri þar , kenndi á píanó og orgel og var organisti og söngstjóri í Akraneskirkju og stjórnaði ennfremur karlakórnum Svönum til margra ára .
Oft fór ég með nemendur út í kirkju og leyfði þeim að spila á kirkjuorgelið sem þeim fannst mjög spennandi , enda töfrandi hljóðfæri .
Á þessum tíma dreymdi mig um að komast í framhaldsnám til hins fræga organista Fernandos Germanis í Róm , en það var eiginlega engin leið að komast í samband við hann .
Svo kom nemandi hans til Akraness og hélt tónleika og ég sagði honum frá þessum draumi mínum .
Hann var vinur Germanis og hafði samband við hann og ekki löngu seinna stóð ég með bréf í höndunum frá Germani .
Það var eins og þessu væru stýrt , eins og mér hefur fundist með margt í lífi mínu .
Síðan fórum við , konan mín og tveir synir , sá yngri sex mánaða og hinn sex ára , til Ítalíu .
Germani tók mér afskaplega vel og ég kynntist nýjum aðferðum í orgelleik og það sem ég lærði hjá honum hef ég notað ásamt ýmsu öðru í kennslubókum mínum í orgelleik .
" Umfangsmesta starf þitt var sem söngmálastjóri þjóðkirkjunnar í tuttugu og sjö ár .
Segðu mér frá því starfi .
" Það var mjög gefandi starf sem innihélt meðal annars skólastjórn Tónskóla þjóðkirkunnar .
Einnig annaðist ég útgáfu á ýmsu kennsluefni fyrir kóra og organista , alls um 70 hefti og bækur .
Ég ferðaðist um landið og kynntist organistunum og aðstoðaði þá og kirkjukórana .
Ég hélt yfir tuttugu námskeið í Skálholti fyrir organista og kórfélaga ásamt mörgum góðum kennurum .
Þetta voru fjölsótt námskeið , eitt sinn fór fjöldinn upp í 400 og þá var ansi þröngt á þingi í Skálholti .
Ég kynntist afskaplega elskulegu fólki sem hafði brennandi áhuga á tónlist .
Í lok vikunámskeiðs héldum við venjulega veraldlega skemmtun á laugardegi og messuðum á sunnudegi .
Ég reyndi að haga því þannig að allir hefðu eitthvert hlutverk í guðsþjónustu sunnudagsins , spiluðu lag í messunni eða undir söngnum , lékju forspil eða stjórnuðu kórnum , sem var oft tvö til þrjú hundruð manns , það var alltaf hægt að finna eitthvað .
Þetta hafði ég lært á Eyrarbakka því Guðmundur Daníelsson rithöfundur , sem þar kenndi , lét nemendur koma fram við skólaslit og þar fékk hver nemandi eitthvert hlutverk .
" Boðberar hreinnar gæsku Hvað er svona skemmtilegt við að spila á orgel ? " Það er ýmislegt .
Eitt af því er að það geta verið mikil blæbrigði í röddum orgelsins og miklir möguleikar á að finna alls konar liti .
Þar eru styrkir hljómar og skærir tónar og öllu þessu getur maður blandað saman .
Sumir telja , jafnvel organistar , að það sé afskaplega einfalt að raða röddunum saman í hljóma .
Kennari minn í Róm leit öðruvísi á það og taldi að þessi þáttur í orgelleiknum væri eitt það flóknasta sem til væri í allri tónlistinni .
Orgelspilið er , eins og allur annar hljóðfæraleikur , afskaplega krefjandi , en það er einmitt þetta hversu flókið orgelspil er sem gerir það skemmtilegt .
Þegar maður spilar á orgel spilar maður bæði með höndum og fótum og það þarf mikla æfingu og einbeitingu til að halda öllu í horfinu og fara ekki út af laginu , en það er einmitt það sem margir organistar óttast .
Þetta minnir mig á það sem Páll Ísólfsson sagði eitt sinn : Þegar ég sest við hljóðfærið á tónleikum biðst ég fyrir í huganum og er þá mjög lítill karl .
" Fórst þú með bæn áður en þú spilaðir opinberlega ? " Ég trúi á handleiðslu og hef alltaf reynt að hafa í huga frelsarann og almættið .
Trúin hefur fylgt mér frá því ég var krakki .
Þegar við tveir bræðurnir vorum sex og sjö ára fengum við berkla , en bæði barnakennarinn og bakarinn í þorpinu voru með smitandi berkla .
Við bræðurnir þurftum aðeins að liggja í einar sex vikur þar til okkur batnaði .
Ég man sérstaklega að þá settist móðir okkar , Ingibjörg Jónasdóttir , hjá okkur á kvöldin og lét okkur fara með bænir .
Þegar ég svo gekk til spurninga hjá séra Árelíusi Níelssyni lét hann okkur læra sálm eftir Matthías Jochumsson , Þú Guð míns lífs , ég loka augum mínum ...
Hann lét okkur lofa sér því að fara með þennan bænarsálm á hverju kvöldi í viku en síðan þá hefur þessi sálmur verið mér í huga .
" Áttu þér önnur áhugamál en tónlistina ? " Ég hef mikinn áhuga á lestri á góðum bókum en hljóðfærin tefja mig , ég er bæði með orgel og píanó á heimilinu og spila talsvert hvern einasta dag , svo ég les ekki eins mikið og ég vildi .
Ég á mér einnig áhugamál sem ég verð að fá að nefna sem er dýravernd .
Mér finnst slæmt til þess að hugsa hvað við mennirnir sýnum dýrum oft mikið tillitsleysi .
Mér fannst til mikillar fyrirmyndar í Bændaskólanum á Hvanneyri í sambandi við tamningaaðferðir sem Ingimar Sveinsson notaði og kenndi , þar sem hvorki mátti rykkja , slá eða sparka .
Slíkir menn eru boðberar hreinnar gæsku .
Ég átti góðan vin austur á Neskaupstað , Ágúst Ármann Þorláksson organista , sem nú er látinn , en hann vildi ekki láta temja hest sinn því honum líkaði ekki þær aðferðir sem voru notaðar .
Í dag hafa orðið miklar breytingar í sambandi við meðferð á dýrum og margt þokast í góða átt hjá mörgum , en sumir aðrir eru eins og þeir þroskist hægar .
Tökum svari dýranna , eins og ein þingkona gerði fyrir ári á Alþingi okkar .
" 