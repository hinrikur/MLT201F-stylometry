Það hefur verið hefð í fjölskyldunni , hjá mér og strákunum mínum , að bjóða fjölskyldu eða vinum okkar í mat annan hvern laugardag , " segir Erla Björg Kristjánsdóttir , félagsráðgjafi og ráðgjafi hjá Stígamótum , en hún og synir hennar þrír , þeir Össur Máni , Flóki Rafn og Bjarki Steinarr buðu fjölskyldunni í skemmtilegt og fjölbreytt pitsupartí .
" Hugsunin var að hafa eitthvað létt og skemmtilegt .
Allir eru búnir að vera að elda mikinn og þungan mat yfir jólin , þannig að okkur langaði að gera léttan og hollan mat sem okkur liði vel af .
Þess vegna urðu þessar pitsur fyrir valinu , " segir Erla og bætir við að það sé sérstaklega skemmtilegt að hafa pitsupartí þegar krakkarnir eru með því þá fá allir tækifæri til að gera sínar eigin pitsur .
" Það voru gerðar 27 pitsur um kvöldið , fjórar tegundir sem ég bjó til en síðan gerðu krakkarnir allir sínar eigin pitsur enda öll hráefnin í boði .
Það var mjög skemmtilegt að sjá hvað krakkarnir gerðu , en það voru ýmist andlit eða munstur með litunum í hráefninu , á meðan unglingarnir gerðu meira djúsí pitsur með miklu áleggi .
Þetta var mög gaman .
" Erla segir það skipta miklu máli að börnin fái að taka þátt í matargerðinni .
" Mér finnst skipta ótrúlega miklu máli að hafa börnin með og að þau fái að vera partur af þessu .
Það er alltaf þannig hjá mér að strákarnir eru með og þá hef ég til dæmis aldrei haft áfengi með matnum .
Ekki það að mér finnist rangt að hafa áfengi þegar börn eru nálægt , ekki þannig séð , en það hefur alltaf skipt mig máli að bjóða upp á barnvænt umhverfi .
" Erla segir það einnig skipta miklu máli að nota gott hráefni í matargerð og að maturinn líti vel út og hann sé settur fallega fram .
" Ég elda mjög oft og á erfitt með að fara eftir uppskriftum , til dæmis bjó ég til uppskriftirnar að pitsunum sjálf .
Ég hef oft hugsað að þetta sé mín leið til að búa eitthvað til .
Þegar ég er búin að vera að vinna og kannski búin að vera í erfiðum viðtölum í vinnunni þá finnst mér oft gott að koma heim , kúpla mig pínu út og bardúsa í eldhúsinu og reyna að elda eitthvað gott .
Það er mitt .
" Salat og sósur 1 poki blandað salat 1 stk. smátt skorinn rauðlaukur 2 stk. tómatar 1 stk. paprika ½ agúrka krukka af fetaosti 3-4 msk .
furuhnetur jarðarber til skreytingar Sósa sem passar vel með : 1 dós af sýrðum rjóma 1-2 msk .
af sætri chili-sósu ¼ tsk .
af maldon-salti 1-2 hvítlauksgeirar Allt hrært saman og fersku kóríander stráð yfir .
Kjúklinga- " twist " Tortilla pitsu-botn grænt pestó - eftir smekk 26% ostur - eftir smekk 150 g kjúklingafille 50 g smjörsteiktir sveppir ¼ - ½ rauðlaukur ½ gul paprika 2-3 msk furuhnetur 2-4 msk rjómaostur ferskt kóríander - eftir smekk Kjúklingafille skorið í litla bita , smjörsteikt og kryddað með Tumeric-dufti ( gefur fallegan lit ) , salti , svörtum pipar ( örlítið ) og ferskum hvítlauk .
Sveppir steiktir í smjöri og saltaðir eftir smekk .
Allt grænmeti skorið .
Aðferð : Byrjað á því að setja grænt pestó á botninn og þunnu lagi af osti stráð yfir .
Kjúklingi , sveppum , paprik og rauðlauk er dreift jafnt yfir pitsuna , osti er stráð aftur yfir ( eftir smekk ) og að lokum eru klípur af rjómaosti settar yfir alla pitsuna og furuhnetum dreift yfir .
Pitsan er bökuð í ofni , við 170 gráður í um 10 mínútur eða þar til osturinn osturinn er bráðnaður og pitsu-botninn er orðinn stökkur .
Eftir að pitsan er komin úr ofni er fersku kóríander dreift yfir .
Pipruð grænmetissæla Tortilla pitsu-botn pizzasósa 26% ostur - eftir smekk ¼ - ½ stk. eggaldin ½ stk. paprika 1 stk. tómatur blaðlaukur - eftir smekk svartar ólífur - eftir smekk 2-3 msk .
rjóma-piparostur 2-3 msk .
furuhnetur vel af svörtum pipar ferskt basil - eftir smekk Byrjað á því að setja pitsusósu á botninn og þunnu lagi af osti stráð yfir .
Öllu grænmetinu er dreift jafnt yfir pitsuna , osti er stráð aftur yfir ( eftir smekk ) og að lokum eru klípur af rjómapiparosti settar yfir alla pitsuna og furuhnetum dreift yfir .
Kryddað ( vel ) með svörtum pipar .
Pitsan er bökuð í ofni , við 170 gráður í um 10 mínútur eða þar til osturinn er bráðnaður og pitsu-botninn er orðinn stökkur .
Eftir að pitsan er komin úr ofni er fersku basil dreift yfir .
Mexíkönsk partípitsa tortilla pitsubotn salsasósa - mild 26% ostur - eftir smekk 150 g ungnautahakk ½ stk. smátt skorinn rauðlaukur ½ stk. papríka ( gul og appelsínugul ) 1-2 stk. tómatar 2-3 msk .
rjómaostur með sólþurrkuðum tómötum nachos - eftir smekk Hakkið er steikt með fajitas-kryddblöndu og örlitlu vatni ( ½ dl ) .
Nachos-flögur teknar og marðar niður í lítil brot .
Allt grænmeti skorið niður .
Byrjað á því að setja salsasósu á botninn og þunnu lagi af osti stráð yfir .
Hakk sett yfir alla pitsuna og svo rauðlaukur , tómatar og paprika .
Osti er svo stráð aftur yfir ( eftir smekk ) og osturinn svo þakinn með nachos-brotum .
Klípur af rjómaosti með sólþurrkuðum tómötum eru svo settar yfir alla pitsuna .
Pitsan er bökuð í ofni við 170 gráður í um 10 mínútur eða þar til osturinn er bráðnaður og nachos-flögurnar eru orðnar stökkar .
Humarsæla a la Erla Tortilla pitsu-botn Pitsusósa 26% ostur - eftir smekk 8 stk. af skelflettum hvítlauksmarineruðum humar ¼ - ½ rauðlaukur ( smátt skorinn ) fjórar sneiðar stökkt beikon 1-2 msk .
gráðostur klettasalat - eftir smekk hvítlauksolía Humar skelflettur og marineraður í olíu , hvítlauk og smá salti .
Beikon sett í eldfast mót og inn í ofn .
Látið eldast þar til beikonið er orðið stökkt og þurrt .
Skorið / brotið í litla bita .
Allt grænmeti skorið .
Aðferð : Byrjað á því að setja pitsusósu á botninn og þunnu lagi af osti stráð yfir .
Humar er dreift jafnt yfir alla pitsuna , rauðlauk er stráð yfir , osti er stráð aftur yfir ( eftir smekk ) og að lokum er beikon og gráðostur settur yfir alla pitsuna .
Pitsan er bökuð í ofni , við 170 gráður í um 10 mínútur eða þar til osturinn er bráðnaður og botninn orðinn stökkur .
Eftir að pitsan er tekin út er klettasalat sett yfir og hvítlauksolíu hellt yfir , eftir smekk .
Ath. notaðir eru pitsubotnar frá Tortilla , þeir eru þunnir og verða stökkir þegar þeir bakast .
Gott er að hafa ferskt salat með pitsunum og bjóða upp á kalda sósu .
