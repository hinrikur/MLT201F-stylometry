Stór hluti þeirra sem leita til Kírópraktorstofu Íslands með stoðkerfisvandamál er fólk sem starfar í kyrrsetustörfum .
Mannkynið sefur að meðaltali rúma sjö og hálfan klukkutíma á hverri nóttu en situr í rúma níu klukkutíma við vinnu , tölvu og sjónvarpsgláp .
Kyrrseta hefur gríðarleg áhrif á líkamann .
Benedikt Bóas benedikt@mbl.is Kyrrsetuvandamál eru þekkt og fylgikvillar of mikillar kyrrsetu hafa mikil áhrif á líkamann .
Trúlega væri hægt að hafa þessa síðu einungis með vandamálum tengdum því hvað við erum orðin löt að standa í lappirnar .
Þess má geta að þessi grein er skrifuð standandi svo það sé á hreinu .
Kannski er best að lesa hana líka á tveimur jafnfljótum .
Magni Bernhardsson , kírópraktor hjá Kírópraktorstofu Íslands , segir að stór hluti viðskiptavina sinna vinni svokölluð kyrrsetustörf og leiti til þeirra vegna stoðkerfisvandamála .
" Við mikla kyrrsetu missir hryggurinn hreyfigetu sína , stífleiki og óstöðugleiki myndast í nærliggjandi vöðvum sem orsakar að sumir vöðvar verða veikari en aðrir og það leiðir oft til langvarandi verkja í mjóbaki , " segir hann .
Konur eru í sérstaklega miklum áhættuhóp þegar kemur að kyrrsetu samkvæmt rannsókn frá American Cancer Society .
Þar kemur fram að konur sem sitja allan daginn eru 94% líklegri að deyja fyrir aldur fram en þær sem vinna ekki kyrrsetustarf .
Líkurnar hjá körlum eru 48% .
Algjör kyrrseta lætur vöðva líkamans nánast fara að sofa þannig að þeir missa hæfileikann að framleiða prótein sem brýtur niður fitu .
Líkaminn brennir rúmlega einni kílókalóríu á mínútu við algera kyrrsetu sem er aðeins meira en ef viðkomandi væri látinn .
Fólk sem fer og fær sér kaffi eða þarf að hreyfa sig reglulega brennir að sjálfsögðu meira .
Einfalt reikningsdæmi má skoða þessu máli til stuðnings .
Ein kaloría x60 mínútur x24 klukkustundir = 1.440 kílókaloríur / 24 klst. Niðurstaðan er 60 kílókaloríur á klukkutíma sem gerir ein kílókaloría á mínútu .
Það er ekki mikil brennsla .
Tölvuháls og vöðvabólga Ef setið er of lengi sést það ekkert endilega utan á okkur þó að magavöðvar slappist niður og líkaminn verði bústnari .
Líffæri inni í líkamanum skemmast hægt og rólega .
Oft er tekið dæmi um bát sem ætlar að leggja af stað í 1.000 mílna leiðangur .
Staðsetningartækin í honum eru vitlaus um eina gráðu .
1.000 mílum síðar er hann ansi langt frá áfangastað .
Eins með líkamann .
20 ára kyrrseta fer illa með líkamann .
Starf kírópraktora er að finna orsök og leiðrétta stoðkerfisvandamál .
Þeir kenna fólki að gera réttu æfingarnar og framkvæma þær rétt til þess að stöðugleiki skapist og hryggstaða haldist .
" Vöðvabólga er mjög algeng hjá fólki sem vinnur við tölvu allan daginn , hún getur einnig leitt til krónískra höfuðverkja .
Einnig er svokallaður tölvuháls algengur hjá kyrrsetufólki en þá hefur myndast óstöðugleiki milli vöðva framan og aftan í hálsi og fólk missir höfuðið fram .
" Í grófum dráttum á sveigjan í hálsinum að endurspegla sveigjuna í mjóbakinu þegar viðkomandi horfir á mynd af hryggnum .
Í tölvuhálsi er sveigjan í hálsinum í litlu samræmi við mjóbakið .
Slík skekkja skapar ýmis vandamál og leiðir af sér mikið álag á axlir og bak ásamt því að valda höfuðverkjum og bólgum .
Magni fær einmitt töluvert af fólki til sín með stöðugan höfuðverk .
" Jafnframt er stífleiki í brjóstbaki annað stoðkerfisvandamál hjá kyrrsetufólki , en þá hafa brjóstvöðvarnir styst og fólk missir axlirnar fram , verður hokið og fær verki í brjóstbakið .
" Frá 1980 hafa Bandaríkjamenn æft jafn mikið og jafn oft .
Þeir sitja hinsvegar meira .
Á þeim tíma hefur offita í landinu tvöfaldast .
Niðurstaðan er því að standa upp oftar , fá sér æfingabolta til að sitja á , teygja og almennt að hugsa betur um sig .
Það er erfitt að fjárfesta í heilsunni þegar hún er farin .
