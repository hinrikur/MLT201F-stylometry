Tilkynnt var um nýjan forstjóra Microsoft í vikunni .
Satya Nadella er þriðji maðurinn til að gegna forstjórastöðu þessa sögufræga tæknirisa .
Hann tekur við starfinu úr höndum hins umdeilda Steve Ballmer .
Samhliða ráðningunni víkur Bill Gates úr sæti sínu sem stjórnarformaður , en hann mun í auknum mæli koma að daglegum rekstri fyrirtækisins sem tæknilegur ráðgjafi .
Breytingunum hefur verið vel tekið af starfsfólki Microsoft , og markaðurinn hefur lýst trausti sínu sömuleiðis , í formi hækkandi verðs hlutabréfa í fyrirtækinu .
Satya Nadella er fæddur í Indlandi árið 1967 .
Hann er úr fjölskyldu embættismanna og hlaut góða menntun þar í landi .
Hann útskrifaðist frá háskólanum í Magnalore með gráðu í verkfræði .
Að því loknu hélt hann til frekara náms í Bandaríkjunum þar sem hann lauk meistaragráðu í tölvunarfræði frá háskólanum í Milwaukee , Wisconsin og MBA gráðu frá háskólanum í Chicago .
Fljótlega að námi loknu hóf hann störf hjá Microsoft , en þar hefur hann starfað í 22 ár.Á ferli sínum hjá Microsoft hefur Nadella komið við sögu flestra deilda fyrirtækisins .
Hann hefur í gegnum tíðina unnið náið með bæði Bill Gates og Steve Ballmer og unnið sér traust samstarfsfólks síns .
Hann hefur undanfarin ár stjórnað þróun Microsoft í skýinu og aukinni áherslu fyrirtækisins á að bjóða upp á viðskiptalausnir þar .
Áður var hann deildarstjóri rannsóknar- og þróunardeildar Microsoft , og síðar framleiðslu og þróunar netþjóna Microsoft .
Rólyndismaður með gott tæknivit Það er mál þeirra sem best þekkja til Microsoft fyrirtækisins að þótt Nadella hafi ágætan skilning á viðskiptum sé hann fyrst og fremst valinn til starfsins vegna góðrar tækniþekkingar .
Hann er að því leyti talsvert frábrugðinn fyrri forstjóra fyrirtækisins , Steve Ballmer , sem var fyrst og fremst viðskiptamaður , með litla sýn þegar kom tæknimálum .
Enda hefur stjórnartíð Ballmer jafnan verið kölluð " tapaði áratugurinn " vegna þeirra miklu tækifæra sem runnu úr greipum fyrirtækisins á þeim tíma , en það var í kjöraðstæðum til að leiða snjallsímabyltinguna eða tilkomu skýsins ef því hefði verið að skipta .
Steve Ballmer var þekktur fyrir að vera skapstór stjórnandi og það hafði talsverð áhrif á stjórnunarstíl hans .
Hann er galgopi sem á það til að taka mikil reiðiköst og hefur jafnan komið klaufalega fram á opinberum vettvangi .
Nadella gæti ekki verið ólíkari Ballmer að þessu leyti .
Hann þykir þægilegur í viðmóti og á auðvelt með að fá fólk til að vinna með sér .
Hann er dagfarsprúður maður og hefur að eigin sögn áhuga á krikket og ljóðalestri , milli þess sem hann hleypur maraþonhlaup .
Hvert stefnir Microsoft ? Stjórn Microsoft taldi Nadella kjörinn til þess að leiða fyrirtækið í fremstu röð á nýjan leik í bransa þar sem áherslan færist sífellt meira á að nýta reiknigetu í skýinu , og hugbúnaður sem þjónusta en ekki söluvara verður sífellt fyrirferðameiri í rekstri fyrirtækja .
Þessa þróun hefur greinilega mátt merkja undanfarið í starfsemi Microsoft , þar sem mikið hefur verið lagt upp úr því að auka þjónustuframboð í skýinu , svo sem með nýrri útgáfu af Office 365 og Outlook hugbúnaðinum sem er keyrð yfir netið sem og tilkomu Skydrive .
Þá má búast við að eitt helsta verkefni Nadella verði að gera Windows símtæki og spjaldtölvur samkeppnishæf við vörur frá Android og Apple .
Í viðtölum við fjölmiðla í Bandaríkjunum í kjölfar ráðningar sinnar ítrekaði Nadella oft að framtíð fyrirtækisins fælist í skýinu og snjalltækjavæðingunni .
Nadella hefur einnig lagt mikla áherlsu á það í viðtölum að fyrirtækið verði að leggja meiri áherslu á skapandi starfsemi , og að hann muni gera allt sem hann getur til að ryðja úr vegi hindrunum sem bitni á skapandi andrúmslofti hjá fyrirtækinu .
Það er freistandi að líta svo á að með því sé hann að vísa til fyrirtækjamenningar sem ríkjandi hefur verið hjá Microsoft í stjórnartíð Ballmers , þar sem áhersla hefur verið lögð á símat starfsfólks sem byggist á normalkúrfu .
Það þýðir að í tíu manna starfsteymi eru alltaf tveir sem fá lélega einkunn , óháð frammistöðu .
Það þarf einfaldlega einhver að vera undir meðallagi kúrfunnar .
Þessi aðferðafræði hefur bitnað á samstarfi starfsmanna sem reyna að tryggja eigin stöðu innan hópsins öðru fremur .
Þá hefur lengi ríkt talsverð tortryggni á milli deilda fyrirtækisins sem bitnað hefur á vöruþróun .
Þriðja endurkoma Gates Samhliða því sem Satya Nadella tekur við daglegum rekstri Microsoft eru miklar væntingar bundnar við aukna þátttöku Bill Gates í rekstri fyrirtækisins .
Hann hefur undanfarin ár verið í hlutverki stjórnarformanns , en mun nú starfa við hliða Nadella sem tæknilegur ráðgjafi .
Það er talið næsta víst að hann muni hafa meira að segja um vöruþróun og framtíðaráætlanir fyrirtækisins á því sviði en áður .
Að sögn Gates er það fyrst og fremst fyrir tilstuðlan Nadella sem hann hefur ákveðið að taka meiri þátt í rekstri fyrirtækisins .
Það hafi verið Nadella sem bað hann um að taka að sér hlutverk tæknilegs ráðgjafa , en hann mun fyrst og fremst einbeita sér að þróun nýrrar tækni og hugbúnaðarlausna .
Með skipun Nadella í starf forstjóra er stjórn Microsoft að senda ákveðin skilaboð til hluthafa og viðskiptavina .
Hann hefur unnið hjá fyrirtækinu síðan 1992 , og þekkir þar vel til .
Það er því ólíklegt að hann muni umbylta starfsemi fyrirtækisins á einni nóttu , líkt og Marissa Meyer hefur reynt að gera hjá Yahoo .
Það er ljóst að hann muni leggja meiri áherslu á vöruþróun en sölustarf og reyna að þétta raðirnar innan fyrirtækisins með því að auka samvinnu .
Skilaboð stjórnarinnar eru því fyrst og fremst að framkvæmdastjórn fyrirtækisins verði að nýta betur þau tækifæri sem felast í breytingum í tengslum við snjalltækjavæðingu og skýþjónustu til að keppa við Apple og Google þegar fram í sækir .
