Mannskepnan hræðist það sem hún þekkir ekki .
Spákonur , miðlar , skyggnigáfa og hinn andlegi heimur verður okkur ávallt hugleikið fyrirbæri .
Hins vegar þekkjum við þetta fyrirbæri nú flest enda mikið rætt um þennan heim hér á landi .
Sögur af ýmsum spámiðlum og læknamiðlum ganga manna á milli um allt land .
Flestir bera þeim söguna vel .
Sumir eftir að hafa jafnvel fengið innsýn í framtíðina , styrk eða hjálp .
Aðrir eru gjarnan sagðir fúskarar standist þeir ekki væntingar .
Það sem er áberandi í viðtölum við nokkra þekkta miðla hér á landi í blaðinu í dag er það að lengi vel voru þau ósátt við að hafa þessa óumbeðnu skyggnigáfu .
Í mörgum tilfellum tók það sinn toll og tíma að sætta sig við sitt hlutskipti áður en þau hættu að streitast á móti .
Ætla mætti að það væri síður en svo auðvelt að burðast með slíkt á lífsleiðinni og er miðlum gjarnan feimnismál .
Oft heyrist hátt í efasemdaröddum þegar spákonur og miðlar ber á góma og trompið dregið fram , vísindin .
Að vísu vilja sumir miðlar meina að þessir tveir heimar , hið veraldlega og hið andlega , séu að sameinast .
Ekki verður lagður dómur á það hér .
Skiptar skoðanir eru á þessum málum og skiljanlegt að fólk hafi efasemdir .
En hvort sem fólk trúir á hið andlega eður ei er aldrei verra að víkka sjóndeildarhringinn , enda er það ríkt í landanum að trúa því að fleira leynist í heiminum en það sem augað nemur .
Engin einhlít skýring er á tilgangi lífsins og enginn veit hvort það er líf eftir dauðann .
Sennilega fáum við aldrei nein svör við því .
Hvers vegna ættum við þá ekki að taka hlutunum með opnum huga ? 