Af skáldsagnahöfundum hef ég sérstakt dálæti á portúgalska Nóbelsverðlaunahafanum José Saramago sem hefur heillandi en óvenjulegan frásagnarstíl .
Blinda er meðal hans bestu bóka , um það hvað gerist þegar ( næstum ) allir íbúar í ónefndri borg missa sjónina .
Sjálfstætt framhald bókarinnar er líka áhugavert – í Seeing kemur upp sú óvænta staða í þingkosningum að allir íbúar landsins skila auðu .
Á lokasíðunum fléttar Saramago sögur bókanna tveggja saman með svo óvæntum hætti að ég sat stjarfur eftir lesturinn .
Halldór Laxness er líka í miklu uppáhaldi , ekki síst Íslandsklukkan .
Ævi og örlög Árna Magnússonar hafa verið mér hugleikin enda hef ég meðal annars unnið að rannsóknum á nótnahandritum úr safni hans .
Þeir sem vilja kynna sér betur arfleifð nafna míns ættu að líta í bókina 66 handrit úr fórum Árna Magnússonar sem kom út fyrir síðustu jól í ritstjórn Svanhildar Óskarsdóttur .
Ég les mikið um tónlist og hreifst mjög af nýlegri bók , Mozart at the Gateway to His Fortune eftir Christoph Wolff .
Hér bregður hann áhugaverðu ljósi á síðustu æviár þessa mikla tónsnillings , hvernig hann stóð á tímamótum í listsköpun sinni og var rétt í þann mund að halda á nýjar og spennandi slóðir þegar dauðinn greip í taumana .
Undanfarnar vikur hef ég þó mest hrifist af þríleik Jonasar Gardell , Þerraðu aldrei tár án hanska .
Fyrstu tvær bækurnar eru komnar út í íslenskri þýðingu .
Sögusviðið er Stokkhólmur árið 1982 , um það leyti sem HIV lætur fyrst á sér kræla og enginn veit hvernig bregðast skal við nýrri vá .
Þetta er hjartnæm ástarsaga og aldarfarslýsing , en ekki síst áfellisdómur yfir sænsku samfélagi sem þarna brást sínum veikustu bræðrum á örlagastundu .
