Guðni Kolbeinsson íslenskufræðingur er ötull þýðandi alls kyns bóka , en þar eru barna- og unglingabækur afar áberandi .
Hann er meðal annars þýðandi bókanna um Herramennina og Skúla skelfi sem yngsta kynslóðin hefur dálæti á og meðal unglingabóka sem hann hefur þýtt og njóta mikill vinsælda má nefna sögurnar um Nicolas Flamel , Eragon og fleiri .
" Ég þýði alls kyns bækur fyrir alla aldurshópa , en það hefur þróast þannig að þar eru barna- og unglingabækur fyrirferðarmiklar , " segir Guðni .
" Mér finnst sérlega gaman að þýða þessar nútímalegu fornaldarsögur með drekum og töfrum og öðru slíku .
Ég er vel lesinn í fornaldarsögum og framhaldsmenntun mín í íslensku var í fornbókmenntum þannig að það á vel við mig að þýða þessar bækur og smíða ný orð um vopn og tæki sem söguhetjurnar eiga eða rekast á .
" Lifandi Grettir Varstu alinn upp við lestur á fornsögum ? " Ég er alinn upp í Laugardal í Árnessýslu í samfélagi þar sem Íslendingasögur og fornsögur voru mikið lesnar og fólk ræddi þær sín á milli .
Talað var um Gretti eins og hann væri á meðal okkar og hann alltaf nefndur með fornafni .
Hins vegar var Njáll alltaf kallaður Njáll á Bergþórshvoli og Gunnar hét Gunnar á Hlíðarenda .
Eftir á held ég að þetta hafi verið til að aðgreina Njál úr sögunni frá Njáli á Böðmóðsstöðum og Hlíðarenda-Gunnar frá Gunnari á Reykjum , sem voru menn í sveitinni og næstu sveit .
Íslendingasagnaútgáfa nafna míns Jónssonar var til á heimilinu og ég las það verk ungur og hafði mest gaman af stuttum sögum aftast í bókunum sem mér þykja ekki mjög merkilegar núna .
Þetta voru sögur sem íslenskir stúdentar í Kaupmannahöfn sömdu og plötuðu inn á danska fræðimenn sem héldu að þær væru stórmerkilegar .
Fyrir barnið voru þessar sögur að því leyti skemmtilegar að þar var ekki verið með neinar málalengingar , það var byrjað að drepa fólk á blaðsíðu eitt og því var haldið skilmerkilega áfram söguna út í gegn .
Þetta var ágætis lesning á einu kvöldi eða svo .
" Svo ákvaðstu að verða íslenskufræðingur og kennari .
Lá það val beint við ? " Ég byrjaði að kenna nítján ára og hætti því sextíu og eins árs .
Ég kenndi í gagnfræðaskóla og framhaldsskóla og vann um tíma á Stofnun Árna Magnússonar .
Ég byrjaði að kenna strax eftir stúdentspróf og kenndi ein fjögur ár áður en ég fór í háskóla .
Einhvern tíma á stúdentsárunum ætlaði ég að læra efnaverkfræði sem var tískugrein og var búinn að fá skólavist í Edinborg en ég átti enga peninga .
Svo komst ég að þeirri niðurstöðu að þar sem maður yrði í vinnunni fjörutíu prósent af lífinu þá væri réttast að fást við eitthvað sem maður hefði áhuga á .
Ég fór í þessa lítt peningavænu grein að læra íslensku .
" Vanlíðan unglinga Nú er mikið talað um lestrarkunnáttu og þörfina á því að auka lestraráhuga ungmenna .
Er eitthvað úr kennslureynslu þinni sem nýttist til að fá unglinga til að lesa ? " Árið 1984 þegar ég var kennari í Iðnskólanum hófumst við Fjölnir Ásbjörnsson , sem var sérkennari við skólann , handa við að halda lestrarnámskeið sem fólst í markvissri lestrarþjálfun .
Við ákváðum að líta á lestur sem íþrótt eins og hann vissulega er .
Markmiðið með þessu brölti okkar var að auka leshraða og bæta lesskilning .
Þetta gekk miklu betur en við höfðum búist við .
Í Iðnskólanum var trúlega heldur hærra hlutfall af fólki með lesblindu en annars staðar því þetta er fólkið með rýmisgreindina og það sækir í verknám .
Við vorum með svipað kerfi og notað er þegar verið er að kenna hraðlestur .
Það er akkúrat enginn vandi að fá ungmenni til að lesa miklu hraðar en þau hafa gert .
Þessi aðferð hentar strákum mjög vel því þeir eru fyrir hraða .
Á fyrri hluta námskeiðsins var áherslan á að auka leshraðann sem mest og í seinni hlutanum einbeittum við okkur að því að auka skilning fólks á því sem það var að lesa .
Leshraði hjá kennara , blaðamanni og skrifstofumanni , fólki sem þarf að lesa mikið , er á milli 300-500 orð á mínútu , sem er um blaðsíða á mínútu .
Ef menn eru að lesa tyrfinn texta er hraðinn 100-150 orð á mínútu .
Ef menn lesa aldrei hraðar en það verður lestur aldrei dægrastytting heldur bara puð .
Það þarf að kippa fólki upp úr þessum hjólförum og samkvæmt reynslu okkar Fjölnis er það lítið mál .
Fólk kom til okkar á námskeið og jók leshraða sinn úr 120 orðum í 400 og var þannig orðið bærilega læst .
Það kom svo kannski aftur á námskeið ári síðar og þá las það kannski 300-320 orð sem er allt í lagi en enginn datt aftur ofan í það að lesa færri orð .
Þetta skilaði því feikilega miklum og góðum árangri .
Viðbrögðin voru líka oft skemmtileg .
Dóttir kunningjakonu okkar hjóna , samviskusamur nemandi en seinlæs , þakkaði mér það að hún hefði fengið tíma til að eignast kærasta á menntaskólaárunum .
En bestu meðmælin með þessu starfi okkar Fjölnis voru þó vísast þau þegar hringt var til hans frá Blindrabókasafninu og spurt hvort við í Iðnskólanum værum farin að banna nemendum okkar að fá lánaðar hljóðbækur þar ; krakkarnir væru eiginlega hættir að koma þangað .
Sem reynslumikill kennari veit ég að þótt menn verði sneggri að lesa þarf það ekki að þýða að námsárangur verði betri .
En allt þetta streð verður þægilegra og viðráðanlegra ef menn hafa góðan leshraða .
Það átti hug minn allan í tíu ár að bæta leshæfni íslenskra unglinga en svo lauk því starfi eins og svo mörgu í lífi manns .
Ég gat ekki verið eilífur krossfari í að kenna fólki að lesa betur .
" Var eitthvert tímabil í kennslu sem var þér erfitt ? " Mér gekk yfirleitt vel að eiga samskipti við nemendur .
Undir lokin á starfsferlinum var tekið upp á því í Fjölbraut í Garðabæ að breyta reglum um veikindatilkynningar þannig að nemendur fengu ekki klárlega fjarvist fyrir fyrsta veikindadaginn , eins og áður , heldur var talið eðlilegt að einhver forföll og veikindi væru .
Ég fékk það starf með kennslu að fylgjast með skólasókn og ef menn mættu slælega kom í minn hlut að tala við þá .
Ég bjóst ekki við að verða vinsæll af því að kalla nemendur á minn fund ef þeir mættu illa en það fór öðruvísi en ég hélt .
Að vísu var mikið logið að mér og búnar til ýmiss konar afsakanir fyrir slæmri mætingu sem er í sjálfu sér eðlilegt en ég varð líka einhvers konar sálgæslumaður .
Nemendur leituðu til mín og ég komst að því , sem ég hafði ekki almennilega gert mér grein fyrir , að þegar unglingar mæta illa í skóla og standa sig ekki í námi þá er það oftar en ekki vegna þess að þeim líður illa , og þeim líður kannski mjög illa .
Þarna kom til mín ungt fólk sem átti verulega bágt af mörgum ástæðum , það voru erfiðleikar heima og ungar stúlkur höfðu lent í hremmingum og kynferðislegum ásóknum .
Það var miklu meiri vanlíðan þarna og þjáning en mér hafði dottið í hug .
Konan mín segir að þarna hafi ég gengið næst sjálfum mér í starfi .
Þau fallegu ungmenni sem við eigum í þessu landi eiga skilið meiri athygli hjá okkur þessum fullorðnu og meiri meðlíðan .
" Herra Daglegt mál Þú varst um tíma umsjónarmaður afar vinsæls þáttar um daglegt mál í útvarpi .
Þú hættir því starfi eftir að hafa beygt orðið lækur rangt í þættinum .
Tókstu þessi mistök mjög nærri þér ? " Ég hafði verið að gera smávægileg mistök áður en þessi alræmdu komu til og þar sem ég vann á þessum tíma á Árnastofnun fékk ég alltaf að heyra það þegar ég gerði mistökin .
Ég tók þessi mistök sem þú nefnir mjög inn á mig og ákvað að hætta en tók reyndar við þessum þætti aftur síðar .
Þátturinn var síðan lagður niður og mér finnst að nýr útvarpsstjóri ætti að athuga hvort ekki væri hægt að endurvekja hann .
Það hefur hins vegar orðið mikil breyting á þessum málum .
Á þeim tíma sem ég vann við þáttinn var mikið fjallað um íslensku og mælt mál í fjölmiðlum og ef fjölmiðlamenn eða þýðendur gerðu einhverjar vitleysur þá var hringt og kvartað eða skrifað í blöðin .
Þættirnir Daglegt mál voru afar vinsælir og það var mikið hringt í mig og þær hringingar voru af ýmsum toga , en oftast á jákvæðum nótum .
Á þeim kvöldum sem þættirnir voru á dagskrá var ég oft á körfuboltaæfingum og þegar hringt var heim og herra Daglegt mál var ekki við þá var talað við frú Daglegt mál í staðinn .
Ég fékk athygli vegna þessara þátta og við hjónin fórum sjaldan út að borða án þess að einhver þyrfti að spjalla við herra Daglegt mál .
Það var yfirleitt skemmtilegt en líka stundum svolítið þreytandi .
" Það gera allir mistök .
Brástu ekki of harkalega við með því að hætta sem umsjónarmaður þáttarins ? " Jú , ég gerði það líkast til .
Ég var yngri og enn viðkvæmari en ég er núna .
" Ég hlýt að spyrja þig spurningar sem kemur alltaf upp öðru hvoru , er íslensk tunga í hættu ? " Ég er þeirrar skoðunar að áhyggjurnar af þessu séu of miklar en ekki óþarfar .
Við erum soddan óhemjur við Íslendingar .
Ef við ætlum að græða peninga þá ætlum við að græða milljarða og ef við þurfum að taka á málum þá er farin sú leið að að snúa þjóðfélaginu á hvolf .
Það er mín skoðun að á meðan íslenska er töluð á Íslandi þá sé tungumálið ekki í hættu .
Tungumálið verður hins vegar í alvarlegri hættu þegar farið verður að huga að því , eins og menn töluðu um í bólunni , að taka upp ensku sem fyrirtækjamál í landinu vegna hnattvæðingarinnar og alþjóðlegheitanna í fyrirtækjarekstri .
Ef menn þurfa að tala eitt mál heima hjá sér og annað í vinnunni þá er orðin veruleg hætta á því að alþjóðlega málið taki yfir .
Það er eitt nokkuð skondið í sambandi við tungumál sem sýnir hvílíkar óhemjur við Íslendingar erum .
Við erum gríðarlega stolt af Vestur-Íslendingum sem fóru héðan og sköpuðu sitt eigið samfélag í útlandinu góða og töluðu íslensku í jafnvel fjórar kynslóðir .
Svo flytja útlendingar hingað til lands , búa jafnvel í sömu blokkinni mörg í hóp og tala sitt tungumál .
Íslendingar tala iðulega um það með mikilli vanþóknun að þetta fólk neiti að samlagast þjóðfélaginu .
En þetta er nákvæmlega það sama og Vestur-Íslendingar gerðu .
Það er merkilegt að við skulum snúa þessum málum svona á haus .
" 