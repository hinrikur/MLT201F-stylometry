Sigurður Bjarklind og Einar Halldórsson eru miklir útivistarmenn , hlaupa um og ganga á fjöll og hafa t.d. farið 240 sinnum upp á Ystuvíkurfjall í Eyjafirði , síðast á dögunum .
" Við fórum fyrst á fjallið 2002 og ákváðum að fara a.m.k. einu sinni í mánuði en gerðum gott betur og eitt árið fórum við 32 ferðir , " segir Sigurður við Sunnudagsblaðið .
" Margir eru hissa á því að við förum svona oft á sama stað , en ástæður eru fyrir því ; þangað er stutt að fara , túrinn tekur um tvo tíma og við lítum á þetta sem góða æfingu .
Við hlupum mikið á malbiki á árum áður en reynum nú að fara ótroðnar slóðir því það fer miklu betur með okkur .
Svo er fjölbreytileikinn í fjallinu óendanlegur og lífríkið ótrúlegt ; þarna er birkikjarr , fjalldrapi , einir og berjalyng , klettar og klappir , fjöldi mófugla , þrestir , auðnutittlingur , rjúpa , fálki og fýll .
" Þeir fara á Ystuvíkurfjall allan ársins hring , stundum er þar snjór eða klaki , jafnvel nánast ófært en að sumri eru stuttbuxur og bolur oft nægur fatnaður .
Þeir þræða kindagötur upp að sunnanverðu og fara niður að norðan .
" Útsýnið er dásamlegt ; við sjáum fram allan Eyjafjörð og út Hvanndalabjörg .
" Þau eru norðan við Ólafsfjörð .
