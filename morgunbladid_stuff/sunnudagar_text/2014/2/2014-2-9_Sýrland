Sýrland er næstum helmingi stærra en Ísland og auk þess frjósamara þótt þar sé einnig að finna eyðimerkur og mikil fjöll .
Enda búa í Sýrlandi 22 milljónir manna en ekki 320 þúsund eins og hér á landi .
Þessar íbúatölur Sýrlands eru þó að verða úreltar , slíkur er fólksstraumurinn frá landinu .
Um síðustu áramót var tala flóttamanna komin í þrjár milljónir og hafði þá tífaldast á rúmu ári , eða frá því í október 2012 , en þá voru flóttamenn frá Sýrlandi enn undir 300 þúsundum .
Flóttamannastraumurinn yfir landamærin er þó aðeins brot af þeim fólksflutningum sem eiga sér stað vegna stríðsátakanna í landinu , en talið er að 4,25 milljónir , sem hrakist hafi frá heimilum sínum , séu enn innan landamæra Sýrlands , hreinlega á vergangi eða búi við illar bráðabirgðaaðstæður .
Fregnir berast af mikilli grimmd stríðandi fylkinga og verður , alla vega ekki úr fjarlægð , greint hvor eða hverjar fylkingar ( þær eru fleiri en tvær ) hafi á að skipa verstu böðlunum .
Stríðsglæpadómstólar framtíðarinnar munu skera úr um það .
Ástæður ófriðarins eru margþættar og hefur landið um langt skeið verið pólitísk púðurtunna og veldur margt ; harðstjórn , illvígar pólitískar deilur þar sem trúarbrögð og ættflokkar koma við sögu og síðan liggja kveikiþræðirnir inn í átök í grannríkjunum .
Um þetta fjölyrði ég ekki í þessum fáu línum , vil aðeins láta í ljósi þá von að vopnahlésviðræðurnar sem hófust í Sviss í lok síðasta mánaðar beri árangur .
Stríðið í Sýrlandi hefur nú staðið sleitulaust undanfarin rúm tvö ár og farið stigvaxandi .
Hér þurfa margir að horfa í eigin barm , líka þau ríki sem séð hafa stríðandi fylkingum fyrir vopnum , að ekki sé minnst á eiturefnin sem Sýrlandsstjórn er talin hafa notað í framleiðslu efnavopna .
Þau eru sögð hafa komið frá Bretlandi og Þýskalandi .
Óljósar fréttir hafa borist af hlutskipti fólks á flótta innanlands í Sýrlandi .
Fréttir af hinum , sem eru utan landamæranna , eru skýrari .
Öllum ber saman um að álagið á grannríkin sé gríðarlegt .
Tyrkir hljóta almennt lof þeirra sem fylgjast með gangi mála , fyrir hve þeir leggja sig fram um að búa vel að fólkinu þótt fjöldi þess sé orðinn slíkur – hálf milljón manna – að ástandið sé að verða þeim óviðráðanlegt .
Í Írak eru um 200 þúsund sýrlenskir flóttamenn , margir þeirra Kúrdar , og er þetta sem olía á ófriðareld sem logar á þessum slóðum langt inn í Írak .
Í Líbanon er ástandið hrikalegt .
Þangað streyma nú að jafnaði á degi hverjum á milli tvö og þrjú þúsund manns og er heildarfjöldi flóttamanna í landinu nú orðinn ein milljón .
Það er mikið álag fyrir þjóð sem telur tæpar fimm milljónir og á sjálf við miklar erjur og efnahagsþrengingar að stríða .
Í Líbanon skortir alla innviði til að takast á við vandann og er ástandið eftir því .
Sama gildir um Jórdaníu , þar er fjöldi sýrlenskra flóttamanna nú yfir hálf milljón .
Tilefni þessara skrifa eru umræður um Sýrland á nýafstöðnu þingi Evrópuráðsins sem ég sat .
Þar kom hið sama fram og ég áður hef orðið vitni að : Augljóst er að þau sem farið hafa á vettvang og kynnt sér aðstæður í flóttamannabúðunum hafa orðið fyrir taugalosti , svo slæmt er ástandið .
Meirihluti fólksins sem hrekst undan stríðinu í Sýrlandi eru börn , og af fullorðnum eru konur í meirihluta .
Ofbeldi í þeirra garð mun vera yfirgengilegt , mansal og nauðganir hið daglega brauð .
Í umræðunni í Evrópuráðinu var kallað eftir hjálp .
Við Íslendingar þurfum að heyra það ákall og ræða hvernig við getum best orðið að liði .
Nokkrar Evrópuþjóðir hafa rétt fram hjálparhönd .
Svíar skáru sig snemma úr með lofsverðu frumkvæði .
En miklu meira þarf til .
Ögmundur Jónasson ogmundur@althingi.is 