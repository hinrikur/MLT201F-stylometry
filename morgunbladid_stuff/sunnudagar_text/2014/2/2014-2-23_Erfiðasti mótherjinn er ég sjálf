Íþróttakempur leynast víða í samfélaginu og þær eru á ýmsum aldri .
Þær koma í öllum stærðum og gerðum en eiga það sameiginlegt að vera ( eða hafa verið ) í góðu líkamlegu formi á einhverjum tímapunkti í sínu lífi .
Kempurnar eru sem betur fer til í að deila reynslu sinni með okkur og veita okkur góð ráð .
Kempa dagsins er hin 18 ára gamla skíðakona Helga María Vilhjálmsdóttir .
Hún vakti verðskuldaða athygli á vetrarólympíuleikunum í Sotsjí í vikunni er hún hafnaði 29. sæti í keppni í risasvigi .
Þessi árangur er besta frumraun íslenskrar skíðakonu á Ólympíuleikum í heil 38 ár og sá næstbesti frá upphafi .
Þá náði hún einnig góðum árangri í stórsvigskeppni á leikunum en þar endaði hún í 46. sæti .
Þessi rísandi skíðastjarna leggur stund á nám í skíðamenntaskóla í Noregi og er tilbúin að veita okkur innsýn í sitt líf .
Hversu oft æfir þú á viku ? Erfitt að segja en við tökum tarnir og þegar við erum á skíðum æfum við í 4,5 tíma á dag .
Annars æfum við í 2 tíma á dag og svo koma auðvitað frídagar þarna inni á milli .
Henta slíkar æfingar fyrir alla ? Nei , alls ekki , þetta eru að mestu leyti útiæfingar og það hentar fáum að vera úti í hvaða veðri sem er .
Hvernig er best fyrir nýliða að koma sér af stað ? Ætli það sé ekki bara að æfa eins mikið og hægt er , öll æfing skilar einhverju .
Hver er lykillinn að góðum árangri ? Þolinmæði , þrautseigja og vilji .
Hvað er það lengsta sem þú hefur hlaupið ? 21,6 kílómetra hálfmaraþon .
Hvað ráðleggurðu fólki sem vill hreyfa sig meira ? Að skrá sig í eitthvert námskeið eða æfingar sem eru með föstum tímum , en flestir eiga erfitt með að finna tíma eða einfaldlega að koma sér út .
Líður þér illa ef þú færð ekki reglulega útrás fyrir hreyfiþörfina ? Já , en stundum þarf maður frí og þá er ekkert betra en að liggja uppi í sófa .
Hvernig væri líf án æfinga ? Ætli ég væri ekki spikfeit , en freistingar eru minn helsti veikleiki .
Hvernig heldurðu þér í formi þegar þú ferð í frí ? Ég fer voða sjaldan í frí .
Ertu almennt meðvituð um mataræðið ? Já , ég borða ekki hvað sem er en auðvitað verður maður að leyfa sér smá .
Hvað borðarðu til að halda þér í formi ? Ég get voða lítið ráðið því , þar sem ég er oft á hótelum og bara einn valkostur í boði , eða í skólanum með brauð í nesti .
Hvaða óhollustu ertu veik fyrir ? Ég er veik fyrir öllu sem er bakað .
Hvað ráðleggurðu fólki sem vill bæta mataræðið ? Að skipta út óhollustunni fyrir vörur sem eru lífrænt ræktaðar í stað þess að taka allt út .
Hvaða gildi hefur hreyfing og líkamsrækt fyrir þig ? Þetta er lífsstíll og er því stór hluti af lífi mínu og tekur næstum jafn mikið af tímanum mínum og skólinn .
Hver eru heimskulegustu meiðslin sem þú hefur orðið fyrir ? Erfitt að segja þar sem ég er alltaf að meiða mig á heimskulegan hátt .
Hvað eru algeng mistök hjá fólki við æfingar ? Þegar ég fer í ræktina sé ég oft fólk sem framkvæmir æfingar svo vitlaust , það leiðir að meiðslum og verkjum í líkamanum .
Í þokkabót byrjar fólk oft allt of bratt í æfingunum í staðinn fyrir að trappa sig upp .
Hver er erfiðasta mótherjinn á ferlinum ? Ætli það sé ekki bara ég sjálf .
Hvert var hámark ferilsins ? Hann er ekki búinn ennþá .
Skilaboð að lokum ? Það er aukaæfingin sem skapar meistarann .
