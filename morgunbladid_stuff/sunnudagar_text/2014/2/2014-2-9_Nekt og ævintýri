Ævintýrin enn gerast segir í laginu .
Engu er líkara en Ívar Páll Jónsson söngleikjahöfundur hafi haft það að leiðarljósi þegar hann fór af stað í þá vegferð að fá söngleik sem íslensk leikhús höfðu hafnað settan upp í sjálfri New York-borg .
Hann gafst ekki upp og nú er fjármagn til að setja upp sýningu í einni af höfuðborgum söngleikjamenningar í heiminum tryggt .
Ævintýrið getur hafist .
Ívar Páll og samstarfsmenn hans segja okkur sögu verksins í blaðinu í dag .
Tónleikahald stærstu poppstjarna veraldar jafnast á við stærstu söngleiki í umfangi .
Ungar popptónlistarkonur virðast vera undir sífellt aukinni pressu að koma fram nánast naktar og reyna að ögra með klámfengnum tilburðum .
En hvaðan kemur þessi pressa ? Hver biður eiginlega um þetta ? Rýnt er í þessi mál í úttekt í blaðinu í dag .
Í fréttaskýringaþættinum 60 mínútur var nýverið fjallað um tónlistarkonuna Taylor Swift , en hún er ein þeirra sem taka ábyrgð sína sem fyrirmynd ungra stúlkna alvarlega og hefur tekið fyrir það að koma fram nakin á myndum eða vera með ögrandi framkomu á sviði .
Hún telur sig einfaldlega ekki þurfa á því að halda .
Sem er rétt hjá henni því aðeins 21 árs gömul hefur hún selt á annan tug milljóna platna og er eitt stærsta nafnið í heimi popp- og kántrítónlistar í Bandaríkjunum .
Samt fækkar hún ekki fötum .
Hvers vegna ætli aðrar hæfileikaríkar tónlistarkonur á borð við Rihönnu finni sig knúnar til að ganga sífellt lengra í sinni framkomu og fækka fleiri spjörum ? Biðjum við – neytendur – um þessa nekt ? Og ættum við þá kannski að hætta því ? Ævintýri eru skemmtileg og vonandi endar ævintýri hins alíslenska söngleiks sem nú er kominn í útrás vel .
Og vonandi haldast spjarirnar á flestum þátttakendum líka .
