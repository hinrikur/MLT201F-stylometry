Hópurinn sem hittist þetta kvöld samanstendur af æskuvinkonum mínum og mökum þeirra en við stelpurnar erum úr Hólahverfinu í Breiðholti , " segir Hrefna Lind Ásgeirsdóttir sem efndi til matarboðs föstudagskvöld eitt í austurbæ Reykjavíkur .
Þemað var steik og frábært meðlæti .
" Við hittumst um það bil 6 sinnum á ári og reynum að miða við að sem flestir geti mætt en það er aldrei alveg þannig því við erum svo mörg .
Við miðum við að hafa alltaf eitthvert þema .
Þannig höfum verið með indverskt þema , asískt eldhús , tapas , sérstakt jólaþema og núna langaði okkur í steik svo að það var steikarþema .
Allir útbúa einhvern rétt eða meðlæti þannig að þetta er ekki mikið mál .
Við erum í matarklúbbi og hittumst svona annan hvern mánuð eða bara þegar flestir sjá sér fært að mæta og við reynum að rótera á milli hvar við hittumst .
" Hópurinn ákveður hvað hver útbýr með því að ráðfæra sig á Facebook-síðu sem hann heldur úti í kringum matarklúbbinn .
Meðlætið var einkar veglegt þetta kvöld og margar nýjungar á boðstólum .
" Ég held að við höfum toppað okkur í þetta skiptið og þetta var frábært kvöld .
Kjötið var svo vel heppnað og safaríkt og það lögðu allir sig hundrað prósent fram við meðlætið og gerðu eitthvað svolítið öðruvísi .
Ég og maðurinn minn vorum sammála um að af mörgu góðu hefði aspasinn verið bestur enda kláraðist hann fyrst .
Við sjálf vorum með kúrbítsfranskar og þá má sérstaklega nefna að Dagmar vinkona mín kom með sósu sem er uppskrift frá tengdamóður hennar , svokölluð Stekkjarbólssósa , sem er eins konar ættarsósa þeirra .
Hún passaði mjög vel með frönskunum og öllu grænmetinu og kom á óvart því hráefnið er ekki eitthvað sem manni dettur í hug að setja saman .
" Chimicurry-sósan er bragðmikil steikarsósa sem passaði vel með kjötinu og auðvitað bernaise-sósan .
Pitsur og súpur klikka ekki með stóra hópa Hrefna Lind er alla jafna dugleg að halda matarboð .
Fyrir utan þennan hóp býður hún gjarnan vinum og fjölskyldu í mat og þá ekki endilega flókið borðhald heldur heimilismat og pitsur eru þar vinsælar .
Hún hefur skoðað matreiðslubækur og horft á matreiðsluþætti frá því að hún var krakki en er þó ekki á því að fara mikið eftir uppskriftum heldur notar hún það sem hún veit sem grunn í að gera eitthvað upp úr sjálfri sér .
" Þegar ég er með mjög stóra hópa er ég alltaf með súpu og alltaf þá sömu , beikon- og tómatsúpu því hún klikkar aldrei .
Heimatilbúnar pitsur er líka svo þægilegt að útbúa því maður getur undirbúið allt áður og á þá ekkert eftir nema skella þeim í ofninn .
Ég lærði það af móður minni að vera alltaf með matinn tilbúinn á réttum tíma þannig að maður geti sinnt gestunum .
Það er því líka sniðugt að hafa til dæmis mexíkóska veislu þar sem allt þarf ekki að vera hundrað prósent heitt .
Við í matarklúbbnum erum þó yfirleitt með matinn hálftilbúinn þegar við mætum og klárum eldamennskuna í eldhúsinu þar sem boðið er haldið .
" Bernaise-sósa Döddu 350 g smjör 4 eggjarauður 2 msk hvítvínsedik ½ msk sterkt sinnep karrí á hnífsoddi cayenne-pipar á hnífsoddi ¼ nautakraftskubbur ½ msk þurrkað estragon sjávarsalt og nýmalaður pipar Bræðið smjörið í potti við vægan hita .
Þeytið eggjarauðurnar ásamt ediki , sinnepi , karrí og cayenne-pipar þar til blandan verður ljós og létt .
Leggið pottinn á vinnuborðið og hellið smjörinu smám saman út í og hrærið vel á milli .
Þegar 1/3 hluti af smjörinu er kominn í blönduna er kjötkraftskubbi og estragoni bætt við og síðan haldið áfram að bæta smjörinu smám saman við þar til það er uppurið .
Kryddið til með salti og pipar .
Porterhouse-steik 1 hryggjarsneið ( porterhouse-steik ) á hverja tvo gesti ólífuolía eftir smekk 1 msk ferskt rósmarín 1 msk svartur pipar 1 pressað hvítlauksrif sjávarsalt eftir smekk Blandið ólífuolíu , rósmaríni , hvítlauk og svörtum pipar saman og marínerið kjötið blöndunni í nokkrar klukkustundir .
Grillið kjötið í nokkrar mínútur á hvorri hlið við hæsta hita .
Stingið kjötinu inn í ofn og hitið við 225°C þar til kjötmælir sýnir kjarnhitann 54°C .
Þegar steikurnar koma úr ofninum eru þær saltaðar vel með sjávarsalti .
Ofnbakað rótargrænmeti 1 stk sellerírót 1 stk steinseljurót 2 stk fennel 1 stk sæt kartafla 2 stk rauðrófur 4 stk skalotlaukar 4 stk hvítlauksrif 1 msk þurrkað timjan 1 msk þurrkað rósmarín 2 msk rauðvínsedik 2 msk olía salt og pipar Þvoið grænmetið og flysjið .
Skerið allt grænmetið í frekar grófa bita og setjið í eldfast mót .
Blandið saman kryddjurtum , salti og pipar , olíu og ediki og blandið saman við grænmetið .
Bakið í ofni við 180°C í um 1 klukkustund .
Djúpsteikt eggaldin 1 eggaldin 2 egg , pískuð 1 stk hvítlauksrif ½ rauður chilipipar 2 msk af ferskri steinselju 2 dl af parmasanosti saltvatn hálf panna af djúpsteikingarolíu Skerið eggaldin í skífur og leggið í bleyti í saltvatn í um það bil hálftíma .
Skolið það og þerrið .
Skerið hvítlauk , chilipipar og steinselju smátt og blandið pískuðum eggjum saman við .
Leggið eggaldinið í blönduna , þekið með parmesanosti og djúpsteikið .
Kryddið með salti og pipar .
Stekkjarbólssósa 1 askja konfekttómatar , smátt skornir 1 laukur , smátt skorinn 4 msk majónes 2 msk sýrður rjómi karrí eftir smekk smá chiliduft salt eftir smekk Hrærið öllu varlega saman í sósu .
Blandaðir sveppir Meðlætisuppskriftir passa allar fyrir 4-5 Tvær öskjur portobellosveppir 1 box kastaníusveppir 1 dl tamarí sósa 2 dl sojasósa 2 msk sesamolía 1 tsk chilipipar 1 tsk hvítlaukskrydd Skerið sveppi í bita og blandið öllum hráefnum saman .
Látið þá standa í tvo klukkutíma og bakið þá í ofni við 180°C í um hálftíma .
Argentínsk chimichurri-sósa 2 bollar steinselja 4 stórir hvítlauksgeirar ¼ bolli ferskt óreganó ( eða 4 tsk þurrkað ) ¼ bolli rauðvínsedik ½ tsk chiliflögur ½ tsk Maldon-salt svartur pipar eftir smekk 1 bolli jómfrúarolía Blandið öllu vel saman í matvinnsluvél , best er að geyma sósuna í kæli í sólarhring áður en hún er borin fram en a.m.k. í 2 klst ..
Hrærið í sósunni áður en hún er borin fram .
Sósan geymist í um viku í kæli .
Kartöflutoppar 1 kg kartöflur 2 msk smjör 1 dl rjómi 3 eggjarauður 2 tsk salt 2 tsk pipar 2 stk hvítlauksrif , 3 msk söxuð lúka af steinselju smjör til penslunar blandað með 2 tsk af paprikudufti .
Kartöflur skrældar , skornar í bita og soðnar .
Ofn hitaður í 180°C .
Þegar kartöflurnar eru orðnar mjúkar eru þær þerraðar og settar í skál og stappaðar með smjöri .
Þá er rjómanum bætt út í ásamt kryddi og eggjarauðum .
Setjið blönduna í sprautupoka með stórum stút og sprautið á bökunarplötu klædda bökunarpappír .
Penslið toppa með smjöri og paprikudufti .
Stráið sjávarsalti yfir toppana áður en þeir eru settir inn í ofn í 30 mín .
Topparnir eiga að vera stökkir að ofan og fallega brúnir .
Ofnbakaðar kúrbítsfranskar 2 kúrbítar 3 egg ½ rifinn parmesanostur 1 dl brauðrasp 1,5 dl hveiti hvítlaukskrydd , reykt paprikukrydd og salt eftir smekk Hitið ofninn í 220°C .
Skerið kúrbít í 10 cm langa báta .
Setjið hveiti í eina skál , pískið egg og setjið í aðra skál og ostablönduna í þá þriðju .
Ostablandan samanstendur af parmesanosti , brauðraspi og kryddi .
Veltið kúrbít upp úr hveiti , þá eggjum – látið renna vel af áður en bitunum er síðan velt upp úr ostablöndunni .
Setjið kúrbítinn á grind og hafið svolítið bil á milli bitanna svo að það lofti vel um þá .
Bakið í um það bil 25 mínútur eða þangað til þeir eru gullinbrúnir .
Aspas bjóráhugamannsins 2 búnt ferskur aspas 2 eggjahvítur 2 dl bjór af tegundinni Boli 2 dl hveiti 1 tsk salt ½ tsk pipar ½ tsk cayennepipar sjávarsalt olía til djúpsteikingar – hálffull panna Snyrtið aspasinn til og geymið til hliðar .
Öllu öðru nema eggjahvítunum er blandað saman í bjórdeig .
Stífþeytið eggjahvíturnar og blandið þeim rólega saman við deigið .
Veltið aspasinum upp úr bjórdeiginu og leyfið djúpsteikingarolíunni að hitna á meðan .
Leggið aspasinn varlega í olíuna og steikið þar til hann er fallega gylltur .
Stráið að endingu góðu salti yfir aspasinn áður en hann er borinn fram .
Aïoli með aspasnum 2½ dl majónes rifinn börkur af 1 sítrónu safi úr ½ sítrónu ½ msk af dijonsinnepi 4 hvítlauksrif 1 msk ferskt terragon salt og pipar eftir smekk Blandið öllu saman í matvinnsluvél .
Kælið í klst. áður en sósan er borin fram .
