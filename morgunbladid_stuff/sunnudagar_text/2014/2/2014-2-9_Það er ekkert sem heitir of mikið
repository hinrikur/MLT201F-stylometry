Svona þegar stelpan er alveg tilbúin að taka á móti vorinu – örlítið farið að birta og sjást til sólar á milli haglélja – er svo ljúft að láta sig dreyma .
Dreyma um einhver æðisleg föt sem myndu hressa mann við í þorramyglunni .
Þetta er einhvern veginn akkúrat tíminn til þess að kaupa sér bleika skyrtu eða gulan jakka , það er að segja ef það er ekki til í fataskápnum nú þegar .
Akkúrat fyrir ári trylltist ég þegar nýja línan frá Malene Birger kom og keypti mér skærbleika skyrtu sem flýtti vorkomunni alveg heilmikið og styrkti hjartastöðina svo um munaði .
Á sama tíma eignaðist ég líka ljósgula skyrtu frá Baum Und Pferdgarten , sem er , líkt og Malene Birger , danskt hátískumerki sem einhvern veginn hittir mig alltaf í hjartastað .
Með fullri virðingu fyrir ítalskri hönnun , bandarískri og breskri ná þessi fyrrnefndu dönsku tískuhús að fanga ákveðna stemningu sem skandinavískar konur kolfalla fyrir .
Smáatriðin í hönnuninni , sniðin , litapallettan og stemningin hjá þessum tveimur fatamerkjum er einhvern veginn alltaf " to die for " .
Á dögunum kom tískuhúsið By Malene Birger með nýtt prent í töskulínu sinni .
Undirtónninn er hvítur en munstrið sjálft svart .
Munstrið minnir á monogram-munstur sem hefur nú aldeilis heillað konur upp úr skónum í gegnum tíðina .
Ef þú ert svona týpa sem ert alltaf með allt í stíl , brúna tösku við brún stígvél og þar fram eftir götunum , verður þú að róa á ný mið. Vortískan kallar nefnilega á ægilega kaótík og við eigum alls ekki að vera of stíliseraðar .
Glimmerskór við gallabuxur og gula skyrtu og með dökkbláa tösku er til dæmis eitthvað sem gjarnan má vinna með .
Þetta hljómar kannski ekkert vel en myndin sannar að þetta er nokkuð svalt .
Eins er mjög svalt að fá sér litríka kápu eins og þessa skærbleiku og klæðast henni yfir gallabuxur og gallaskyrtu .
Það er líka önnur regla sem við brjótum í sumartískunni .
Að vera í gallabuxum við gallajakka eða gallaskyrtu þykir til dæmis töff í dag en þótti það ekki fyrir nokkru .
Tala nú ekki um ef skvísan hefði sett á sig glitrandi belti og farið í lakkskó við .
Í vortískunni er ekkert sem heitir " of mikið " ...
Blandaðu ólíkum munstrum saman og farðu í liti .
Settu á þig djarfan varalit og keyrðu upp sumarstemninguna í hjartanu .
Það er nefnilega alveg sama hvernig veður er , hvaða árstíð eða hvaða mánuður .
Ef þú ert bílstjórinn í þínu eigin lífi þá stjórnar þú – sama hvernig ytri aðstæður eru .
Það er ágætt að minna sig reglulega á það ...
martamaria@mbl.is 