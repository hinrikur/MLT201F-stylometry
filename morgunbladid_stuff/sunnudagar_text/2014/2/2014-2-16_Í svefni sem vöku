Undanfarin ár hefur æfingamælum vaxið fiskur um hrygg , en slíkum mælum krækir fólk ýmist í fatnað , eða ber um úlnliðinn .
Þeir eru ekki nýir af nálinni , en eftir því sem snjallsímar hafa orðið útbreiddari hefur og aukist áhugi fólks á að nota æfingamæla og þá ekki bara til að kortleggja íþróttaæfingar , heldur líka til að mæla hreyfingar dagsins og næturinnar , ef vill , því fjölmargir mælar eru þeirrar gerðar að geta metið hve vel viðkomandi sefur með því einu að skrá hreyfingar hans í rúminu .
Vestan hafs hafa Nike , Fibit og Jawbone verið ráðandi , Nike með Nike + Fuelband , Fibit með ýmsar græjur , nú síðast Fitbit Force , og Jawbone með UP24 armbandið .
Æfingamælar þessara framleiðenda hafa fengist öðru hvoru hér á landi og til að mynda man ég eftir að hafa séð Nike-æfingamæla til sölu hjá Nova á síðasta ári ( og eru reyndar fáanlegir þar í dag líka ) .
Gamalreyndur æfingatækjaframleiðandi hefur svo blandað sér í þennan slag , finnska fyrirtækið Polar , sem er þekkt fyrir púlsmæla og GPS-úr .
Seint á síðasta ári kom á markað vestan hafs og í Finnlandi æfingamælir í armbandi sem kallast Polar Loop og er ódýrara en þau tæki sem fyrir eru en að mörgu leyti fullkomnari .
Polar Loop-æfingamælirinn kom svo á markað um heim allan í byrjun þessa árs og er nú fáanlegur hér á landi .
Fyrirtækið Altís í Hafnarfirði er með umboð fyrir Polar og flytur mælana inn .
Æfingamælirinn , Polar Loop-armbandið , lætur ekki mikið yfir sér þegar hann er tekinn úr kassanum , afskaplega stíhreinn og nettur .
Það er þó fleira í kassanum en armbandið því þar er málband og leiðbeiningar um hvernig á að stytta armbandið með skærum og sérstöku tóli sem fylgir til að það passi sem best á úlnliðinn , enda er það með klemmu en ekki bara smellt saman .
Þetta er óneitanlega smá umstang , en fyrir vikið er ekki hætta á að maður missi mælinn af sér .
Með í kassanum er líka USB-snúra sem smellt er aftan á græjuna til að hlaða hana og líka til að tengja hana .
Rafhlaðan endist vel og samkvæmt mælingum sem ég hef rekist á á netinu ætti hún að duga í allt að viku .
Eftir að búið er að klippa armbandið til , stofna ( ókeypis ) aðgang hjá Polar og samstilla græjuna við tölvu þá er ekki annað eftir en að smella mælinum um úlnliðinn og byrja að hreyfa sig .
Polar Loop kostar 19.900 hjá Altís sem stendur ( er reyndar uppselt ) , en fæst hjá Nova á kynningarverði á 16.990 kr. Það að vera með farsíma er náttúrlega eins og að vera með nettengda tölvu í vasanum ( eða hendinni ) og kjörið að tengja æfingamæla við símann til að skoða gögn eða senda þau jafnharðan inn á vefinn .
Athugið þó , aðeins er til iPhone-app sem stendur , Android-app væntanlegt í mars .
Árni Matthíasson 