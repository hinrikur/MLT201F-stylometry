Magnús Geir Þórðarson , leikstjóri og leikhúsfræðingur , er aðeins annar maðurinn sem ráðinn er í starf útvarpsstjóra án þess að hafa starfað hjá stofnuninni áður .
Hinn er séra Heimir Steinsson .
Hvorugur hafði reynslu úr fjölmiðlum .
Hinir útvarpsstjórarnir höfðu unnið misjafnlega lengi hjá Ríkisútvarpinu .
Níu manns hafa gegnt embætti útvarpsstjóra frá því Ríkisútvarpið tók til starfa árið 1930 .
Aðeins tveir hafa tekið við starfinu án þess að hafa starfað áður hjá stofnuninni og við fjölmiðlun yfir höfuð , séra Heimir Steinsson og Magnús Geir Þórðarson .
Þá er fyrsti útvarpsstjórinn , Jónas Þorbergsson , að sjálfsögðu undanskilinn .
Sigurður Þórðarson , Vilhjálmur Þ. Gíslason , Andrés Björnsson , Markús Örn Antonsson , Pétur Guðfinnsson og Páll Magnússon höfðu allir unnið hjá Ríkisútvarpinu í lengri eða skemmri tíma .
Páll og Jónas eru þeir einu sem höfðu umtalsverða reynslu af öðrum fjölmiðlum .
Fyrsti útvarpsstjórinn var Jónas Þorbergsson frá Helgastöðum í Reykjadal sem gegndi embættinu í tæpan aldarfjórðung , 1930-53 .
Jónas var gagnfræðingur frá Akureyri , kenndi í einn vetur í Reykjadal og sinnti síðan ýmsum störfum í Kanada í sex ár .
Hann var ritstjóri Dags á Akureyri 1920-27 og ritstjóri Tímans í Reykjavík 1927-29 .
Jónas sat á þingi fyrir Framsóknarflokkinn 1931-33 meðfram starfi sínu sem útvarpsstjóri .
Hann samdi líka bækur ýmislegs efnis og fjölda greina sem birtust í blöðum og tímaritum , einnig samdi hann sönglög .
Sonur Jónasar , Jónas Jónasson , varð síðar einn ástsælasti útvarpsmaður þjóðarinnar .
Sigurður Þórðarson , tónskáld og skrifstofustjóri Ríkisútvarpsins frá upphafi , leysti Jónas Þorbergsson tímabundið af sem útvarpsstjóri , 1950-52 .
Reyndur útvarpsmaður Vilhjálmur Þ. Gíslason tók við starfi útvarpsstjóra 1953 og gegndi því til 1967 .
Hann var með meistaragráðu í norrænum fræðum , var afkastamikill rithöfundur , skólastjóri Verslunarskóla Íslands í rúma tvo áratugi og starfsmaður Ríkisútvarpsins frá því það hóf göngu sína .
Vann þar sem fréttamaður , bókmenntaráðunautur og fleira .
Réttnefndur innanbúðarmaður .
Vilhjálmur var útvarpsstjóri þegar sjónvarp hóf göngu sína á Íslandi , 1966 .
Andrés Björnsson var útvarpsstjóri frá 1968 til 1984 .
Hann var cand .
mag .
í íslenskum fræðum frá Háskóla Íslands , starfaði í breska upplýsingaráðinu um tíma og sótti námskeið í útvarps- og sjónvarpsfræðum við Boston-háskóla í Bandaríkjunum .
Hann var skrifstofustjóri útvarpsráðs 1951-52 , skipaður dagskrárstjóri 1958-67 og skipaður útvarpsstjóri frá 1. janúar 1968 .
Andrés var lektor í íslenskri bókmenntasögu við Háskóla Íslands 1965 til 1968 .
Andrés lagði jafnframt stund á ritstörf og þýðingar og birtust ritsmíðar hans m.a. í Skírni og afmælisritum , ásamt því að hann þýddi skáldverk og leikrit , sögur og greinar eftir marga virta höfunda , þar á meðal Knut Hamsun og Somerset Maugham , og ritaði formála ljóðasafna .
Þá flutti hann í starfi sínu sem útvarpsstjóri ávörp á gamlárskvöld frá árinu 1968 til 1984 , en þau voru gefin út í heild sinni í bókinni Töluð orð árið 1985 .
Markús Örn Antonsson tók við af Andrési , í ársbyrjun 1985 .
Bakgrunnur hans var í fjölmiðlum .
Með menntaskólanámi vann hann sem blaðamaður og ljósmyndari á Morgunblaðinu en eftir stúdentspróf frá MR lagði hann stund á nám í fréttamennsku og framleiðslu sjónvarpsefnis í Bretlandi og Svíþjóð .
Markús Örn var einn af fyrstu fréttamönnum sjónvarps , auk þess sem hann sinnti dagskrárgerð .
Hann var borgarfulltrúi á árunum 1970 til 1985 .
Markús Örn tók aftur við starfi útvarpsstjóra 1998 og gegndi því til 2005 .
Í millitíðinni var hann meðal annars borgarstjóri í Reykjavík 1991-94 .
Prestur varð útvarpsstjóri Þegar Markús Örn lét af embætti í fyrra skiptið , í október 1991 , var séra Heimir Steinsson ráðinn útvarpsstjóri .
Hann stundaði nám í fornleifafræði við Kaupmannahafnarháskóla og íslenskum fræðum við Háskóla Íslands .
Sr. Heimir lauk guðfræðiprófi frá Háskólanum og stundaði framhaldsnám í trúfræði og almennri kirkjusögu við háskólann í Edinborg .
Þá sótti hann námskeið í norskum , dönskum og sænskum lýðháskólum og kenndi jafnframt við lýðháskóla í Noregi og Danmörku .
Sr. Heimir stundaði ýmis störf meðfram námi og rak m.a. forskóla fyrir börn í Laugarneshverfi .
Hann var sóknarprestur í Seyðisfjarðarprestakalli árin 1966-68 og var jafnframt stundakennari við Barna- og unglingaskólann þar .
Hann var rektor Lýðháskólans í Skálholti , síðar Skálholtsskóla , frá stofnun haustið 1972 til ársins 1982 .
Þá var hann sóknarprestur í Þingvallaprestakalli og jafnframt þjóðgarðsvörður og gegndi hann því embætti til ársins 1991 .
Sr. Heimir lét af starfi útvarpsstjóra í desember 1996 en þá var hann skipaður í embætti sóknarprests og staðarhaldara á Þingvöllum .
Pétur Guðfinnsson var settur útvarpsstjóri 1996 en lét af störfum ári síðar fyrir aldurs sakir .
Pétur var framkvæmdastjóri Sjónvarpsins frá stofnun þess árið 1966 og staðgengill útvarpsstjóra í fjarveru hans allt þar til hann tók við starfi útvarpsstjóra .
Páll Magnússon leysti Markús Örn af hólmi 2005 .
Hann er með próf í stjórnmálsögu og hagsögu frá Háskólanum í Lundi .
Páll hafði að mestu unnið á fjölmiðlum áður en hann tók við starfinu .
Kenndi að vísu í tvo vetur og var um tíma framkvæmdastjóri Samskipta- og upplýsingasviðs Íslenskrar erfðagreiningar .
Páll var blaðamaður á Vísi , fréttastjóri á Tímanum og sjónvarpsfréttamaður hjá RÚV , auk þess að gegna ýmsum yfirmannastöðum hjá fyrirtækinu sem nú heitir 365 .
Var meðal annars forstjóri Íslenska útvarpsfélagsins , fréttastjóri Stöðvar 2 og Bylgjunnar og sjónvarpsstjóri Stöðvar 2 .
Magnús Geir Þórðarson er yngsti maðurinn til að taka við starfi útvarpsstjóra .
Hann er fertugur að aldri , fæddur 7. október 1973 .
Hann veltir Markúsi Erni Antonssyni úr sessi en hann var 41 árs þegar hann var ráðinn í fyrra skiptið og Jónas Þorbergsson 45 ára .
Andrés Björnsson var fimmtugur , Páll Magnússon 51 árs , séra Heimir Steinsson 54 ára , Sigurður Þórðarson 55 ára og Vilhjálmur Þ. Gíslason 56 ára .
Elsti maðurinn til að taka við embætti útvarpsstjóra er Pétur Guðfinnsson .
Hann var 67 ára árið 1996 .
