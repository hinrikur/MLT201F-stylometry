Vagna Sólveig Vagnsdóttir , alþýðulistakona á Þingeyri , hefur hrundið af stokkunum átakinu " við viljum Guðna Má aftur á Næturvaktina " á Snjáldrunni ( Facebook ) .
Á örfáum dögum hafa um tvö þúsund manns lýst yfir stuðningi við átakið og hálft ellefta þúsund heimsótt síðuna .
Sem kunnugt er var Næturvaktin á Rás 2 lögð niður um áramót , Vögnu Sólveigu og fjölmörgum öðrum aðdáendum þáttarins til mikils ama .
" Nú er kominn nýr útvarpsstjóri og ég vona að hann sjái sóma sinn í því að fela Guðna Má fljótt að taka við Næturvaktinni á ný .
Ég veit að ekki stendur á Guðna , " segir Vagna Sólveig .
Hinn umsjónarmaður Næturvaktarinnar , Ingi Þór Ingibergsson , hefur látið af störfum hjá RÚV og er kominn með aðra vinnu .
Ekki þætti Vögnu Sólveigu þó verra að fá hann aftur líka .
