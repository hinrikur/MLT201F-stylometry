Sýning Ingu Þóreyjar Jóhannsdóttur myndlistarkonu , " Jarðhæð " , verður opnuð í fordyri Hallgrímskirkju klukkan 12 á sunnudag , eftir messu í kirkjunni .
Inga Þórey segir verkin að vissu leyti byggjast á ljósmyndum sem hún tók þegar hún var með vinnustofu í Nepal um tveggja mánaða skeið í fyrra .
Verk Ingu Þóreyjar hafa oft snúist um ferðalög , þar sem skúlptúrar og þrívíð rými hafa fengið á sig form farartækja eða farangurs og þannig fært áhorfandann huglægt á annan stað .
Á þessari sýningu eru ákveðin umskipti ; hér er það myndlistarmaðurinn sjálfur sem tekur á sig ferðalag og safnar efniviði .
" Í fyrra setti ég sjálfa mig í visst myndlistarlegt farbann og fór að vinna bara með tvívíða flötinn , " segir hún .
" Ég einbeitti mér þá að vissri formfræði , skoðaði línur , liti , fleti og hlutföll .
Í fyrra ferðaðist ég síðan nokkuð og ákvað að halda þá áfram að vinna í þá veru en með ljósmyndavél .
Ég hélt áfram að leita að og vinna með svipaða fleti og ég vann með á vinnustofunni hér heima .
" Í verkunum gefur að líta götumyndir sem byggjast á ákveðinni endurtekningu .
" Það eru myndir sem fólu í sér þessa fleti , línur og liti sem ég var að leita að , " segir hún .
" Líka ákveðna þætti sem tengjast tímanum , en ég hafði verið að vinna málverk sem ég ákvað að gefa mjög minn tíma .
Þá vísar titillinn , " Jarðhæð " , í sjónarhornið sem ég beiti og gestir í kirkjunni munu upplifa , " segir hún .
Inga Þórey Jóhannsdóttir stundaði myndlistarnám við Fjöltæknideild Myndlista- og handíðaskóla Íslands á árunum 1984-1988 , við Hochschule für Angewandte Kunst í Vínarborg frá 1988-1989 og lauk kennaranámi frá Listaháskóla Íslands 2004 .
