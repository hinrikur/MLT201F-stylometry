Vetrarfrí eru nú í fullum gangi í mörgum grunnskólum en markmiðið með því er meðal annars að auka samverustundir fjölskyldna .
Skiptar skoðanir eru á vetrarfríum enda ekki allir sem geta auðveldlega tekið sér frí frá vinnu .
Samræma þurfi betur við atvinnulífið .
Gunnþórunn Jónsdóttir gunnthorunn@mbl.is Flestir grunnskólar taka vetrarfrí annað hvort á haustönn og vorönn en sumir hafa það aðeins á vorönn og þá samfleytt og lengra .
Aðrir grunnskólar taka þó ekkert vetrarfrí og hætta þá fyrr á vorin í staðinn .
Umræðan um vetrarfrí skýtur upp kollinum á hverju ári og skiptar skoðanir eru á því meðal starfsmanna skólans og foreldra .
Oft er erfitt fyrir foreldra að fá frí frá vinnu og skera þarf af sumarleyfi til að nýta í vetrarfríið .
Þorgerður Katrín Gunnarsdóttir , forstöðumaður mennta- og nýsköpunarsviðs hjá Samtökum atvinnulífsins , segir að mestu máli skipti að vetrarfríin séu samfelld og skipulögð með löngum fyrirvara .
" Þetta hefur sína kosti og galla .
Mér finnst kosturinn vera sá að fríið sé gagngert til þess að eyða góðum tíma með börnunum .
Aðrir sem geta ómögulega komist frá vinnu hafa ef til vill leyst það með eldri systkinum , öfum eða ömmum , " segir hún .
" Í Garðabæ , til dæmis , er þetta vel skipulagt .
Þar fer heil vika í vetrarfrí og hefur verið þannig í þónokkurn tíma .
Garðbæingar nýta þetta vel og eru fjölskyldur mikið á ferðinni .
Fólk tekur sér þá frí frá vinnu til að vera með börnunum .
Ég held að allt sem stuðli að meiri samveru fjölskyldunnar skili sér út í atvinnulífið .
Sáttari heimilisaðstæður , sáttari starfsmaður .
" Hún leggur áherslu á að sjálfstæði skóla sé mikið en þetta verði að vera unnið í tengslum við atvinnulífið .
" Atvinnulífið þarf líka að læra á þessi vetrarfrí .
Það tekur tíma að festa það í sessi .
Auðvitað er þetta misjafnt eftir fyrirtækjum en það er skipulag sem við biðjum um og fyrirsjáanleiki .
" Gengur vel í Garðabæ Brynhildur Sigurðardóttir , starfandi skólastjóri Garðaskóla , segir vetrarfrí leik- og grunnskóla í bænum hafa verið samræmd í meira en áratug til að mæta þörfum fjölskyldna .
Fljótlega eftir að svigrúm myndaðist fyrir skólana til að hafa vetrarfrí var ákveðið að hafa það heila viku í febrúar .
" Þetta hefur síðan togast svolítið á .
Nemendur og starfsfólk kallar eftir því að fá uppbrot á haustönn líka þar sem hún er löng og óslitin en foreldrar hafa ekki haft áhuga á því .
" Hún segir þó að stór hluti fjölskyldna í Garðabæ nýti þessa viku vel og þetta sé því orðin sterk hefð .
" Að vísu skapar þetta ekki sömu möguleika fyrir starfsmenn sem eiga börn í öðrum sveitarfélögum þar sem leyfin eru styttri .
Það er ýmislegt sem togast á .
" Þarf að samræma betur Hrefna Sigurjónsdóttir , framkvæmdastjóri Landssamtaka foreldra , segir umræðuna um vetrarfrí koma upp á hverju ári .
Oft skapast ringulreið fyrir þá sem eiga erfitt að taka sér frí og þurfa þá að senda börnin í pössun eða taka með sér í vinnuna .
Fríið sé ekki gert til þess .
" Fólk hefur talað um að vetrarfrí sé í sjálfu sér ágætis hugmynd en það getur verið misauðvelt fyrir fólk að fá frí , " segir hún .
" Á Norðurlöndunum er orðin mikil hefð fyrir vetrarfríi .
Við erum hins vegar mun seinni í þessu og erum enn að venjast .
Það eru mjög margir sem eru farnir að gera ráð fyrir þessu því þetta liggur fyrir að hausti þegar skóladagatal er gefið út og því hægt að gera ráðstafanir .
Þetta frí er hugsað sérstaklega fyrir börnin .
En það eru ekki allir sem eru í aðstöðu til að taka frí , þrátt fyrir að vita af þeim , " segir Hrefna .
" Þeir sem taka sér frí þurfa þá að skera niður af sumarleyfinu sínu og þá koma upp önnur vandamál , því þá eru börnin líka í fríi .
Sumum finnst að skólafríin þurfi að passa betur saman og samræmast við atvinnulífið , " segir Hrefna .
Mikill straumur út á land Í vetrarfríum flykkjast fjölskyldur gjarnan út á land og margir skella sér á skíði á Akureyri .
Skíðasvæðin fyrir norðan finna fyrir mikilli aukningu , þannig eru hótel og veitingastaðir vel bókuð í kringum vetrarfrí í skólum í Reykjavík .
Þetta segir Helga Árnadóttir , framkvæmdastjóri Samtaka ferðaþjónustunnar .
" Aðsókn í alla afleidda þjónustu eykst með sama takti .
Þá er jákvætt að sveitarfélögin eru ekki öll með vetrarfríin sín á sömu dögum , það skiptir einnig máli , " segir hún .
" Varðandi Suður- og Vesturland , þ.e. nágrenni Reykjavíkur , þá er aukningin hvað mest hvað varðar aðsókn í sumarbústaði og þess háttar sem og lengri viðvera en rétt yfir helgi .
" 