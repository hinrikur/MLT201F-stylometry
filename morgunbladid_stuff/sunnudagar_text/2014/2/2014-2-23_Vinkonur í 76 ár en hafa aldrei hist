Fyrir 76 árum hafði Jón Sveinsson , Nonni , milligöngu um að koma á pennavinskap milli tveggja unglingsstúlkna , Jóhönnu Hjaltadóttur í Reykjavík og Yoko Matsukuma í Tókýó .
Vinátta þeirra hefur staðið fram á þennan dag .
Þær hafa þó aldrei hist en á liðnu ári fór dótturdóttir Jóhönnu , Jóhanna Kristín Andrésdóttir , að finna Yoko í Japan .
Orri Páll Ormarsson orri@mbl.is Jóhanna Hjaltadóttir tekur brosandi á móti mér á stigapallinum á heimili sínu í Bústaðahverfinu .
Þar hefur hún búið síðustu 64 árin , frá árinu 1950 , en þau eiginmaður hennar heitinn , Björn Helgason , voru meðal frumbyggja í hverfinu .
Tvær eða þrjár fjölskyldur voru á undan .
" Þá var engin verslun hérna en fljótlega kom skúr með helstu nauðsynjavörum .
Þetta var eins og að búa í sveit , " segir Jóhanna .
Hún er ern eftir aldri , ber það ekki með sér að vera orðin 94 ára gömul .
Létt í lund sem á fæti og stálminnug .
Sjónin hefur þó daprast .
Jóhanna hefur lagað te og hellt upp á kaffi , auk þess sem kökur eru á borðum .
" Ég baka alltaf svolítið , " segir hún en okkur til samlætis sitja í borðstofunni dóttir hennar , Ásta Björnsdóttir , og dótturdóttir , Jóhanna Kristín Andrésdóttir .
Sú síðarnefnda fléttast með skemmtilegum hætti inn í söguna sem amma hennar er í þann mund að segja mér .
Sú saga hefst á því herrans ári 1937 .
Þá var Jóhanna tápmikil átján ára stúlka með brennandi áhuga á umheiminum .
Ein leið til að svala forvitninni var að eignast pennavini erlendis og um tíma skrifaðist Jóhanna á við stúlkur í Færeyjum og Bandaríkjunum .
Það dugði þó ekki til og þegar hún frétti að gamall fjölskylduvinur , Jón Sveinsson rithöfundur , Nonni , væri um þær mundir staddur í Japan ritaði hún honum bréf .
" Afa mínum , Gunnari Einarssyni , og Nonna varð vel til vina og faðir minn , Hjalti Gunnarsson , og bræður hans tveir voru um tíma í skóla hjá Nonna í Danmörku .
Jóhannes föðurbróðir minn hélt alla tíð góðu sambandi við Nonna og það var hjá honum sem ég fékk heimilisfangið hans í Japan , " segir Jóhanna .
Hitti Nonna á Íslandi Sjálf hafði hún hitt Nonna árið 1930 þegar ríkisstjórn Íslands bauð honum hingað í heimsókn í tilefni af Alþingishátíðinni .
Hann kom þá í kaffi til foreldra hennar .
Sem kunnugt er kom Nonni aðeins tvívegis til Íslands eftir að hann flutti utan þrettán ára gamall , 1894 og 1930 .
Nonni svaraði fyrirspurn Jóhönnu um hæl , eins og heiðursmanna er von og vísa , og varðveitir Jóhanna það bréf á góðum stað .
Dregur það upp af þessu tilefni .
Í bréfinu , sem Nonni ritar á ensku , þakkar hann Jóhönnu fyrir að skrifa sér og biður fyrir góðar kveðjur til föður hennar sem hann man vel eftir .
Þá þakkar hann hlý orð um bækur sínar og tekur vel í erindið .
Lofar að leggja sig fram um að koma Jóhönnu í samband við japanska stúlku eða stúlkur með pennavinskap í huga .
Fram kemur í svari Nonna að hann muni halda sig við það kyn , hitt sé ekki viðurkvæmilegt þar eystra .
Jóhanna hlær þegar þetta ber á góma .
" Ég man ekki hvernig ég orðaði það í bréfinu en eflaust hef ég óskað eftir því að komast í samband við japönsk ungmenni óháð kyni .
Samt var ég aðallega að hugsa um stúlkur .
" Nonni stóð við orð sín .
Snemma árs 1938 barst Jóhönnu bréf sem hún varðveitir líka .
Það hefst á þessum orðum : " Kæra Jóhanna ! Eflaust ertu hissa að heyra frá stúlku sem býr svona langt frá Íslandi .
Og þó , þar sem frændi þinn , séra Sveinsson , lagði til að japönsk stúlka skrifaði þér .
Það gleður mig að ég skuli hafa orðið fyrir valinu .
Mig langar mjög mikið að kynnast þér enda þótt það verði bara bréfleiðis .
" Undir bréfið skrifar sextán ára gömul stúlka í Tókýó , Yoko Matsukuma .
Bréfið er ritað á mjög góðri ensku sem Jóhanna segir helgast af því að Yoko hafi alist að stórum hluta upp í Bandaríkjunum , þar sem faðir hennar starfaði á vegum japönsku utanríkisþjónustunnar .
Upp úr slitnaði í stríðinu Jóhanna og Yoko skiptust á bréfum í um tvö ár en þá slitnaði upp úr pennavinskapnum vegna styrjaldarinnar sem skollin var á í heiminum .
Næstu árin varð Jóhönnu oft hugsað til þessarar vinkonu sinnar og velti fyrir sér hvað orðið hefði um hana .
Spurð hvort hún hafi ekki haft áhyggjur af Yoko , sérstaklega á stríðsárunum , hristir Jóhanna höfuðið .
" Hún var svo spræk og jákvæð að það var engin ástæða til að hafa áhyggjur af henni .
" Á ýmsu gekk þó í Tókýó og meðal annars var hús fjölskyldu Yoko brennt til grunna , líklega vegna tengsla hennar við Bandaríkin .
Engum varð þó meint af .
Hálfum fjórða áratug síðar kynntist Jóhanna annarri japanskri konu , Tukoku Hirata , á norrænu heimilisiðnaðarþingi í Reykjavík .
Bauð henni heim í kaffi og ræddi meðal annars um að hún hefði átt japanska pennavinkonu þegar hún var yngri .
" Hvað heitir hún ? " spurði Hirata .
" Yoko Matsukuma .
" " Ég veit hver hún er , " sagði Hirata .
" Hún er þekktur píanóleikari heima í Japan , ég hef séð hana í sjónvarpinu .
" Já , heimurinn er lítill .
Úr varð að Hirata tók niður heimilisfang Jóhönnu og lofaði að koma því áleiðis til Yoko .
Ekki brást Hirata , frekar en Nonni áður , og skömmu síðar barst Jóhönnu bréf frá Yoko .
" Það kom á jólunum og gladdi mig meira en orð fá lýst .
" Hún brosir .
Samband var komið á aftur .
Prjónaði lopapeysur á Yoko Og nú rofnaði það ekki .
Stöllurnar skiptust reglulega á bréfum og gjöfum næstu áratugi .
Jóhanna hefur alla tíð verið iðin með prjónana og hefur sent vinkonu sinni að minnsta kosti þrjár lopapeysur og sitthvað fleira .
Mest þótti Yoko til loðskónna koma .
" Ég held ég fari bara ekki úr þeim , " trúði hún Jóhönnu eitt sinn fyrir .
Gjafmildin var gagnkvæm .
Jóhanna sýnir mér margvíslega hluti sem borist hafa frá Japan .
Ásta , dóttir hennar , rifjar upp forláta reiknivél sem gekk fyrir sólarorku .
Kostagripur á sinni tíð .
Að því kom að sjón Jóhönnu dapraðist og fyrir um áratug var hún hætt að geta lesið og skrifað .
Hún gat þó ekki hugsað sér að glata sambandinu við Yoko og niðurstaðan varð sú að þær byrjuðu að hringjast á í staðinn .
" Það teygðist gjarnan á símtölunum og Yoko lauk þeim alltaf með því að biðja fyrir kæra kveðju til mannsins míns fyrir að leyfa mér að tala svona lengi í símann , " segir Jóhanna og hlær .
Hún viðurkennir að samband þeirra hafi öðlast nýja vídd með símtölunum .
Þess utan hélt Yoko áfram að senda bréf og kort sem ástvinir lásu fyrir Jóhönnu .
Yoko er einbirni .
Henni var ungri ætlað að verða píanóleikari og af þeim sökum fékk hún ekki að koma nálægt oddhvössum hlutum , svo sem skærum og hnífum .
" Hún hefur örugglega aldrei mátt elda mat , aumingja konan , " segir Jóhanna sposk á svip .
Hætti skyndilega að svara Yoko starfaði sem píanókennari í Tókýó fram yfir áttrætt .
Hún giftist en skildi og ræddi þau mál aldrei við Jóhönnu .
Fyrir fáeinum árum missti hún einkadóttur sína , Midory , sem einnig var píanókennari , úr krabbameini en á tvö barnabörn , Mayuko og Ken .
Árið 2009 hætti Yoko skyndilega að svara hringingum Jóhönnu og eftirgrennslan bar ekki árangur .
Taldi Jóhanna þá alveg eins líklegt að þessi aldavinkona sín væri öll .
Yoko hafði raunar varað hana við , svaraði enginn lengur í símann á heimili hennar væri hún sennilega fallin frá .
Enginn í kringum hana talaði ensku og fyrir vikið var erfitt að gefa Jóhönnu upplýsingar .
Kemur þá að þætti dótturdótturinnar , Jóhönnu Kristínar , í sögunni .
Hún axlaði pjönkur sínar síðastliðið haust og hélt sem leið lá í fjögurra mánaða reisu um Asíu ásamt vinkonu sinni , Nínu Margréti Bessadóttur .
Fyrsti áfangastaðurinn var Tókýó og þótti Jóhönnu Kristínu upplagt að nota tækifærið og grennslast fyrir um afdrif vinkonu ömmu sinnar .
Vinátta þeirra hefur alltaf heillað hana .
Hún byrjaði á því að finna spjallsíðu á netinu , þar sem hún gerði grein fyrir kynnum ömmu sinnar og Yoko Matsukuma og að hún hefði áhuga á að finna hana eða afkomendur hennar í Tókýó .
Viðbrögð voru mikil og fram gaf sig maður , Yosuke Suzuki , sem bauðst til að hjálpa Jóhönnu Kristínu .
Tveimur vikum síðar hafði hann samband með þau gleðitíðindi að Yoko væri enn á lífi og byggi nú á hjúkrunarheimili fyrir aldraða í Tókýó .
Jóhönnu Kristínu væri velkomið að heimsækja hana þar .
Áttaði sig ekki á gestinum Við komuna á hjúkrunarheimilið tók Suzuki á móti Jóhönnu Kristínu og Nínu Margréti en þar var líka óvænt Mayuko , dótturdóttir Yoko .
Haldið var sem leið lá inn á herbergi til Yoko og tók hún skælbrosandi á móti gestunum án þess þó að átta sig á því hvað væri á seyði .
" Mayoko reyndi að útskýra fyrir ömmu sinni hver ég væri en hún áttaði sig ekki á því .
Er eiginlega komin út úr heiminum .
Það var samt dásamlegt að hitta þessa konu sem hefur verið ömmu minni svona góð vinkona í öll þessi ár , " segir Jóhanna Kristín .
Dregin voru fram myndaalbúm , þar sem gat að líta myndir af ömmu og afa Jóhönnu Kristínar .
Þá var Yoko með á borðinu sínu hest sem Jóhanna eldri hafði sent henni en hann er tálgaður af Helga , syni hennar .
Jóhanna Kristín áttaði sig strax á tengingunni enda heilt stóð af slíkum hestum heima í stofu hjá ömmu hennar .
Jóhanna Kristín færði Yoko forláta lopasokka sem amma hennar prjónaði en fékk í staðinn geislaplötu með leik Yoko og tímarit með umfjöllun um hana .
Eftir heimsóknina á hjúkrunarheimilið bauð Mayoko hinum íslensku gestum heim í kaffi en hún býr í húsinu sem amma hennar bjó í áður .
" Það var mjög gaman að hitta Mayoko en því miður gátum við ekki talað mikið saman , þar sem hún talar mjög litla ensku , " segir Jóhanna Kristín .
Vináttan gerði hana víðsýnni Þrátt fyrir vináttu í áratugi hafa Jóhanna Hjaltadóttir og Yoko Matsukuma aldrei hist .
Í einu af síðustu símtölunum tjáði sú japanska vinkonu sinni að hún sæi mikið eftir því að hafa aldrei komið til Íslands .
Sjálfri þótti Jóhönnu of langt að fara til Japans en hugleiddi það þó einu sinni .
" Það var þegar Vigdís Finnbogadóttir var forseti og fór þangað í opinbera heimsókn .
Ég þekki Vigdísi en hef aldrei rætt um vináttu okkar Yoko við hana .
" Jóhanna er þakklát fyrir þessa góðu vináttu .
" Vináttan við Yoko hefur gert mig víðsýnni .
Umfram allt höfum við þó skemmt okkur saman enda er Yoko bráðfyndin og með lífsglöðustu manneskjum sem ég hef kynnst .
Við gátum talað um alla heima og geima .
" 