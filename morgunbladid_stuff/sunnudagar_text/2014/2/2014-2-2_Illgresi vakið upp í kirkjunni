Gestir streyma hlýlega klæddir inn í Hallgímskirkju , margir taka lyftuna upp í turninn en aðrir ganga inn í kirkjuskipið að skoða þetta mikla guðshús .
Þar sem þeir ganga um fordyri kirkjunnar fara þeir óvænt um heim baðaðan sérkennilegu bleiku ljósi ; til beggja handa má sjá borð með fjölda blómapotta og í þeim eru villtar plöntur , illgresi úr umdæmi Hallgrímskirkju , sem vakið hefur verið upp af dvala um miðjan vetur og komið í skjól kirkjunnar .
Þetta er myndlistarsýning Hildar Bjarnadóttur , athyglisverð innsetning sem var opnuð á aðventu og lýkur nú um helgina og vekur ýmsar spurningar í huga þess sem skoðar .
" Já , sýningin vekur til dæmis upp spurningar um vald mannsins yfir náttúrunni , hvað sé æskilegt að krukka mikið í náttúruna , " segir Hildur þar sem hún hugar að plöntunum .
" Ég hef vakið plönturnar af værum dvala , tekið þær úr sínu náttúrulega umhverfi og sett í allt annað samhengi hér í kirkjunni .
" Sýning Hildar kallast Flóra illgresis .
Í 150 blómapottum eru kunnuglegar plöntur , þar á meðal hvönn , vallhumall , spánarkerfill , túnfífill , haugarfi , skriðsóley og túnsúra .
Hildur safnaði í fyrrahaust fræjum og rótum í borgarumhverfinu og Vernharður Gunnarsson í Gróðrarstöðinni Storð aðstoðaði hana við að koma þeim í potta og vekja af værum vetrardvala um miðjan vetur ; plönturnar voru látnar halda að komið væri sumar og settar á sýningu .
Staðsetning og efniviður kveikja strax ýmsar hugrenningar .
" Kirkjan er gróðurhús , " skrifar séra Birgir Ásgeirsson í texta sem fylgir sýningunni úr hlaði , og setur verkið í ákveðið samhengi .
Hann segir kirkjuna rækta gróðurinn , lífsmagn jarðar , auðga mannlífið með aðhlynningu , tillitssemi og kærleika .
" Engin planta er svo fögur að hún sé öðrum æðri , engin svo snauð í gerð sinni að hún búi ekki yfir einhverri gjöf til mannlífsins .
Engin manneskja er svo fábreytt , veik eða snauð , að hún eigi ekki að njóta réttlætis , umhyggju og kærleika .
Við viljum gjarnan uppræta illgresið úr skrúðgarðinum , en hvað er illgresi , þegar öllu er á botninn hvolft ? Þegar spurt er um tilgang og markmið mannsins , verður sú spurning býsna djúprist og ágeng .
Listakonan Hildur Bjarnadóttir fær okkur til að leita svara við henni .
" Hæfileikaríkar eða illgresi ? " Þegar ég byrjaði að undirbúa sýninguna var mér vissulega ofarlega í huga túlkun á illgresinu , en svo varð verkið mun víðfeðmara , " segir Hildur .
Hún er einn helsti myndlistarmaður sinnar kynslóðar , handhafi Sjónlistarorðunnar árið 2006 , og hefur sýnt víða um lönd og þá einkum verk sem hafa vakið mikla athygli fyrir tök hennar á vefnaði , hekli og annarri persónulegri úrvinnslu í textíl .
Hildur skilgreinir illgresið í sýningarskránni , segir illgresi vera plöntu sem vex á röngum stað og oft í miklu magni .
" Plöntur sem teljast til illgresis eru gjarnan duglegar að dreifa fræjum og eru því mjög algengar og þess vegna taldar óæskilegar .
Þær taka sér bólfestu þar sem þeim er ekki ætlað að vaxa , eins og milli gangstéttarhellna , á miðjum garðbletti og í beðum , innan um aðrar plöntur sem þykja fallegri og minna ágengar .
" Hún bætir við að það sé huglægur dómur fólks að flokka þær sem illgresi , með hugarfarsbreytingu sé hægt að sjá þær sem hæfileikaríkar plöntur sem blómstra fallegum blómum og séu til margs nytsamlegar .
Þær séu hluti af fjölbreyttu samfélagi plantna sem þrífast kringum Hallgrímskirkju .
Hver túlki á sinn hátt " Það var mikilvægt að plönturnar kæmu allar héðan úr hverfinu , " segir Hildur þar sem við virðum þær fyrir okkur , baðaðar bleiku ljósi gróðurlampanna .
" Verkið er sérstaklega hugsað fyrir þessa kirkju , það er staðbundið og plönturnar öðlast ákveðna merkingu við tilfærsluna úr moldinni á Skólavörðuholti hingað inn .
Það er sjálfsagt að hver túlki þetta á sinn hátt .
" Á sýningunni er árstíðunum snúið við .
Hún var opnuð í desemberbyrjun en þá voru plönturnar komnar af stað rétt eins þá væri byrjun júnímánaðar ; nú er langt liðið á júlí hjá þeim .
" Það er svo margt sem stemmir ekki hér , " segir Hildur .
" Plönturnar eru á röngum stað og í röngu samhengi .
Fólk rekst á plönturnar á þessum óvænta stað .
Svo kviknaði meira líf og óvæntara ; skordýr flugu upp og um alla kirkju , hér sást reffilegur ánamaðkur og stór kónguló .
Það kom af stað merkilegri umræðu um stjórn manna á lífinu .
Á að berjast við flugurnar en hleypa plöntunum inn ? Svo gægðust fleiri plöntur upp með þessum fimmtán tegundum , eins og hvítsmári sem er í nokkrum pottum , og grasið ; ég hafði ekki reiknað með því en vitaskuld lifnaði það við líka .
Þetta hefur allt verið mjög lærdómsríkt .
" Með plönturnar í doktorsnámi Hildur hefur á síðustu árum unnið með jurtir í verkum sínum en þá hefur hún oftast unnið eitthvað úr þeim .
Hún hefur málað með plöntulit og litað þræði sem hún hefur heklað eða ofið úr .
Er þetta nýtt skref , að láta efniviðinn standa sjálfan ? " Já og nei , " svarar hún .
" Ég hef unnið mikið með plöntur og hef gert tvö stór verk með illgresi , eitt héðan úr Þingholtunum sem sýnt var á norrænu Carnegie-sýningunni en hitt var pantað af safni í North Carolina í Bandaríkjunum og unnið úr illgresi þaðan .
En eins og þú segir þá hef ég litað og ofið úr illgresi en fyrir mér er þetta eðlilegt framhald .
Ég hef alltaf unnið með plöntur út frá samhengi staðarins sem þær finnast á , ekki út frá litnum sem þær gefa .
En vinnan við þetta verk hér hefur verið afskaplega athyglisvert ferli sem hófst árið 2010 þegar mér var boðið að sýna .
" Um þessar mundir leggur Hildur stund á doktorsnám í myndlist í Noregi .
Tengist þetta verk því námi á einhvern hátt ? " Já , það tengist því beint .
Mitt rannsóknar viðfangsefni þar snýst að miklu leyti um liti sem unnir eru úr plöntum og svæðin þar sem plönturnar vaxa .
Ég vinn með þær á ýmsan hátt , mikið með vefnað og handverk og vatnslit , en plönturnar eru í fókus .
" 