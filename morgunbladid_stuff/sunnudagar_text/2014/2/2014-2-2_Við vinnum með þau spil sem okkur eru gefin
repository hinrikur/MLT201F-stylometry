Gísli Pálsson sem býr í Kampala , höfuðborg Úganda , ætlast ekki til að heilt þjóðfélag og fólkið sem í því býr , aðlagi sig að honum .
Hann hefur búið í fjórum ólíkum Afríkulöndum á þeim tæpu nítján árum sem hann hefur starfað hjá Þróunarsamvinnustofnun Íslands ( ÞSSÍ ) .
Hann segist þurfa að aðlagast aðstæðum á hverjum stað og það sé undir honum sjálfum komið hvernig það takist til .
Ef hann geri það með opnum hug og jákvæðni , þá gangi það vel .
Kristín Heiða Kristinsdóttir khk@mbl.is Ég hlakka til að fá Gunnar Braga Sveinsson hingað til okkar , þá fáum við tækifæri til að sýna honum hvað við erum að gera í Úganda , " segir Gísli Pálsson umdæmisstjóri Þróunarsamvinnustofnunar Íslands , en utanríkisráðherra Íslands mun koma til Úganda í febrúar til að kynna sér starfsemina .
" Við ætlum meðal annars að fara með Gunnar Braga til Buikwe sem er nýjasta samstarfshéraðið okkar , og kynna honum hvað við ætlum að gera þar .
Þetta er fiskimannasamfélag við Viktoríuvatn sem er flökkusamfélag og hefur orðið útundan í þróun .
Aðgangur að vatninu er mjög erfiður , en stefnan er að fækka löndunarstöðum og bæta aðstöðuna , byggja upp þjónustukjarna og bæta þannig gæði aflans .
Þarna munum við vinna með héraðsyfirvöldum að því að byggja upp grunnþjónustu í menntun og heilsugæslu , en Hólmfríður Bjarnadóttir hjúkrunarfræðingur gerði nýlega athugun á stöðunni og niðurstaðan var sú að í forgangi verður að bæta aðgang að hreinu vatni og bæta almenna hreinlætisaðstöðu .
Áherslan í heilbrigðismálum verður á mæður og ungbörn .
" Að gera fólk sjálfbjarga Gísli segir að nú vinni ÞSSÍ beint með héraðsyfirvöldum og hafi færri milliliði en áður , enda séu þá meiri líkur á varanlegum árangri .
" Héraðið ber ábyrgð á framkvæmdinni en okkar aðstoð felst í því að styðja héraðið í því að framkvæma eigin stefnu .
Hugsunin hefur breyst heilmikið frá því ég byrjaði í þessu fyrir nítján árum .
Aðalmarkmið þróunarsamvinnu er að búa þannig um hnútana að ekki verði þörf fyrir hana , að gera fólk sjálfbjarga .
Það verður að vera skýrt upphaf og skýr endir á verkefnunum .
Þess vegna leggjum við mikið upp úr því að vera með góðan og vandaðan undirbúning , þá getum við mælt árangur eftir því sem á líður , sem er mikilvægt fyrir íbúana á svæðinu , fyrir okkur sem störfum að þessu og fyrir skattborgarana heima á Íslandi , því þá getum við sýnt árangur svart á hvítu .
" Gísli segir að ÞSSÍ leggi mikla áherslu á umhverfismál og jafnréttismál í öllu sem þau gera .
" Við mælum áhrif verkefna á jafnréttisþætti í samfélaginu þar sem við störfum .
Hjá langflestum samstarfsaðilum okkar vantar ekki viljann í þessum málum .
Við erum með góða tengingu við Jafnréttisskóla Sameinuðu þjóðanna heima á Íslandi og við byggjum upp þekkingu og getu í héruðunum til að bæta úr jafnréttismálum og umhverfismálu .
" Við erum stolt af árangrinum í menntamálum í Kalangala Undanfarin sjö ár hefur ÞSSÍ unnið að verkefni í Kalangalahéraði sem er eyjasamfélag úti í Viktoríuvatni .
" Árangurinn í Kalangala hefur verið mjög góður í grunnmenntun , miklu fleiri nemendur klára nú grunnskóla og ná betri einkunnum .
Einnig hefur brotthvarf nemenda minnkað og fleiri komast inn í framhaldsskóla .
Við erum afar stolt af þessu og héraðsyfirvöld í Kalangala monta sig líka af því hversu mikið þau hafa bætt sig í grunnmenntun , enda full ástæða til .
Þetta er tíu ára verkefni og að því loknu finnum við hugsanlega nýtt hérað til að aðstoða , ef fjármagn leyfir .
Við munum halda áfram að aðstoða fiskimannasamfélög , því þar er þörfin mikil .
Stjórnvöld hér í Úganda horfa til getu okkar og reynslu umfram aðra í samstarfi við fiskisamfélög .
" Þegar Gísli er spurður að því hvaða áhrif það muni hafa á verkefnin í Úganda , að draga eigi úr fjárhagsframlagi til Þróunarsamvinnustofnunar , segir hann að það muni vissulega hægja á nýja verkefninu í Buikwe .
" En við ætlum að vera bjartsýn og vona að þetta verði tímabundið ástand og að við getum unnið þetta upp síðar meir .
" Gísli minnir á að þróunarsamvinnuáætlunin hafi verið samþykkt með öllum greiddum atkvæðum á þinginu heima á Íslandi , nema einu .
" Það gefur ákveðna vísbendingu um vilja stjórnvalda .
Okkur þykir auðvitað slæmt þegar dregið er úr fjárframlögum til starfseminnar , en við vinnum með þau spil sem okkur eru gefin og gerum okkar besta .
" Hið afstæða afríska tímaskyn Gísli hefur búið í Úganda undanfarin þrjúr ár en áður hafði hann starfað víða á vegum stofnunarinnar ; á Grænhöfðaeyjum , í Mosambik , í Namibíu og í Nicaragua í mið Ameríku .
" Afríkulöndin sem ég hef búið í eru mjög misjöfn enda er Afríka stór og margbrotin .
Maður verður að aðlagast aðstæðum á hverjum stað og það er undir manni sjálfum komið hvernig tekst til .
Ef maður gerir það með opnum hug og er jákvæður , þá gengur það yfirleitt vel .
Ég get ekki ætlast til að heilt þjóðfélag og fólkið sem í því býr , aðlagi sig að mér .
Maður verður að gera sjálfum sér þann greiða að einbeita sér að því sem er jákvætt .
Ef maður fellur í þá gryfju að vera neikvæður , þá er allt ömurlegt .
Að tileinka sér þolinmæði er til dæmis gífurlega mikilvægt í Afríku .
Það er mikill skóli að lifa í samfélagi þar sem hlutirnir gerast þegar þeir gerast ef þeir þá gerast yfir höfuð .
Og það stoðar ekkert að hafa áhyggjur .
Við Íslendingar erum vanir því að gera hlutina hratt og eins vel og við getum , en það fer ekki alltaf vel með hinu afstæða afríska tímaskyni .
" Sonurinn kunni vel við sig á Íslandi Gísli segist vera með tvo hatta í Úganda , því auk þess að vera umdæmisstjóri Þróunarsamvinnustofnunar er hann forstöðumaður íslenska sendiráðsins í Úganda .
" Það koma ótrúlega margir Íslendingar hér í gegnum sendiráðið , mikið af ungu fólki kemur í allskonar sjálfboðaliðastarf .
Við höfum líka aðstoðað Íslendinga í nágrannalöndunum Kenía og Kongó , með vegabréf og annað slíkt ef þeir lenda í hremmingum .
Um tíu Íslendingar eru svo með fasta búsetu í Úganda .
" Gísli flutti heim til Íslands haustið 2008 , beint í kreppuna , og bjó þar í tvö ár .
" Þar sem ég hef búið í útlöndum stóran hluta ævinnar , þá var álíka erfitt að flytja til Íslands og að flytja á milli Afríkulanda .
Sextán ára syni mínum fannst frábært að flytja til Íslands , hann kunni vel við frelsið og sjálfræðið .
Hann er fæddur á Grænhöfðaeyjum og þekkir því ekkert annað en flökkulífið .
" Mannslífum bjargað Þróunarsamvinnustofnun Íslands – ÞSSÍ – hefur starfað frá árinu 1971 þegar fyrstu lög um tvíhliða þróunarsamvinnu Íslendinga voru samþykkt á Alþingi .
Þróunarsamvinnustofnun Íslands starfar eingöngu í Afríku .
Samstarfsþjóðirnar eru allar sunnan Sahara í Afríku : Malaví , Mósambík og Úganda .
Auk þess vinnur ÞSSÍ að svæðaverkefni um jarðhitaleit í austanverðri Afríku .
Meginmarkmið í starfsemi Þróunarsamvinnustofnunar Íslands er að styðja viðleitni stjórnvalda í samstarfslöndunum í baráttunni gegn fátækt .
Áhersla er lögð á að bæta lífskjör þeirra sem verst eru settir í fátækustu samfélögunum .
Stuðningur við almannaþjónustu er fyrirferðarmestur , við menntun , vatns- og hreinlætismál , og lýðheilsu .
Ennfremur er lögð áhersla á stuðning við nýtingu auðlinda , einkum orkumál og fiskimál .
Áhersla er lögð á samvinnu við héraðsstjórnir um umbætur í grunnþjónustu við íbúana .
Eignarhald viðtakenda á þróunarstarfinu er í öndvegi .
Allt starf ÞSSÍ í Afríku miðar að því að bæta lífskjör fólks .
Með umbótum í heilsugæslu og gerð vatnsbóla með hreinu vatni er mannslífum bjargað , með umbótum í menntun barna eru yngstu kynslóðinni tryggð betri tækifæri í framtíðinni og fullorðinnafræðslan gefur ólæsum áður óþekkta möguleika til þátttöku í samfélaginu .
Almennt kostar ÞSSÍ kapps um að styðja við bakið á efnahagslegri og félagslegri þróun , m.a. jafnrétti og valdeflingu kvenna .
Árangur í starfi er metinn af samfélagsbreytingum á vettvangi og mörg verkefni ÞSSÍ hafa tekist einkar vel .
