Það er enginn hefðbundinn vinnudagur hjá mér , það fer allt bara eftir hvaða verkefni ég er að vinna og fyrir hvaða fyrirtæki .
Allt frá því að vera í myndatöku í stúdíói allan daginn og klæðast 30-100 mismunandi fatasamsetningum í að vera í tískumyndatökum fyrir auglýsingar .
Aðra daga erum við herbergisfélagarnir sendir í áheyrnarprufur fyrir kvikmyndir og sjónvarpsauglýsingar , " segir Adam Karl , sem hefur meðal annars starfað fyrir Polo Ralph Lauren , Nike , Adidas , Puma , London bridge og Levi ' s. Fyrstu tvo mánuðina segir Adam hafa verið mjög rólega .
" Ég eyddi mestum tímanum í áheyrnarprufum og í prufutökum , en núna er þetta allt komið á ról .
" Boðaður í prufur Ævintýrið byrjaði á því að Adam var boðaður í prufur hjá fyrirsætuskrifstofunni Elite á Íslandi fyrir skemmstu .
Adam hélt að hann væri að fara í tökur á Íslandi en seinna um kvöldið fékk hann smáskilaboð þess efnis að útsendari fyrirsætuskrifstofu á Indlandi hefði áhuga á að fá hann út með sér , þar sem Adam gæti starfað sem fyrirsæta .
Adam sló til og segir lífið á Indlandi allt öðruvísi en heima á Íslandi .
" Fátæktin hérna er gríðarleg en hér er líka hellingur af ríku fólki .
Ég er ennþá að reyna að venjast stéttaskiptingunni .
Á Indlandi er allt frá litlum börnum sem betla pening og til milljónamæringa sem keyra Lamborghini og Ferrari .
Indverjarnir eru flestallir mjög vinalegir en það er eins og það breytist þegar fólk stígur upp í bíl , þá sér hver um sig .
Ekkert tillit er tekið til gangandi vegfarenda og umferðarreglurnar fáar sem engar .
Beljur eru ekki sjaldséðar og labba þær um hvar sem þær vilja , flestar japlandi á plastpokum .
" Adam segir allt ganga vel í starfinu .
Hann hafi kynnst fjölmörgu nýju og skemmtilegu fólki í gegnum það og eignast marga nýja vini víðsvegar úr heiminum .
Heimþráin verður þó æ meiri og hlakkar Adam til að koma heim til Íslands og hitta fólkið sitt í lok apríl .
