Heimurinn er lítill .
Það hefur margsýnt sig .
Þegar ég fór til fundar við bandaríska ljósmyndarann George V. Tiedemann hér í Reykjavík gerði ég ekki ráð fyrir að við ættum margt sameiginlegt .
Fyrir utan það að vinna báðir við blaðamennsku .
Ég hafði fengið ábendingu um að maðurinn , sem hér var staddur til að halda upp á sjötugsafmæli sitt , væri forvitnilegt viðtalsefni .
George V. Tiedemann barðist í Víetnam og er margverðlaunaður íþróttaljósmyndari sem myndaði knattspyrnugoðsögnina Pelé eftir hans hinsta leik og Evander Holyfield eftir að Mike Tyson beit af honum eyrað .
Hann hafði þó minnstan áhuga á að tala um það , amma hans heitin var honum efst í huga .
Kristín Jóna Friðriksdóttir sem dó aðeins 27 ára gömul úr berklum frá þremur litlum börnum árið 1933 í fásinninu á Látrum í Aðalvík .
Þar kemur tengingin .
Amma mín var einnig frá Látrum í Aðalvík .
" Get out of town ! " Ekki nóg með það , hún var aðeins einu ári yngri en móðir George .
Mjög líklega hafa þær leikið sér saman í bernsku á Látrum , Magnúsína Brynjólfína Valdimarsdóttir , móðir George , og Kristjana Bergmundsdóttir , amma mín .
Þetta þótti viðmælanda mínum merk tíðindi og höfum við í kjölfarið skipst á allskyns upplýsingum .
Aðalvíkin á hug George allan .
Fólkið og staðurinn .
Báðar fluttu þessar konur ungar frá Aðalvík og voru tregar að fara aftur .
Magnúsína gerði það á endanum að áeggjan sonar síns en Kristjana aldrei .
George rekur sögu sína , ömmu sinnar og móður í Sunnudagsblaðinu í dag .
Þar fylgjum við móður hans frá Aðalvík til Trípólí en ólíkari staði er varla hægt að hugsa sér .
En eins og ég segi ; heimurinn er lítill .
