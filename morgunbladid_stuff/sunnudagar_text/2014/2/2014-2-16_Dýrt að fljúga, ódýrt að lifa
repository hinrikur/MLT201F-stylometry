Um þessar mundir eru margir byrjaðir að skipuleggja utanlandsferðir sumarsins .
Valkostirnir eru óteljandi , hver öðrum meira spennandi , en gæta þarf vandlega að peningahliðinni og láta ekki fríið rústa fjárhagnum .
Aurapúkinn hefur gaman af að heimsækja framandi slóðir og hefur komist að því að ferð hringinn í kringum hnöttinn þarf ekki að vera dýrari en skreppitúr til evrópskrar stórborgar .
Það er rétt að flugið er yfirleitt dýrt en á móti kemur oft ódýrt uppihald .
Fyrir verð einar nætur á hóteli í London mætti sennilega fá heila viku á hóteli í Hanoi .
Fyrir það sem hófsamur kvöldverður kostar á veitingastað í Kaupmannahöfn mætti halda mikla veislu í Buenos Aires .
Þannig geta ferðalög langt út í heim orðið bæði lengri og íburðarmeiri en jafndýrar ferðir til Bandaríkjanna eða Evrópu .
