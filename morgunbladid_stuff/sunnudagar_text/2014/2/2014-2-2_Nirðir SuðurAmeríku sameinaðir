Campus Party , árleg tækni- og tölvuhátíð hófst í vikunni í Brasilíu og stendur yfir fram á sunnudag .
160 þúsund manns hófu leik en á hátíðinni eru ýmsar tækninýjungar kynntar sem og tölvuleikir spilaðir .
Henni er í raun skipt upp í nokkrar mismunandi hátíðir .
Þarna má sjá kynningar , það nýjasta í tölvuhökkun og LAN-partí þar sem margir geta spilað saman sama tölvuleikinn .
Fjölmargir eru að spila EVE Online-leikinn íslenska á hátíðinni .
Hátíðin er svokölluð 24/7-hátíð þar sem aldrei er stoppað .
Engar pásur eru og þátttakendur þamba orkudrykki og maula snakk þess á milli .
Heilsan er lögð til hliðar í heila viku .
Ekki eru allir þátttakendur á hátíðinni í því að spila tölvuleik án þess að stoppa í heila viku .
Fjölmargir eru einungis komnir til að njóta þess að sjá aðra spila uppáhaldsleikinn sinn .
Gestir fá úthlutað tjaldi sem er búið að tjalda í flugskýli við hliðina á öðru flugskýli þar sem þátttakendur hafa komið sér fyrir .
Í enn einu skýlinu er síðan partí , matsölustaður og körfuboltavöllur ásamt slökunarherbergi þar sem þátttakendur geta horft á sjónvarp í hægindastólum og fengið frítt nudd .
Kúplað sig frá sýndarveruleikanum og gengið afslappaðir aftur inn í mannanna heim .
