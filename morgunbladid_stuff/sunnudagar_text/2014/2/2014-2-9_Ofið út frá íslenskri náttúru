Úr iðrum jarðar " er heiti sýningar Hildar Ásgeirsdóttur Jónsson sem verður opnuð á Kjarvalsstöðum í dag , laugardag , klukkan 16 .
Hildur hefur í rúm fimmtán ár sameinað málaralist og vefnað með því að búa til málverk ofin úr handlituðum silkiþráðum .
Efniviðinn sækir hún í íslenskt landslag sem hún brýtur upp í flóknu og tímafreku vinnuferli .
Hún nam við bandaríska listaskóla , er búsett í Cleveland og er virk á sýningarvettvangi í Bandaríkjunum .
Hildur hefur hlotið ýmsar viðurkenningar , meðal annars eftirsótt listaverðlaun Cleveland-borgar og styrki frá Ohio Arts Council .
Flest verkanna á sýningunni á Kjarvalsstöðum voru á einkasýningu Hildar á Tang-safninu í New York í haust .
" Ég held áfram að vinna út frá íslenskri náttúru .
Verkin á þessari sýningu eru aðallega unnin út frá ljósmyndum sem ég hef tekið af steinum , af hraungrýti , " segir Hildur .
" Steinarnir eru aðeins byrjunarreitur sex stærstu verkanna á sýningunni en ég vinn öll verkin með mínu lagi , mála þræðina áður en ég vef þá .
Það er sérstakt við mitt verklag að ég mála þræðina , bæði ívafið og uppistöðuna , áður en ég vef þá saman .
" Hildur dvelur á Íslandi lungann úr sumrinu og kemur aftur um jólaleytið , í ferðunum hingað safnar hún myndefni sem hún vinnur síðan úr á vinnustofu sinni í Cleveland þar sem hún er með stóran vefstól .
" Ég vinn alltaf úr myndefni sem ég safna hérna , " segir hún .
" Ég er ekki með vinnustofu hér heldur fer út á land , mynda og upplifi náttúruna .
Hér sæki ég mér hráefni .
" Hildur segir mikilvægt fyrir sig að koma hingað heim með verkin að sýna .
" Mér finnst það mjög gaman og það er mikill heiður fyrir mig að fá að sýna á Kjarvalsstöðum .
Ég er líka spennt að sjá hver viðbrögðin verða við verkunum hér .
" efi@mbl.is 