Vinnufíkn er frábrugðin annarri fíkn að mati Hildar þar sem ekki er um að ræða neina beina efnisnotkun sem hægt er að fjarlægja úr lífi fólks .
Hildur segir algengt að vinnufíklar leiti sér ráðgjafar vegna afleiðinga vinnufíknarinnar en ekki vegna sjálfrar vinnufíknarinnar .
" Þessi fíkn er mjög oft falin þar sem þetta snýst um að gera mikið af einhverju sem annars telst fullkomlega eðlilegt að gera .
Vinnufíkn er ekki ólögleg og því er ekki sama félagslega pressa á fólk til að leita sér hjálpar og þegar um annars konar fíkn er að ræða .
Margir vinnufíklar eru í afneitun og þeir eiga líka erfitt með að finna tíma til að leita sér ráðgjafar vegna tímaskorts , þeir eru nefnilega alltaf í vinnunni , " segir Hildur .
Um 22% starfsmanna eru með mikla vinnufíkn hér á landi samkvæmt rannsókninni en það er sambærilegt við nágrannalönd okkar .
Niðurstöður rannsóknarinnar gefa til kynna að vinnufíkn sé neikvæð fyrir vinnustaðinn vegna þess hve miklar líkur eru á því að vinnufíklar kulni í starfi .
Ungar konur líklegastar Kulnun í starfi er tilfinningalegt , hugarfarslegt og líkamlegt ástand sem lýsir sér í hjálparleysi og vonleysi starfsmanna .
Ungar konur í sölu- og afgreiðslustörfum eru líklegastar til að kulna í starfi samkvæmt niðurstöðum úr rannsókn Capacent .
" Kulnaðir starfsmenn eru oft aðframkomnir af þreytu og afkasta þ.a.l. minna í vinnunni .
Þeir eru oft þjakaðir af langvarandi streitu og telja sig ekki metna að verðleikum .
Slíkir starfsmenn geta verið mjög móðgunargjarnir og jafnvel kaldhæðnir , " segir Hildur .
Ástæður fyrir kulnun í starfi geta verið af margvíslegum toga að hennar mati .
Dæmi um vinnutengdar orsakir eru t.d. takmörkuð stjórn í vinnunni , lítið um viðurkenningu fyrir vel unnin störf , illa skilgreindar eða jafnvel of miklar kröfur , einhæf störf og of mikil pressa .
Félagslega einangraðir vinnufíklar Setningin " ég kemst því miður ekki , ég þarf að vinna " er algeng setning hjá vinnufíklum , segir Hildur .
Hún segir algengt að vinnufíklar eigi sér ekki gott félagslíf fyrir utan vinnuna .
" Ólíkt því sem kannski margir halda eru bestu starfsmennirnir þeir sem ná að halda jafnvægi á milli vinnu og einkalífs .
Vinnufíklar nota oft vinnuna sem afsökun til að sleppa frá félagslegum skyldum sínum á meðan helgaðir starfsmenn eiga oft gott félagslíf utan vinnunnar .
Helgaðir starfsmenn vinna oft mikið en passa betur upp á jafnvægi milli vinnu og einkalífs en vinnufíklar , " segir Hildur .
Rannsóknin sýndi fram á að eingöngu 18,9% vinnufíkla finnst alltaf skemmtilegt í vinnunni , sem er mun lægra hlutfall en hjá þeim starfsmönnum sem eru helgaðir starfsmenn .
Vinnufíklar telja sig ekki fá næga viðurkenningu fyrir vel unnin störf og eru frekar ósáttir við stjórnun og samstarfsfélaga sína en aðrir .
Þá eiga vinnufíklar mun erfiðara með að hætta að hugsa um vinnuna eftir að vinnutíma lýkur og þeir verða oftar örmagna af þreytu .
Krossstig " Krossstig flokka sumir undir fallega hneigingu og ballerínur eru sérstaklega duglegar við þetta , " segir Fannar Karvel , íþróttafræðingur hjá Spörtu heilsurækt .
" Stóri rassvöðvinn sem við notum flest sem hlífðarpúða milli setbeina og stólsins nýtist vel í þessari æfingu og þið munið vel eftir mér og þessari æfingu nokkra daga eftir að þið hefjist handa .
" Æfingin reynir mest á rassvöðva en tekur einnig á lærum , baki og kálfum að sögn Fannars .
Kláraðu annan fótinn í einu og gerðu a.m.k. 10-20 endurtekningar á hvorn fót í hvert sinn og endurtaktu það 1-3 sinnum .
" Þetta er einnig hin fínasta jafnvægisæfing , semsagt margar flugur í einu höggi ! " Gúrka gegn andremmu Flestir vita að gúrkur hafa hreinsandi áhrif á húðina en færri vita að þær geta komið í veg fyrir andremmu með því að drepa bakteríur í munni .
Ef þú ert andfúl ( l ) þá er gott að þrýsta gúrkusneið upp í efri góm með tungunni í 30 sekúndur til að hreinsa munninn .
Gúrkur eru ekki eingöngu vatn eins og margir halda því þar má finna ýmis efni á borð við A- , B- og C-vítamín , kalk og járn .
Hollt mataræði skiptir öllu máli Sérfræðingar telja að óhollt mataræði valdi næstum jafnmörgum krabbameinstilfellum og reykingar .
Óhollt mataræði er einnig stærsti einstaki áhættuþátturinn varðandi slæma heilsu og offitu Íslendinga .
Hollt mataræði er mikilvægasti þátturinn í að öðast heilbrigðan líkama og þar skiptir sérstakega miklu máli að auka neyslu á fæðu úr jurtaríkinu .
Sex egg í morgunmat Kraftlyftingamaðurinn Auðunn Jónsson er einn fremsti íþróttamaður sem íslenska þjóðin hefur alið .
Hann hefur um árabil verið í flokki bestu kraftlyftingamanna heims en hann hefur unnið til fjölda verðlauna hér heima og erlendis .
Hann varð meðal annars heimsmeistari í réttstöðulyftu árið 2012 og Evrópumeistari í réttstöðulyftu á síðasta ári .
Hversu oft æfir þú á viku ? Fimm sinnum .
Hvernig æfir þú ? Mínar æfingar snúast nær eingöngu um að lyfta lóðum .
Henta slíkar æfingar fyrir alla ? Já , ekki spurning , ef þeir ætla að styrkja sig .
Hvernig er best fyrir nýliða að koma sér af stað ? Koma í kraftlyftingaaðstöðu Breiðabliks í Kópavogi .
Hver er lykillinn að góðum árangri ? Það er margþætt : Agi , þolinmæði , skipulag og samviskusemi .
Auk þess að lifa heilbrigðu lífi , þ.e. borða , hvíla og sofa rétt .
Hvað er það lengsta sem þú hefur hlaupið ? Það er líklega 6-7 kílómetrar .
Hvað ráðleggurðu fólki sem vill hreyfa sig meira ? Setja sér gott plan , skipuleggja æfingaprógramm og fylgja því eftir .
Hvernig væri líf án æfinga ? Ég byrjaði svo ungur að æfa að ég þekki nánast ekkert lífið án æfinga en ég mun komast að því seinna .
Hvað er það lengsta sem hefur liðið á milli æfinga hjá þér ? Ég hef oft ætlað að taka mér góða hvíld eftir mikla æfingatörn og keppni en er yfirleitt kominn aftur af stað eftir u.þ.b. viku .
Hvernig heldurðu þér í formi þegar þú ferð í frí ? Fer nú ekki mikið í frí en ef ég fer þá æfi ég alltaf .
Hvað borðarðu til að halda þér í formi ? Dagarnir hjá mér byrja á hafragraut og sex eggjum , annars reyni ég að borða fjölbreyttan og hollan mat .
Gott mataræði er mjög mikilvægt til að ná góðum árangri .
Hvaða óhollustu ertu veikur fyrir ? Súkkulaðirúsínum .
Hvað ráðleggurðu fólki sem vill bæta mataræðið ? Hafa matinn fjölbreyttan og reyna að borða oftar og minna í einu , borða mikið af ávöxtum , sleppa gosi og drekka mikið vatn .
Hvaða gildi hefur hreyfing og líkamsrækt fyrir þig ? Hreyfing og líkamsrækt hefur alltaf haft gríðarlega mikið gildi fyrir mig og ef ég dett út úr rútínunni er eins og það hafi slæm áhrif á allt annað í lífinu .
Hver eru erfiðistu meiðsli sem þú hefur orðið fyrir ? Axlarmeiðsli , en ég er búinn að fara í fimm axlaraðgerðir , fjórar á hægri öxl og eina á vinstri .
Eftir síðustu aðgerð var tvísýnt hvort ég gæti haldið áfram keppni en ég hef náð alveg ótrúlega góðum bata .
Hver eru heimskulegustu meiðslin sem þú hefur orðið fyrir ? Ég hef meitt mig á ótrúlega mörgum stöðum í gegnum tíðina en sennilega eru heimskulegustu meiðslin þegar ég missti 50 kg lóð á stóru tána á mér og hún margbrotnaði .
Hvað eru algeng mistök hjá fólki við æfingar ? Algengustu mistök við æfingar eru að fólk rembist oft við að lyfta of þungu , því maður fær meira út úr því að lyfta aðeins léttara og gera hlutina betur fyrir vikið .
Hver er fyrirmynd þín ? Jón Auðunsson , pabbi minn .
Hver er besti íþróttamaður allra tíma ? Spretthlauparinn Usain Bolt .
Hvað var hámark ferilsins ? Þegar ég varð Evrópumeistari í samanlögðu 1998 og þegar ég vann gullið í réttstöðu á HM 2012 og að sjálfsögðu þegar ég fékk viðurkenninguna Íþróttakarl Kópavogs 2013 fyrir stuttu .
Mestu vonbrigðin ? Þegar ég tapaði heimsmeistaratitlinum á HM 1999 með minnsta hugsanlega mun gegn Rússanum Maxim Podtynni .
Skemmtileg saga frá ferlinum ? Eftir HM í Indlandi 2009 fórum við Vigfús aðstoðarmaður minn í smáskoðunarferð um Nýju-Delí .
Við löbbuðum mikið um og lentum inni í hverfi sem virtist vera notalegasta hverfi en svo þegar fór að skella á myrkur leist okkur ekki alveg á hvar við vorum staddir og þótti fólkið í hverfinu frekar skuggalegt .
Þá segi ég þessa fleygu setningu við Fúsa : " Eigum við ekki bara að láta lítið fara fyrir okkur og koma okkur héðan ? " Þetta fannst Fúsa mjög fyndið því við vorum þarna tveir hvítir víkingar , annar hátt í tveir metrar og u.þ.b. 85 kg og ég 140 kg og litum því út eins og tölustafurinn 10 og skárum okkur mjög úr mannfjöldanum .
Skilaboð að lokum ? Lifðu í núinu og vertu jákvæður , lífið er allt of stutt til að eyða orku í það neikvæða .
Gullhúðaðir ólympíuleikar Heilbrigt líf Það hefur væntanlega ekki farið fram hjá neinum að Vetrarólympíuleikarnir voru settir í Sotsjí í Rússlandi í gær .
Rússar hafa lagt allt kapp á að leikarnir verði sem glæsilegastir og ljóst er að þetta verða dýrustu Ólympíuleikar allra tíma .
Spekingar telja að kostnaður Rússa sé um 5.800 milljarðar króna .
Í Grikklandi hinu forna fengu sigurvegarar Ólympíuleikanna krans fléttaðan úr ólífuviði fyrir afrek sín .
Þessir fornu kappar voru alsælir með látlaust höfuðskrautið enda var það heiðurinn sem skipti þá mestu máli .
Rússar framleiddu hins vegar 1300 verðlaunapeninga fyrir leikana í ár og mikil vinna og kostnaður liggur að baki framleiðslu þeirra .
Í ljósi þeirra vandamála sem fyrirfinnast í Rússlandi gt ég ekki annað en velt því fyrir mér hvort ekki væri meira í anda leikanna að taka aftur upp ólífuviðarkransana .
Þannig væri hægt að nýta þá fjármuni sem sparast í þágu almannaheilla , umhverfismála eða jafnvel í réttindabaráttu samkynhneigðra .
Ég ætla ekki að fjalla nánar um viðkvæm rússnesk málefni á borð við umhverfismál , mannréttindabrot og samkynhneigð í þessum stutta pistli heldur ætla ég að skoða raunverulegt gildi rússnesku verðlaunapeninganna .
Þeir eru nefnilega ekki allir þar sem þeir eru séðir þrátt fyrir gríðarlegan tilkostnað .
Raunin er sú að það er lítill sem enginn munur á verðlaunapeningunum sem veittir eru fyrir fyrsta og annað sætið .
Gullpeningurinn sem veittur verður í verðlaun á þessum leikum er úr 525 grömmum af silfri , sem er sama magn og í silfurpeningnum .
Eini munurinn liggur í því að gullpeningurinn er húðaður með sex grömmum af gulli og því er gullinnihald hans eingöngu um 1% .
Ég mæli með því að allir njóti þess að horfa á Vetrarólympíuleikana í Sotsjí enda er andi Ólympíuleikanna svo sannarlega göfugur .
Mikilvægt er þó að vera meðvitaður um að stundum er ekki allt sem sýnist þótt allt líti vel út á gljáfægðu yfirborðinu .
Ekki láta gullhúðunina blekkja ykkur ! Góð ráð til að fyrirbyggja kulnun í starfi • Byrjaðu daginn rólega og ekki sofa fram á síðustu mínútu .
Skapaðu hefð á morgnana sem stuðlar að vellíðan , t.d. hugleiðsla , teygjur o.s.frv. • Borðaðu hollt og reglulega , hreyfðu þig og tryggðu þér góðan nætursvefn .
• Segðu nei ef þú ert beðin ( n ) um að taka að þér verkefni í eða utan vinnu sem þú sérð ekki fram á að geta unnið , þannig skapast tími til að vinna að því sem þig langar til að gera og ert góð ( ur ) í .
• Slökktu á símanum , tölvupóstinum eða öðrum samfélagsmiðlum sem taka óþarfa tíma þó ekki sé nema í smástund á hverjum degi .
• Gerðu eitthvað skapandi og skemmtilegt , málaðu mynd , farðu í göngutúr með myndavélina , farðu út að róla .
Þeir sem eru vinnufíklar eru líklegir til að : ...
taka vinnuna með sér heim .
...
mæta veikir í vinnuna .
...
vinna um helgar .
...
vera kulnaðir í starfi .
...
vera undir mikilli streitu og álagi .
...
hafa lítið jafnvægi á milli vinnu og einkalífs .
...
vera óánægðir með stjórnun á vinnustað .
