Fyrrverandi landsliðsþjálfari Spánar , Luis Aragonés , féll frá fyrir viku 75 ára gamall .
Aragonés gerði Spán að Evrópumeisturum 2008 .
Hann var einnig goðsögn hjá Atlético Madrid þar sem hann spilaði 360 leiki og stýrði félaginu fjórum sinnum .
Daginn eftir að Aragonés féll frá komst Atlético á toppinn á Spáni í fyrsta sinn í 18 ár .
Atlético Madrid er komið á ískaldan toppinn í Spánarsparki í fyrsta sinn í 18 ár eftir sigur á Real Sociedad um síðustu helgi .
Á sama tíma tapaði Barcelona á heimavelli fyrir Valencia .
Spænski boltinn hefur alltaf verið tveggja turna tal á milli Barcelona og Real Madrid .
Einstöku sinnum koma lið sem skáka þeim .
Valencia gerði það þegar Rafa Benitez var með því og Atlético gerði það þegar Aragonés stýrði liðinu .
Luis Aragonés var magnaður leikmaður en einstakur þjálfari .
Hann hóf ferilinn með Real Oviedo en Atlético var hans félag .
Hann var miðjumaður sem hafði auga fyrir mörkum .
Í 11 ár var hann leikmaður félagsins og spilaði 372 leiki og skoraði 173 mörk .
Hann vann þrisvar sinnum deildina og tvo bikarmeistaratitla meðan hann var leikmaður .
1974 skoraði hann mark sem virtist ætla að tryggja Atlético sigur í Evrópukeppni meistaraliða eins og keppnin hét þá , undanfara Meistaradeildarinnar .
Öttu þeir kappi við FC Bayern í úrslitaleik en Hans-Georg Schwarzenbeck tryggði Bayern jafntefli með fáránlegu langskoti og Bæjarar unnu síðari leikinn .
Þá var keppnisfyrirkomulagið annað en þekkist í dag .
Þá var ekki leikið til úrslita ef leikurinn fór jafntefli heldur var bara annar leikur .
Tímabilið á eftir var Aragonés kominn á hliðarlínuna sem þjálfari .
Bayern neitaði að keppa í álfukeppninni og Atlético fór í staðinn .
Unnu bikarinn með hinn 36 ára Aragonés við stjórnvölinn .
Hann þjálfaði félagslið í 29 ár , þar af Atlético í 15 .
Síðan tók spænska landsliðið við sem hafði ekki unnið neitt í 44 ár þegar hann gerði það að Evrópumeisturum árið 2008 .
Fræg er sagan af hegðun hans og liðsræðunni fyrir úrslitaleikinn gegn Þjóðverjum .
Framherji liðsins var Fernando Torres og hann hafði ekki skorað í keppninni til þessa .
Enginn þekkti Torres betur en Aragonés sem hafði tekið hann upp í aðallið Atlético sem ungan pilt þegar félagið var í annarri deildinni .
Hann lyfti upp hendinni , gerði kross á enni Torres og sagði : " Þú átt eftir að skora í leiknum , Nino , Nino ( gælunafn Torres ) .
Þú átt eftir að skora í leiknum .
" Síðan gekk hann nokkur skref aftur á bak og hóf að tala við leikmenn sína .
Talaði sérstaklega um miðjumann Þjóðverja , Michael Ballack sem hann kallaði alltaf Michael Wallace .
Carlos Puyol stoppaði hann eitt sinn og benti honum á að Ballack héti alls ekkert Wallace .
" Ég kalla hann bara það sem mér sýnist , " sagði Aragonés .
Í göngunum fyrir leik gekk hann svo að Ballack , klappaði þéttingsfast á bak hans og sagði : " Gangi þér vel Wallace .
" Restina af sögunni þekkja flestir .
Ballack var pakkað saman af litlum og léttleikandi leikmönnum Spánar og Torres skoraði markið sem tryggði þeim Evrópumeistaratitilinn .
Minnst víða Aragonés hafði alltaf látið liðin sín spila skyndisóknarbolta .
Pakka í vörn , vinna boltann á hættulegum stöðum og sækja hratt .
Með landsliðið setti hann allt sitt traust á Xavi og Iniesta .
Pínulitla miðjumenn sem geta þó haldið boltanum betur en aðrir .
" Ég er með besta liðið hérna .
Ef við verðum ekki Evrópumeistarar þá er það vegna þess að það er mér að kenna , " sagði hann fyrir mótið .
" Luis lét mig fá sjálfstraust og ábyrgð sem ég hafði ekki einu sinni hjá Barcelona .
Án hans hefðum við ekki unnið neitt .
Hann breytti öllu hjá spænska landsliðinu .
Allt byrjaði þetta með honum , " skrifaði Xavi í minningargrein um Aragonés .
Alls staðar um liðna helgi minntust menn þessa meistara .
Á Camp Nou , leikvangi Barcelona , stóðu bæði leikmenn Börsunga og Valencia í hring og minntust hans .
Xavi , Iniesta og Carlos Puyol fóru í jarðarförina hans ásamt mörgum öðrum úr landsliðinu sem varð Evrópumeistari .
Pepe Mel var með sorgarband á Hawthornes-vellinum í Englandi og við leikvang Mallorca var auður stóll með gömlum skóm Aragonés við hliðina á varamannaskýlinu .
Hann var oftast kallaður Zapatones eða stórir skór enda notaði hann skó númer 49 .
Minningarathöfnin var tilfinningaþrungin á Vincente Calderon-vellinum í Madríd fyrir leikinn gegn Sociedad .
Aragonés hafði alltaf spilað númer átta og við hlið átta á vellinum var gríðarlegt blómahaf .
Inni í búningsklefa var treyja númer átta alls staðar við hliðina á treyjum leikmanna .
Áhorfendur voru þögulir að áttundu mínútu og áður en leikur hófst gerðu áhorfendur gríðarlega mósaíkmynd af hetjunni sinni .
Torres , Eto ' o og Villa Það var skrifað í skýin að David Villa skyldi skora mark í þessum leik síðasta laugardag .
Aragonés setti hann sem fyrsta framherja í liði Spánar og bjó til eitraðan framherja úr honum .
Það gerði hann líka við Fernando Torres og sömuleiðis við Samuel Eto ' o þegar hann var hjá Mallorca .
Atlético er nú komið á toppinn í fyrsta sinn í 18 ár .
Liðið hefur spilað gríðarlega vel á þessu tímabili með Diego Costa , David Villa , Thibaut Courtois , Koke og fleiri magnaða menn í banastuði .
Nú eru þeir komnir með Diego frá Wolfsburg , sem kann þá list að tengja miðju og sókn saman .
Atlético hefur ekki tapað í 23 leikjum í röð og aðeins tapað einu sinni á tímabilinu eða í 37 leikjum með kjánalegu sjálfsmarki ( greinin er skrifuð fyrir leik Atlético og Real Madrid í bikarnum sem fram fór í vikunni ) .
Liðið fór auðveldlega í gegnum riðilinn sinn í Meistaradeildinni og mætir AC Milan í 16 liða úrslitum .
Undir stjórn Diego Simeone spilar liðið skemmtilegan fótbolta og árangursríkan en spurningin er þó alltaf hvort liðið haldist á næsta tímabili .
Fer Diego Costa til Arsenal ? Fer Courtois til Chelsea ? Fer Koke til Manchester United ? En á meðan allt stendur í blóma er ekki kominn tími til að spyrja sig þessara spurninga .
Atlético Madríd er á toppnum í fyrsta sinn síðan 1996 .
Síðast þegar það gerðist vann liðið deildina .
Boltinn Benedikt Bóas benedikt@mbl.is " Hann hefur ábyggilega verið þarna uppi , klæddur í hvítt og rautt , og glaðst með okkur .
Hann var ótrúlegur karakter .
" Diego Simeone , þjálfari Atlético Madrid .
