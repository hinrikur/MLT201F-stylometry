Lögmaðurinn og flugfreyjan Ragnheiður Bogadóttir eyðir ekki miklum tíma í matargerð .
Hún segir matinn á heimilinu vera frekar hollan og einhæfan en þó hefur mataráhuginn látið á sér kræla að undanförnu .
" Ég hélt til dæmis að það væri voðalega mikið mál að hafa fisk í matinn og að ég myndi klúðra því .
En síðan fór ég að prófa mig áfram um daginn og það heppnaðist bara ansi vel hjá mér , " segir Ragnheiður , gjarnan kölluð Ragga Boga .
" Það nýjasta á einfalda matseðlinum mínum er því soðinn lax , soðnar litlar íslenskar kartöflur , létt soðið blómkál og gulrætur .
Síðan bræði ég smásmjör og helli yfir laxinn , set smásalt og kreisti sítrónu yfir .
Einfalt , ferskt og himneskt á bragðið .
" Ragga segist hafa alist upp við þennan týpíska íslenska mat .
Hún var vön að fá fisk , kartöflur og gulrætur .
" Síðan stappaði maður þessu saman og setti smjör yfir .
Í desert var oft bláberjasúpa frá Vilko og tvíbökur brotnar yfir .
Ég var líka alin upp við að borða hjörtu með sveskjum inni í og lifur og finnst það rosalega gott með brúnni sósu .
Mamma tók gjarnan svona hippatímabil og tók út kjötvörur .
Þá eldaði hún ýmsar tegundir af baunum og lagði sojakjöt í bleyti sem hún kryddaði með ýmsum kryddtegundum .
Í dag hlær hún að þessu og segir þetta tímabil hafa verið þegar við borðuðum pappann ! " segir Ragga og hlær .
" En það var ávallt mikið lagt upp úr því að fjölskyldan snæddi saman kvöldverð .
Hvort sem það var helgi eða virkur dagur var alltaf lagt fínt á borð , servíettur og kertaljós .
Við sátum alltaf lengi við borðið , spjölluðum og hlógum og stundum var jafnvel rifist , " rifjar hún upp og minnir þetta ef til vill á ítalska fjölskyldu .
Ragga er mikið fyrir mexíkóskan mat og er þá taco með risarækju og miklu af guacamole í uppáhaldi .
" Annars elska ég líka sushi , sashimi og humar , " segir hún að lokum .
