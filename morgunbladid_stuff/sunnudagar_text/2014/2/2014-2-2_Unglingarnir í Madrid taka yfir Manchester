Unglingastarf Real Madrid fær oftast ekki mikið hrós .
Þar eru keyptar stórstjörnur í aðalliðið í stað þess að gefa ungum og efnilegum leikmönnum tækifæri .
Auðvitað er ekkert unglingastarf í heiminum eins og hjá Barcelona en Real Madrid hefur framleitt marga frambærilega knattspyrnumenn og nokkra stórkostlega .
Samuel Eto ' o , Santiago Cañizares , Luis García og þeir Juan Mata og Álvaro Negredo hafa allir byrjað sinn feril hjá Real Madrid en slegið í gegn annars staðar .
Iker Casillas , Raúl , Guti og auðvitað gammurinn sjálfur , Emilio Butragueño , komu allir í gegnum unglingastarf Real Madrid og náðu að komast í gegnum nálaraugað og alla leið í aðalliðið .
Nú eru tveir fyrrverandi unglingar Real Madrid orðnir stór hluti hvor af sínu Manchester-liðinu .
Juan Mata var keyptur á metfé til Manchester United frá Chelsea í vikunni en hann gekk í raðir Real Madrid 15 ára .
Hann spilaði eitt tímabil með varaliði Real þar sem hann skoraði tíu mörk og bjó til annað eins fyrir framherja liðsins , Álvaro Negredo .
Negredo skoraði 18 mörk þetta tímabil og var markahæstur í varaliðinu .
Fabio Capello stýrði Real Madrid á þessum tíma og hreifst af pilti .
Hafði hann á bekknum í nokkrum leikjum og Negredo byrjaði einn leik á undirbúningstímabilinu 2007 .
Hann var hinsvegar lánaður til Almeria þar sem hann skoraði 32 mörk á tveimur árum og fyrir sumarið 2009 ætlaði hann sér stóra hluti með Real Madrid þrátt fyrir að framlínan væri skipuð leikmönnum eins og Cristiano Ronaldo , Raúl , Karim Benzema , Ruud van Nistelrooy , Gonzalo Higuaín og Klaas-Jan Huntelaar .
Manuel Pellegrini var þá nýtekinn við sem knattspyrnustjóri Real Madrid og fyrsta verk hans var að ræða við piltinn .
Það samtal endaði með því að Pellegrini sagði að hann ætti enga framtíð hjá stjörnum prýddu liði Real og seldi hann til Sevilla .
Heppinn hjá Valencia Það fyrsta sem Pellegrini gerði hinsvegar þegar hann tók við liði City var að kaupa Negredo frá Sevilla .
" Pellegrini er ein aðalástæðan fyrir því að ég er hér hjá City .
Ég hef alltaf borið virðingu fyrir honum því hann var hreinn og beinn við mig hjá Madrid .
Hann lét mig ekki taka heilt undirbúningstímabil með liðinu þar sem ég hefði vonað að fá einhverjar mínútur .
Hann ráðlagði mér frekar að fara til Sevilla .
Hann er hreinskilinn maður og hikar ekki við að tala við mann undir fjögur augu til að greina frá stöðu mála .
Það kunna menn að meta í atvinnumannaheiminum .
" David Moyes reyndi að kaupa Negredo frá Sevilla til Everton fyrir ári á níu milljónir punda .
Það tókst ekki .
Honum tókst hinsvegar að kaupa Mata í vikunni og er Spánverjinn dýrasti leikmaður Manchester United í sögunni .
Kostaði 37 milljónir punda en sjaldan eru leikmenn keyptir svona dýrum dómum í janúarglugganum .
Eftir að hafa slegið í gegn með varaliði Real Madrid fór Juan Mata án greiðslu til Valencia .
Real Madrid hefur oft verið orðað við kaup á Mata enda sjá Madridingar mjög eftir honum .
Bæði stjórnarmenn og stuðningsmenn .
Þrátt fyrir að liðið sé fullt af svokölluðum Galacticos eða ofurstjörnum vilja Madrídingar sjá heimamenn í liðinu .
Það hefur hinsvegar aldrei gerst að formlegt boð hafi komið frá Real Madrid í Mata .
Kannski er það bara hugarburður að Real vilji hann .
Með Valencia var Mata heppinn .
Vicente meiddist og Ronald Koeman vildi ekki nota Miguel Ángel Angulo .
Tveir leikmenn sem voru að keppa við hann um stöðu í liðinu .
Opnuðust þá dyr fyrir unglinginn sem hann gekk glaður inn um .
Frá 2007-2011 var Mata einn besti leikmaður Valencia þrátt fyrir ungan aldur .
Hann hafði kannski ekki hraðann en knattspyrnugáfur hans voru betri en hjá flestum .
Það kom ekki á óvart þegar stóru liðin í Evrópu fóru að renna hýru auga til Mata .
Í ágúst 2011 var tilkynnt að Mata hefði samið við Chelsea og borgaði Lundúnaliðið 23 milljónir punda fyrir kappann .
Það voru mikil kjarakaup .
Hann varð fljótlega dýrkaður og dáður af stuðningsmönnum Chelsea .
Hann er virkur á samfélagsmiðlunum og gefur sér oft tíma til að svara aðdáendum hvort sem er á Twitter eða Instagram þar sem hann tekur hreint ótrúlegar myndir .
Aðdáendur kusu hann leikmann ársins , fyrsta tímabilið hans enda bjó hann til flest mörk fyrir Chelsea og stöðugleikinn í leik hans var mikill .
Hann var alltaf góður , í öllum leikjum hvort sem þeir voru stórir grannaslagir eða litlir deildarbikarleikir .
Seinna árið hans var álíka gott .
Stoðsendingar komu í bunkum og Chelsea vann Evrópubikarinn þar sem Mata lagði upp sigurmarkið .
Aftur var hann kosinn leikmaður ársins .
Mourinho gleymir ekki Það var alltaf vitað að Juan Mata myndi eiga í erfiðleikum undir stjórn Jose Mourinho .
Mourinho var nýkominn úr dramanu frá Madrid til baka á Stamford Bridge og Mata er einn besti vinur Iker Cassillas .
Casillas og Mourinho voru engir perluvinir eftir að Mourinho setti markvörðinn dáða á bekkinn .
Mata tjáði sig um það mál og slíku gleymir Jose Mourinho ekki .
Það var því vitað að hann myndi nota hvert tækifæri til að setja út á Spánverjann .
Ekki leið á löngu þar til Mourinho sagði að Mata væri ekki að sinna nógu mikilli varnarvinnu .
Oscar væri miklu betri í því .
Þess vegna spilaði hann ekki .
Stuðningsmenn vissu ekki í hvorn fótinn þeir áttu að stíga .
Þeir dýrkuðu Mata en Mourinho á sess í hjörtum þeirra .
Barátta þeirra hélt svo áfram bæði innan vallar og utan .
Mata bjó til mörk þegar hann fékk tækifæri til en hljóp ekki nógu hratt til baka fyrir Mourinho .
Þar með voru örlög hans ráðin hjá Chelsea .
Vörnin vinnur titla , segir máltakið .
Mata skoraði 33 og lagði upp 58 mörk fyrir Chelsea í 135 leikjum .
Hann átti einnig oft þriðju síðustu sendinguna , sendingu sem splundrar vörn andstæðinganna áður en boltinn er gefinn fyrir og framherjinn skorar .
Tölfræðigúrúar heimsins hafa ekki enn áttað sig á því að sú sending skiptir miklu máli og ætti að vera skráð .
Fegurðin við knattspyrnu er að hún er óútreiknanleg og tölfræði skiptir litlu máli .
Það er ómögulegt að ætla að dæma leikmann fyrir góða eða lélega tölfræði .
Matar hann Negredo á HM ? Tölur Negredo í ár fyrir framan markið eru hinsvegar svo glæsilegar að ekki er hægt annað en að tala aðeins um þær .
Manchester City er búið að skora 115 mörk í öllum keppnum á þessu tímabili .
Það er meira en á öllu tímabilinu í fyrra .
Negredo er búinn að skora 21 af þessum 115 á sínu fyrsta tímabili og hefur verið algjörlega magnaður .
Hann kom ekkert við sögu gegn Tottenham í vikunni og lét aðra um að skora fimm mörk gegn Gylfa Sigurðssyni og félögum .
Negredo er að öllum líkindum orðinn fyrsti kostur Spánverja í framlínunni fyrir HM í sumar .
Hann hefur sýnt það í vetur að hann er mun betri í dag en hinir framherjar Spánar .
Fernando Torres er enn bara skugginn af sjálfum sér , ef það , og Roberto Soldado virðist bara skora úr vítaspyrnum .
Michu er aldrei að fara að byrja í framlínunni .
Frekar beitir landsliðsþjálfarinn Del Bosque þeirri undarlegu taktík að spila ekki með framherja , heldur sex miðjumenn .
Hver veit nema að Mata verði fyrir aftan Negredo í Brasilíu að mata hann með sendingum sínum eins og forðum daga í varaliði Real Madrid .
Andrés Iniesta hefur verið meiddur og nái Mata að enda tímabilið með góðum leik er erfitt að horfa framhjá honum í byrjunarlið Spánverja þar sem stórkostlegir miðjumenn bíða í bunkum eftir að fá tækifæri .
Hvað sem gerist má telja víst að þessir gömlu félagar frá Madrídi spili stórt hlutverk það sem eftir er tímabilsins á Englandi fyrir Manchester-liðin .
Annar að skora mörkin , hinn að búa þau til .
