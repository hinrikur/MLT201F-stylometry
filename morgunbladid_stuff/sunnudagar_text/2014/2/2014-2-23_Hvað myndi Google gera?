Google-fyrirtækið er eitt það verðmætasta í heimi .
Nafnið er í huga flestra tengt leitarvél , en á undanförnum árum hefur það í auknum mæli snúið sér að gerð ýmiss konar vélbúnaðar .
Fyrirtækið leggur mikið upp úr rannsóknar- og þróunarstarfi og reynir jafnan að vera í fremstu röð þegar kemur að upplýsingatækni .
Stjórnendur og talsmenn Google eru duglegir við að upplýsa hluthafa og aðra áhugasama um hvað er framundan hjá fyrirtækinu .
Það er því auðvelt að fá nokkuð glögga mynd af því að hverju fyrirtækið er að vinna .
Blaðamenn tæknivefsins Ars Tecnica tóku nýlega saman lista yfir þau verkefni sem vitað er til , eða talið er líklegt , að unnið sé að innan veggja Google .
Listinn er langur og forvitnilegur og því ekki úr vegi að skoða aðeins nánar hvers er að vænta .
Google-vélmenni Í lok síðasta árs tilkynnti Google að fyrirtækið hefði stofnað deild sem á að sinna þróun vélmenna .
Það er Andy Rubin sem fer fyrir deildinni , en hann er maðurinn á bak við Android-stýrikerfið .
Á undanförnum vikum hefur Google keypt upp hvert fyrirtækið á fætur öðru sem sinnt hefur þróun vélmenna , þar á meðal fyrirtækið Boston Dynamics , sem var eiginleg þróunardeild bandaríska hersins í þessum efnum .
Það er ljóst að Google ætlar sér að standa í fremstu röð vélmenna í framtíðinni , en ef marka má sögusagnir er þessi deild ekki hugsuð sem langtíma rannsóknar- og þróunardeild , heldur er henni ætlað að koma söluvænni vöru á markað sem fyrst , helst strax á þessu ári .
Glerið frá Google Það eru tvö ár síðan fyrstu prufugerðirnar af Google-glerinu ( Glass ) fóru að sjást í umferð á ráðstefnum og á nefi einstaka starfsmanna Google , en það er ekki enn komið í almenna sölu .
Google-glerið líkist gleraugnaumgjörð , án gleraugna .
Umgjörðin inniheldur raddstýrða myndbandsupptökuvél sem tekur upp það sem fyrir augu ber , ásamt litlum skjá sem birtir viðeigandi upplýsingar .
Á síðasta ári kom ný útgáfa af glerinu sem gerir það það kleift að nota þau með venjulegum gleraugum .
Það er líklegt að þetta skemmtilega tæki verði fáanlegt á þessu ári .
Android alls staðar Google hefur sagt að það megi búast við tveimur nýjum útgáfum af Android-stýrikerfinu á þessu ári .
Eitt af því sem Google hefur unnið að í tengslum við nýja útgáfu af Android er að þróa stýrikerfið til notkunar í bílum .
Afþreyingarkerfi í bílum er þegar orðið umtalsvert .
Útvarp , sjónvarpsskjáir og mp3 spilarar eru staðalbúnaður í mörgum betri bílum , ásamt GPS-staðsetningartæki , og öðrum búnaði .
Google vill freista þess að sameina öll þessi tól undir stjórn Android .
Fyrirtækið er þegar í viðræðum við Audi , GM , Honda og Hyundai um þátttöku .
Netvæðing heimilisins Nýverið keypti Google fyrirtækið Nest sem framleiðir nettengd hitastýritæki ( thermostat ) og reykskynjara fyrir heimili sem hægt er að tengja við snjallsíma .
Kaupin hafa vakið athygli þar sem augljóst þykir að fyrirtækið hefur talsverðan áhuga á að netvæða heimili , og kynnti meðal annars frumgerð af hugbúnaði fyrir Android til að stjórna lýsingu árið 2011 .
Talsmenn Google lýstu þá yfir að draumur þeirra væri að allt heimilið yrði tengt við Android-stýrikerfið , sem er einmitt þróað af Google .
Fyrrverandi forstjóri Nest , sem fylgdi með í kaupunum , stjórnar nú nýrri deild innan Google sem einblínir á netvæðingu heimilishaldsins .
Það er því ekki ólíklegt að innan skamms megum við vænta þess að sjá fleiri snjalltæki á heimilum , á borð við Nest .
Heilsuvernd Heilsuvernd er einn sá þáttur okkar daglega lífs sem er að taka stakkaskiptum með aukinni snjalltækjavæðingu .
Hér , líkt og annars staðar er Google að leita eftir fótfestu .
Nýlega sagði fyrirtækið frá því að það ynni að snjöllum augnlinsum fyrir sykursjúka .
Linsurnar innihalda nema sem skynjar glúkósamagn í tárum og lætur vita í gegnum snjallsíma þegar gera þarf ráðstafanir .
Þetta þýðir að sykursjúkir þurfa ekki lengur að mæla glúskósamagn í blóði , svo sem með því að stinga nál í fingur .
Sjálfkeyrandi bílar Áður hefur verið fjallað um tilraunir Google með sjálfkeyrandi bíla á þessum síðum .
Framtíðarsýn fyrirtækisins er að draga megi úr slysatíðni með því að forrita bíla til að fylgja umferðarreglum og tengja þá saman yfir netið svo bílinn þinn viti alltaf hvað aðrir bílar í nágrenninu eru að gera .
Frumgerð slíkra bíla hefur þegar verið prufukeyrð í Þýskalandi og á Ítalíu , en Google sagði frá því árið 2012 að prufutýpa hefði keyrt yfir 400.000 km án óhappa .
Kubbasími Í fyrra sögðu talsmenn Google frá því að unnið væri að nýrri gerð síma sem hægt væri að setja saman úr íhlutum eftir óskum hvers og eins , líkt og að setja saman hús úr Lego-kubbum .
Þannig gæti hver og einn byggt sér síma eftir þörfum og efnahag , og valið til þess rafhlöðu og myndavél svo eitthvað sé nefnt .
Verkefnið gengur undir nafninu Ara innan veggja Google .
Það hófst upphaflega hjá Motorola-símafyrirtækinu sem Google keypti árið 2012 .
Lenova er um þessar mundir að ganga frá kaupum á Motorola af Google , en rannsóknar- og þróunardeild Motorola , sem unnið hefur á Ara-verkefninu fylgir ekki með í þeirri sölu .
Snjallúr Snjallúr hafa fengið talsverða athygli undanfarið ár , en það er fyrsti snjallbúnaðurinn sem hægt er að klæðast , með góðu móti .
Margir hafa reynt að ná forskoti á þessum markaði , meðal annars Pebble , Samsung og Sony , auk þess sem sögusagnir hafa gengið þess efnis að Apple muni fljótlega bjóða upp á slíkan grip líka .
Google keypti einn fyrsta framleiðanda slíkra úra árið 2012 , lítið fyrirtæki að nafni Vimm .
Það bjó til úr sem var með eldri útgáfu af Android-stýrikerfinu .
Google vinnur nú að nýrri útgáfu af Vimm-úrinu sem líklega verður raddstýrt .
Þá er bara eftir að kenna ungu fólki að ganga með úr aftur .
