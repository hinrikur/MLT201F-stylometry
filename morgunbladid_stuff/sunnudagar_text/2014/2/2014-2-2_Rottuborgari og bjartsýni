Barnabókin Amma glæpon eftir David Walliams sló rækilega í gegn hjá ungu kynslóðinni um síðustu jól .
Walliams slær ekki bara í gegn hjá almennum lesendum því hann fær ætíð afar góða dóma gagnrýnenda fyrir líflegar og bráðskemmtilegar bækur sínar .
Ungir íslenskir aðdáendur Walliams geta glaðst því von er á annarri bók eftir hann fyrir næstu jól .
Sú nefnist í íslenskri þýðingu Rottuborgarinn .
Bókin var valin barnabók ársins í Bretlandi 2012 af samtökum bóksala og bókaútgefenda .
Það er Bókafélagið sem gefur bókina út og í apríl kemur út hjá sama forlagi , undir merkjum Almenna bókafélagsins , þýðing á verðlaunabókinni The Rational Optimist eftir Matt Ridley en höfundurinn kom hingað til lands árið 2012 og flutti fyrirlestur undir heitinu Hvers vegna ég er bjartsýnn af skynsemisástæðum .
