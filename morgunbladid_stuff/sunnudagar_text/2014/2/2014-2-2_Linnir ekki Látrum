George Valdimar Tiedemann varð sjötugur 19. janúar síðastliðinn .
Aldrei kom annað til greina en að halda daginn hátíðlegan í borginni sem hann fæddist í , Reykjavík , og sækja guðsþjónustu í kirkjunni sem hann var skírður í og þar sem foreldrar hans gengu í heilagt hjónaband – Kristskirkju á Landakoti .
Mestar mætur hefur þessi íslensk / bandaríski ljósmyndari þó á Látrum í Aðalvík , þar sem amma hans og afi báru beinin fyrir þrítugt .
Orri Páll Ormarsson orri@mbl.is Við heilsumst á ensku .
George Valdimar Tiedemann viðurkennir að hann sé ekki samræðufær á íslensku enda þótt hann skilji sumt og kunni orð og orð .
" Komdu hérna , stelpa , " er frasi sem hann hefur á hraðbergi .
" Er það ekki nóg ? " spyr hann svo og skellihlær .
Eflaust saga á bak við það .
Daginn áður en við hittumst á hóteli í miðborginni hélt George upp á sjötugsafmæli sitt í faðmi ættingja í Reykjavík .
Með honum í för eru eiginkonan , Sharon , og bróðir , Bob .
" Þetta var fullkominn dagur .
Ég gat ekki farið fram á meira .
Mér var haldin fjölmenn afmælisveisla og boðið á tónleika í tónlistarhúsinu við höfnina .
Þvílíkt hús .
Þvílíkur söngur .
Hápunkturinn var samt guðsþjónustan í kirkjunni sem ég var skírður í fyrir öllum þessum árum og foreldrar mínir giftu sig í , " segir George og á þar við Kristskirkju á Landakoti .
Þetta gerðist hvort tveggja á stríðsárunum meðan faðir hans gegndi hér herþjónustu .
Brúðurin var íslensk blómarós vestan af fjörðum .
George og Sharon eiga þrjú börn og tíu barnabörn heima í Bandaríkjunum og einhver stakk upp á því að hann héldi upp á sjötugsafmælið þar en kæmi til Íslands þegar hann yrði 75 ára .
Það tók hann ekki í mál .
" Mest af öllu langaði mig að koma til Íslands og maður á aldrei að fresta því sem maður getur gert í dag þangað til á morgun .
Allra síst þegar maður er kominn á þennan aldur .
Ef til vill kemur morgundagurinn aldrei ! " Mikið til í því .
Eftir að hafa heilsað dregur Sharon sig í hlé en Bob situr áfram okkur til samlætis .
" Hann er blaðafulltrúi minn .
Og betri sögumaður .
Bob er eins og pabbi , dregur bara upp buxnaskálmarnar þegar skíturinn dýpkar , " segir George sposkur á svip .
Bob lætur ekki sitt eftir liggja , áður en ég veit af er hann kominn með skálmarnar upp að hnjám .
Missti foreldra sína ung Móðir George , Magnúsína Brynjólfína Valdimarsdóttir , var fædd árið 1925 og uppalin á Látrum í Aðalvík .
Dóttir hjónanna Valdimars Ásgeirssonar og Kristínar Jónu Friðriksdóttur .
Hvorugu þeirra varð langra lífdaga auðið .
Valdimar , sem var vélstjóri á fiskibát , drukknaði aðeins 22 ára að aldri og Kristín Jóna dó 27 ára frá þremur ungum börnum .
Banamein hennar var berklar .
Magnúsínu , þá átta ára , og systkinum hennar , Valdimar og Sigríði var komið fyrir hjá ættingjum fyrir vestan , hverju á sínum staðnum .
Sextán ára gömul flutti Magnúsína til Reykjavíkur til að freista gæfunnar .
Ekki hafði hún búið þar lengi þegar hún kynntist bandarískum hermanni , Robert L. Tiedemann að nafni .
Felldu þau hugi saman og gengu í heilagt hjónaband í mars 1943 .
" Gagnkvæm hrifning hlýtur að hafa verið mikil því pabbi talaði mjög takmarkaða íslensku á þessum tíma og mamma örugglega enga ensku , " segir George .
" Mamma ræddi sjaldan um þetta en eftir að pabbi dó spurði ég hana út í þeirra fyrstu kynni og hvers vegna þau hefðu gift sig svona snemma , mamma var ekki nema átján ára .
Þá sagði hún : " Sjáðu til , ég elskaði föður þinn en á þessum tíma átti ég engan að .
" Auðvitað hefur það haft sitt að segja .
Hún gat ekki hugsað sér að standa ein .
" Frumburður Magnúsínu og Roberts Tiedemanns kom í heiminn í Reykjavík 19. janúar 1944 og var skírður George Valdimar í höfuðið á öfum sínum .
Í október sama ár lauk skyldum Roberts á Íslandi og flutti litla fjölskyldan þá til Neptune í New Jersey .
George dregur upp úr pússi sínu grein úr staðarblaði frá þessum tíma , þar sem fjallað er um heimkomu föður hans undir fyrirsögninni : " Hermaður frá Neptune sendir lifandi minjagrip heim frá Íslandi – barn sitt .
" Í greininni kemur fram að bróður Roberts , Melvin , hafi verið saknað frá því í ágúst en hann barðist í Frakklandi .
Eftirsjá að íslenskunni Þegar Magnúsína hélt vestur um haf var hún kona ekki einsömul , var þá þegar ófrísk af öðrum syni þeirra hjóna , Friðriki sem kallaður er Fred .
" Friðrik fæddist í Bandaríkjunum en lítur á sig sem Íslending , þar sem hann var getinn hér , " segir George hlæjandi .
" Hann er bara öfundsjúkur , " skýtur Bob inn í .
Fjölskyldan sneri aftur til Íslands árið 1947 og dvaldist á Keflavíkurflugvelli næstu fjögur árin , þar sem Robert gegndi herskyldu .
Þar fæddist þriðji sonurinn , Bob , árið 1948 .
" Á þessum árum var íslenska mitt fyrsta tungumál .
Við töluðum íslensku heima og þótt við byggjum á Vellinum lékum við Fred okkur mikið við íslensk börn , " segir George .
Þegar hér er komið sögu var faðir hans farinn að tala ljómandi góða íslensku .
" Pabba leið afskaplega vel á Íslandi og þótti mjög vænt um landið , " segir George .
Árið 1951 lá leiðin aftur til New Jersey og fljótlega bættust tvö börn til viðbótar í systkinahópinn , Eric og Kristín Jóna .
" Þegar við komum til Bandaríkjanna 1951 þótti félögum okkar bræðranna tungumálið sem við töluðum heima fyrir skrýtið og þar sem við vorum á viðkvæmum aldri skiptum við yfir í ensku .
Eftir það varð ekki aftur snúið , við töpuðum niður íslenskunni , " útskýrir George .
" Það er mín mesta eftirsjá í þessu lífi .
" Á þessum tíma var George ekki sleipari í enskunni en svo að hann þurfti að fara tvisvar í sama bekkinn .
Bjuggu um tíma í Líbíu Líf hermannsins getur verið ófyrirsjáanlegt og þegar George var níu ára var föður hans úthlutað verkefni í Trípólí , höfuðborg Líbíu .
Þar dvaldist fjölskyldan næstu sjö árin .
George segir þeim hafa liðið vel í Líbíu og á þaðan góðar minningar .
" Mamma talaði svo sem aldrei um það en það hljóta að hafa verið viðbrigði fyrir hana , stúlkuna úr Aðalvík , að vera allt í einu stödd í útjaðri Sahara , heitustu eyðimerkur í heimi , " segir George .
Þegar fjölskyldan sneri aftur til Bandaríkjanna 1961 , settist hún að í New Jersey og bjuggu Robert og Magnúsína þar til dauðadags .
George segir móður sína alla tíð hafa hugsað heim yfir hafið .
Foreldrar hans voru duglegir að heimsækja Ísland og seinustu árin sem þau lifðu bæði komu þau hingað svo að segja á hverju ári .
" Þegar pabbi dó 1998 tók ég við hans hlutverki , fór að koma hingað reglulega með mömmu , " segir George .
" Það var ofboðslega gaman – eiginlega eins og að fara aftur í tímann .
Ég sá ekki lengur móður mína heldur unga og lífsglaða konu .
Það geislaði af henni .
" Móðir hans talaði aldrei mikið um bernsku sína á Vestfjörðum en með árunum jókst áhugi George á sínu fólki þar , ekki síst ömmu sinni og afa sem yfirgáfu þennan heim svo ung .
" Árið 2000 ámálgaði ég þetta við mömmu .
Lýsti áhuga mínum á því að fara vestur í Aðalvík og skoða staðhætti .
Ganga á jörðinni sem hún og foreldrar hennar höfðu gengið á forðum daga .
Til að byrja með sýndi mamma þessu engan áhuga , var svo sem ekkert að letja mig til að fara en kvaðst ekki hafa neinn áhuga á því að koma með .
Viðhorf af þessu tagi er dæmigert fyrir fullorðið fólk , því finnst svona lagað ekkert merkilegt .
Þá útskýrði ég fyrir henni að það yrði fengur í því að hafa hana með , hún þekkti hverja þúfu á Látrum og gæti miðlað sögu sinni og sinnar fjölskyldu til okkar , niðja sinna .
Dag einn verður þú farin , ég farinn .
Hver á þá að fræða afkomendur okkar um upprunann á Íslandi ? spurði ég hana .
Þessar röksemdir skildi mamma og niðurstaðan varð sú að hún slóst í för með okkur , " segir George .
Sameinuð á Látrum Faðir hans hafði skilið eftir sig peninga og George hikaði ekki við að nota þá í verkefnið .
Bauð sonum sínum þremur og fleiri ættingjum með .
Alls komu tólf afkomendur Magnúsínu frá Bandaríkjunum með til Aðalvíkur sumarið 2000 og 24 íslenskir ættingjar , þeirra á meðal systkini hennar tvö , Valdimar Kristinn Valdimarsson og Sigríður Aðalsteinsdóttir .
" Það mátti ekki seinna vera en árið eftir lést Valdimar , " segir George .
Magnúsína lést árið 2006 en Sigríður er enn á lífi .
" Þetta var í fyrsta og eina skipti sem þau voru öll saman á Látrum frá því að mamma fór þaðan , sextán ára gömul .
Það var stór stund .
" Strangt til tekið var þetta ekki í fyrsta skipti sem George kom í Aðalvík en hann fór þangað í heimsókn með móður sinni meðan hann var barn .
" Ég man ekkert eftir þeirri heimsókn .
" George féll kylliflatur fyrir staðnum og hefur komið þangað nokkrum sinnum síðan .
Áhugi hans á sögu fjölskyldunnar , einkum ömmu sinnar , óx líka með hverju árinu og að því kom að hann ákvað að segja söguna um leit sína að henni í máli og myndum í bókinni " Leitin að ömmu " ( Finding amma ) .
Kom bakgrunnur hans þar í góðar þarfir en George starfaði um langt árabil sem ljósmyndari við dagblöð og tímarit í Bandaríkjunum .
Í bókinni eru meðal annars myndir af því þegar George og nokkrir frændur hans lögðu stein á leiði ömmu hans í kirkjugarðinum á Látrum árið 2010 en það hafði aldrei verið gert .
Höfðu þeir töluvert fyrir því að sækja steininn upp í hlíðar og draga hann síðasta spölinn , þar sem illa gekk að rúlla honum .
George dró hvergi af sér við það verk enda þótt hann hefði gengist undir hjartaaðgerð fjórum og hálfum mánuði áður .
" Eftir á að hyggja var það líklega ekki skynsamlegt , " segir hann brosandi , " en svona getur kappið hlaupið með mann í gönur .
" Í þessari sömu ferð var George með lokk úr hári móður sinnar meðferðis og gróf hann við leiði ömmu sinnar .
Þannig sameinuðust mæðgurnar aftur eftir tæplega átta áratuga aðskilnað .
Vakti áhuga í skólanum Bob lýkur lofsorði á bók bróður síns , hún sé verðugt framtak og geri þeim systkinum öllum auðveldara um vik að fræða sína afkomendur um uppruna sinn .
" Ég las bókina einmitt fyrir átta ára gamla sonardóttur mína fyrr í vetur og hún hafði gríðarlega gaman af .
Fór meira að segja með hana í sögustund í skólanum sínum og fékk fjölmargar fyrirspurnir .
Fyrir jólin sagði hún krökkunum í bekknum síðan frá íslensku jólasveinunum og þótti þeim stórmerkilegt að þeir væru þrettán .
Við eigum bara einn jólasvein í Bandaríkjunum , " segir Bob og hlær .
George er sannfærður um að vakað hafi verið yfir sér við gerð bókarinnar .
Allt hafi gengið upp .
Hvert einasta smáatriði .
Á leiðinni heim varð hann fyrir undarlegri lífsreynslu .
" Ég hef aldrei viljað sitja við glugga í flugvélum en þar sem gluggasætið var laust að þessu sinni færði ég mig þangað .
Þegar við vorum hálfnuð milli Íslands og Grænlands varð mér litið út um gluggann og sá þá tvær manneskjur , konu með litla stúlku sér við hlið .
Þær veifuðu til mín og báðu mig um að koma aftur og hitta sig .
Ég veit að þetta hljómar undarlega og eflaust halda einhverjir að ég sé genginn af göflunum .
En ég veit hvað ég sá .
Þetta var ekki ofskynjun .
Ég var heldur ekki í glasi og hef aldrei notað fíkniefni .
" Þetta er ekki í fyrsta skipti sem George verður fyrir því sem hann kallar " trúarupplifun " .
Árið 2000 vildi hann ná ljósmynd af Aðalvík og klifraði í þeim tilgangi upp í nálæga hlíð .
Komst þó ekki alla leið enda með léleg hné frá því hann gegndi herþjónustu .
Sonur hans , Tim , tók þá við myndavélinni og hélt áfram upp hlíðina til að taka myndina .
Meðan hann beið heyrði George óvænt rödd sem sagði : " Það verður allt í lagi , við fylgjumst með þér ! " Hann sá engan .
" Ég veit ekki hvernig ég á að útskýra þetta .
" Spurður hvort mælt hafi verið á íslensku eða ensku kveðst George ekki gera sér grein fyrir því .
" Ég hef bara orðið þrisvar fyrir upplifun af þessu tagi , alltaf hér á landi .
Það er eitthvað kynngimagnað við Ísland .
" Vill þýða bækurnar á íslensku Þetta varð kveikjan að annarri bók , " Ég er kominn aftur " ( I ' m Back ) , þar sem George fer með ítarlegri hætti yfir sögu fjölskyldu sinnar .
Nú er þriðja bókin í smíðum en hún fjallar um kirkjuna á Látrum , Staðarkirkju .
Bækurnar eru aðeins fáanlegar á ensku en George hefur mikinn áhuga á að láta þýða þær yfir á íslensku .
Hefur hann rætt við útgefendur hér heima með það í huga .
" Ég vona að af þessu geti orðið í náinni framtíð enda held ég að efnið gæti vakið áhuga margra .
Ég hef gert þessar bækur af brennandi áhuga en ekki fjárhagslegri þörf og hef raunar ákveðið að verði ágóði af sölu bókanna hér á landi myndi hann renna óskiptur í kirkjusjóð Staðarkirkju í Aðalvík .
" George hefur mikinn áhuga á því að rekja ættir sínar og hefur orðið töluvert ágengt .
Hann viðurkennir þó að sá siður Íslendinga að kenna börn við feður sína hafi aðeins þvælst fyrir honum .
" Ég skil hugsunina á bak við þá hefð en það er auðveldara að rekja ættir þar sem allir bera ættarnöfn , " segir hann .
Ég lýsi því yfir við George á íslensku að hann sé bara orðinn ættfræðingur , eins og annar hver maður hér á landi .
Hann hlær að því innleggi .
Verður aldrei fyrir vonbrigðum George Valdimar Tiedemann kemur á hverju ári til Íslands , til að njóta landsins og rækta frændgarðinn .
Hann hefur mikið dálæti á Reykjavík en segir samt ekkert jafnast á við Aðalvík .
Fegurðina og kyrrðina .
Meðan heilsan leyfir mun hann koma áfram .
" Ég verð aldrei fyrir vonbrigðum þegar ég kem til Íslands .
" Daginn eftir samtal okkar sneri George heim til Bandaríkjanna ásamt föruneyti sínu .
Við heimkomuna gat hann ekki setið á sér að rita mér tölvupóst .
Hann var á þessa leið : " Hér er áhugaverð staðreynd .
Þegar við yfirgáfum Ísland var hitastigið 2,8 gráður á Celcius .
Þegar við lentum á JFK-flugvelli var það -10 gráður .
Þegar við lentum sá ég bara hluta af flugbrautinni fyrir snjó .
Það tók okkur meira en fjóra tíma að keyra heim en ekki einn og hálfan tíma eins og venjulega .
Guði sé lof að það var Íslendingur undir stýri ! " Hef ekki yndi af því að láta skjóta á mig Heyrðu , þú verður að fá þér nýja myndavél , " segir George Valdimar Tiedemann og horfir á Canon-vél Ragnars Axelssonar ljósmyndara Morgunblaðsins .
Hann glottir .
Ungur batt hann trúss sitt við Nikon og hefur haldið sig við það merki síðan .
" Á tímabili var mér ráðlagt að skipta yfir í Canon en ég gat ekki hugsað mér það .
Sumir halda því fram að sú ákvörðun hafi skaðað feril minn en ég er því ósammála .
Nikon hefur alltaf reynst mér vel .
" George gekk í skóla í Líbíu og Bandaríkjunum .
Hann var mikill íþróttamaður , jafnvígur á knattspyrnu , glímu og hafnabolta .
Hann lauk miðskólanámi en flosnaði upp úr háskóla .
" Ég var ekki mikill námsmaður , hafði önnur áhugamál .
" Bob Tiedemann segir bróður sinn hafa verið framúrskarandi íþróttamann og hér um bil nógu góðan til að leggja fyrir sig atvinnumennsku í hafnabolta .
Af því varð þó ekki .
Á Líbíuárunum byrjaði George að taka ljósmyndir sér til gamans og hélt því áfram eftir að fjölskyldan sneri heim til Bandaríkjanna þegar hann var sautján ára .
Mömmu hefur ekki liðið vel 22 ára fékk hann bréf frá Sámi frænda þess efnis að nærveru hans væri óskað í Víetnam .
" Ég þekkti herinn , allt líf föður míns hafði snúist um hann , og get ekki sagt að ég hafi rifnað af spennu yfir þessu bréfi .
En það var ekkert val , ég þurfti að þjóna landi mínu í stríði .
" George var í eitt ár í Víetnam , 1966-67 , og Fred bróðir hans á sama tíma .
" Mömmu hefur eflaust ekki liðið vel meðan á því stóð , " segir hann .
George var fallhlífahermaður og hafði það hlutverk að færa hersveitunum á jörðu niðri gögn – við allskonar aðstæður .
Hann kveðst hafa verið heppinn að sleppa heill úr hildarleiknum .
Fyrir kom að skotið var á flugvélina hans úr launsátri , en stokkið var úr aðeins fimm hundruð feta hæð , auk þess sem hann þurfti stundum að reka hættuleg erindi á jörðu niðri , svo sem að koma eldsneyti milli búða .
Fyrirsát hefði þá hugsanlega kostað hann lífið .
" Ég er þakklátur fyrir reynsluna sem ég öðlaðist í Víetnam en um leið þakklátur fyrir að vera ekki eitt af nöfnunum 58 þúsund á veggnum , " segir George og á þar við minnismerkið í Washington um þá hermenn sem féllu í Víetnam .
" Manntjón var mikið í þessu stríði , alltof mikið .
" Tilfinningarnar báru hann ofurliði George hafði myndavélina með sér í Víetnam og myndaði í gríð og erg þegar aðstæður leyfðu .
Tók meðal annars fjölda mynda úr lofti meðan hann sveif til jarðar í fallhlífinni .
Eftir heimkomuna stóð George frammi fyrir mikilvægu vali .
Annað hvort héldi hann áfram í hernum eða sneri sér að einhverju allt öðru .
" Ég valdi annað enda hef ég ekki sérstakt yndi af því að láta skjóta á mig , " segir hann sposkur á svip .
Þegar hér er komið sögu var George orðinn býsna laginn með myndavélina og beinast lá við að feta þá braut .
" Mig langaði að vinna við eitthvað sem ég hef gaman af .
" Fyrst réð hann sig til starfa sem fréttaljósmyndari hjá dagblaði í Ashbury Park , New Jersey .
" Mér fannst oftast nær gaman að taka fréttamyndir .
Starfið var fjölbreytt og hraðinn mikill .
Fréttaljósmyndun á sér hins vegar mjög dapurlega hlið , eins og þegar ég þurfti að taka myndir af ekkjum lögreglumanna sem höfðu verið myrtir .
Kornið sem fyllti mælinn var þegar mér var falið að taka mynd af konu sem hafði verið nauðgað af tveimur mönnum .
Ég sat fyrir henni þegar hún kom út af lögreglustöðinni en þegar á reyndi gat ég ekki fengið mig til að taka myndina .
Á því augnabliki vissi ég að ég yrði að hætta í fréttaljósmyndun .
Tilfinningarnar væru farnar að þvælast fyrir mér .
Það þýðir ekkert að koma inn á blað og segja við fréttastjórann : Fyrirgefðu , ég gat ekki tekið myndina sem þú baðst um ! " Eftir níu ár í fréttaljósmyndun sneri George sér að íþróttaljósmyndun .
Þar var hann í essinu sínu .
Starfaði lengst af hjá hinu virta tímariti Sports Illustrated og hefur fengið fjölda viðurkenninga fyrir myndir sínar .
Myndir eftir hann hafa einnig birst í tímaritum á borð við Newsweek , Time , Life og People .
Hugmyndaríkur og léttgeggjaður Bob segir bróður sinn frábæran og hugmyndaríkan ljósmyndara .
Frægt hafi til dæmis verið þegar hann festi myndavél á hjólabretti og renndi því þvert yfir götuna í víðavangshlaupi í New York .
" Fram að því var það sjónarhorn óþekkt , " segir Bob .
" En hann er líka léttgeggjaður , " heldur Bob áfram .
" Það er til dæmis sjón að sjá hann hanga hálfan út úr þyrlu á flugi – til að ná sem bestum myndum .
Hann er hvergi banginn við að fara út á ystu nöf og myndirnar verða auðvitað betri fyrir vikið .
" George er engin íþrótt óviðkomandi og hann hefur tekið myndir á ólympíuleikum , á úrslitaleik ameríska fótboltans , Super Bowl , í úrslitaviðureigninni í hafnaboltanum í Bandaríkjunum , World Series , svo fátt eitt sé nefnt .
Tvennt hefur honum samt þótt skemmtilegast að mynda , fótbolta og kappakstur .
Hann nefnir heimsmeistaramótið í knattspyrnu og NASCAR-kappaksturinn sérstaklega í þessu sambandi .
Besta myndin af Pelé Spurður um eftirminnilegustu augnablikin á ferlinum svarar George því til að besta myndin sem hann hafi tekið sé af knattspyrnugoðsögninni Pelé eftir síðasta leikinn á ferlinum með New York Cosmos á Giants-leikvanginum 1977 .
Pelé situr þar á herðum félaga sinna og horfir til himins með brasilíska fánann í annarri hendinni en þann bandaríska í hinni .
" Söguleg mynd á sögulegri stund , " segir George .
" Ári síðar tók ég svipaða mynd af Daniel Passarella , fyrirliða Argentínu , með heimsbikarinn eftir sigurinn á Hollendingum í Buenos Aires .
Báðar þessar myndir tók ég með því að lyfta myndavélinni upp fyrir höfuð mér .
Tækni sem ég tamdi mér snemma enda er ég lágvaxinn .
Hefði mér skrikað fótur hefði ég átt á hættu að troðast undir .
Slík var mannmergðin á báðum þessum leikjum .
" Hann nefnir eina mynd enn sem tekin var meðan á bardaga um heimsmeistaratitilinn í þungavigt í hnefaleikum stóð .
" Þegar Tyson beit í eyrað á Holyfield .
Ég var þar .
" George er nú sestur í helgan stein en tekur að sér eitt og eitt áhugavert verkefni .
Hann lítur stoltur yfir farinn veg .
" Þetta var gefandi ferill .
" 