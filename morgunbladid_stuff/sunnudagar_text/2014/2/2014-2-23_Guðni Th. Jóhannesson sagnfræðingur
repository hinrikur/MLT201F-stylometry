Ég hef víst verið bókaormur alla ævi .
Á barnsaldri kunni ég Tinna og Ástrík nánast utan að og man eftir að hafa lesið alls kyns léttmeti .
Eitt sinn reyndi pabbi líka að lesa Njálu fyrir mig og Patrek , annan yngri bróður minn – Jói var ekki fæddur .
En þetta varð endasleppt því fljótlega sagði Patti hneykslaður og sár : " Þú lofaðir brennu en það gerist bara ekki neitt .
" Hiklaust get ég svo sagt að á fullorðinsárum hef ég helst laðast að góðum sagnfræðiritum , eins andlaust og það kann að hljóma þegar sagnfræðingur á í hlut .
En svona er þetta , ég veit fátt betra en að sitja í sófa á kvöldin með hnausþykka ævisögu eða fræðibók .
Yfirleitt heillar skáldskapurinn ekki eins mikið .
Mér finnst sagnfræði vera hvort tveggja , listgrein og akademísk vísindi .
Í góðu fræðiriti ætti því að renna saman ritsnilld og tök höfundar á að útskýra rás viðburða án þess að söguþráðurinn líði fyrir .
Í hugann koma stríðsárabækur Þórs Whitehead hér heima og rit Peters Hennessy , eins lærimeistara míns úr sagnfræðináminu á Englandi .
Loks verð ég að viðurkenna að síðustu misseri hef ég kolfallið fyrir verkum um söguna sem gæti hafa gerst .
Síðast var ég að lesa aftur Föðurland Roberts Harris og hef það núna að gæluverkefni að skrifa um Íslandssöguna sem gæti hafa gerst .
Hvað ef landnám í Vesturheimi hefði lánast ? Hvað ef Ísland hefði verið innlimað í Bretaveldi ? Hvað ef þjóðin hefði verið flutt á Jótlandsheiðar eftir móðuharðindin ? Hvað ef Þjóðverjar hefðu hernumið landið í seinna stríði ? Hvað ef , hvað ef ...
