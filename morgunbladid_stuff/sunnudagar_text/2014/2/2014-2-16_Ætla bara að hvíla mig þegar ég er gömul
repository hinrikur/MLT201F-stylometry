Íþróttakempur leynast víða í samfélaginu og þær eru á ýmsum aldri .
Þær koma í öllum stærðum og gerðum en eiga það það sameiginlegt að vera eða hafa verið í góðu líkamlegu formi einhvern tímann í lífinu .
Kempurnar eru sem betur fer til í að deila reynslu sinni með okkur og veita okkur góð ráð .
Kempa dagsins er Pálína María Gunnlaugsdóttir , landsliðskona í körfubolta og leikmaður Grindavíkur .
Gælunafn : Pálí – en það eru ekki allir sem fá að nota þetta nafn , aðeins útvaldir .
Íþróttagrein : Körfubolti .
Hversu oft æfir þú á viku ? Það eru skipulagðar æfingar sex sinnum í viku en ég reyni að komast í lyftingasalinn a.m.k. fjórum sinnum í viku .
Hvernig æfir þú ? Ég fer í lyftingasalinn og tek ólympískar lyftingar ásamt því að skjóta mikið .
Henta slíkar æfingar fyrir alla ? Ég held því fram að þessar ólympísku séu svona alhliða , taki á öllum vöðvum .
Auðvitað eru misjafnar skoðanir á þessu , en mér líkar þetta og það er það sem skiptir máli , að maður sé ánægður í því sem maður er að gera .
Hver er lykillinn að góðum árangri ? Svefn , heilsa , mataræði , hugarfar og markmiðasetning .
Hvað er það lengsta sem þú hefur hlaupið ? Ég veit ekki hvað maður hleypur ca .
langt í einum körfuboltaleik , en það lengsta sem ég hef tekið í útihlaupi eru 11 km .
Það var bara núna á síðasta ári , á sunnudeginum eftir Reykjavíkurmaraþonið – ég var svo fúl því ég þekkti svo marga sem fóru í hlaupið og hlupu 10 km .
Ég gat hreinlega ekki verið minni kona og ekkert hlaupið þannig að ég stökk út um kl. 21:00 á sunnudeginum og hljóp 11 km á 58 mín .
Líður þér illa ef þú færð ekki reglulega útrás fyrir hreyfiþörfina ? Já sbr. sunnudaginn eftir Reykjavíkurmaraþonið – ég hreinlega gat ekki látið vinna mig .
Ég tapa aldrei .
Hvernig væri líf án æfinga ? Úff , ég get ekki ímyndað mér það .
En væri þá ekki bara eitthvað annað sem kæmi í staðinn , ég myndi líklega alltaf vera að þrífa – einhvers staðar þyrfti ég að eyða orku ! Það er ágætis brennsla í skúringum .
Hvað er það lengsta sem hefur liðið á milli æfinga hjá þér ? Núna í meiðslunum hreyfði ég mig ekki í fimm vikur og tók það mjög mikið á andlega .
Bæði fyrir sjálfa mig og þá sem standa mér næst , því ég var ekki sú hressasta í skapinu .
En mér leið rosalega vel eftir fyrstu útrásina sem ég fékk eftir meiðslin .
Ertu almennt meðvituð um mataræðið ? Já , ég er mjög meðvituð um það sem ég læt ofan í mig .
Hvaða óhollustu ertu veik fyrir ? Ég elska súkkulaði og ég er sjúk í nammiland ! Hvað ráðleggurðu fólki sem vill bæta mataræðið ? Vera meðvitað um það sem það lætur ofan í sig .
Minnka skammtana og borða oftar .
Reyna frekar að fá sér eitt epli í stað súkkulaðis .
Hvaða gildi hefur hreyfing og líkamsrækt fyrir þig ? Mjög mikið , það skiptir mig miklu máli , bæði fyrir andlega og líkamlega heilsu , að fá útrás .
Ég er mjög orkumikil að eðlisfari og einhvers staðar þarf þessi orka að leysast úr læðingi , annars er ég bara leiðinleg og óþolandi , öll á iði , alltaf að standa upp og gera eitthvað annað .
Hver eru erfiðustu meiðsl sem þú hefur orðið fyrir ? Núna á þessu tímabili sleit ég innra liðband í hnénu ásamt því að það kom gat á liðpokann .
Hversu lengi varstu að ná þér aftur á strik ? Ég er enn að ná mér á strik en þetta gerðist síðustu vikuna í nóvember 2013 .
Ég hvíldi fyrst alveg í fimm vikur og byrjaði þá að hjóla og gera svona grunnhnéæfingar .
Ég spilaði minn fyrsta leik fyrir tveimur vikum .
Hvað eru algeng mistök hjá fólki við æfingar ? Ekki næg fjölbreytni og / eða ofþjálfun .
Líkaminn þarf líka hvíld og hún er ekki síður mikilvæg .
Hver er erfiðasti mótherjinn á ferlinum ? Þegar við vorum að spila í Evrópukeppninni hitti maður fullt af góðum og efnilegum stelpum .
Það var mjög erfitt að spila við þær og ég held að ég hafi oft fengið verðugt verkefni að spila vörn á móti bestu leikstjórnendum í Evrópu .
Eins fannst mér mjög erfitt að mæta vinkonum mínum í Keflavík í fyrsta leik á þessu tímabili , en ég skipti yfir til Grindavíkur .
Það var mjög erfitt að spila við gömlu liðsfélagana , mjög tilfinningaríkur leikur .
Hver er besti samherjinn ? Besti samherji sem ég hef átt er Helena Sverrisdóttir , við leiddumst í gegnum alla yngri flokkana og svo spilum við saman í landsliðinu .
Hún er alveg magnaður leikmaður .
Hver er fyrirmynd þín ? Mamma og pabbi , stórkostlegt fólk .
Ég er ótrúlega stolt af þeim , þau hafa kennt mér margt í gegnum tíðina , ekki kannski mikið í körfubolta , heldur um lífið sjálf , ásamt því að vera ómetanlegur stuðningur í öllu sem ég tek mér fyrir hendur .
Hver er besti íþróttamaður allra tíma ? Ég hef alltaf haft mikið dálæti á Michael Jordan og Chris Mullen .
En mér finnst Usain Bolt líka mjög duglegur .
Skemmtileg saga / uppákoma frá ferlinum ? Ég á nokkrar góðar sögur af ferlinum ; bæði af því sem hefur gerst innan vallar sem utan hans .
Þær eru nú yfirleitt meira krassandi sem gerast í góðum hópi eftir leik eða keppni og ég held að það sé best að geyma þær .
En ég er með eina sem lýsir mér pínulítið .
Það var þannig að við vorum að spila í Grafarvogi fyrir þremur árum og ætluðum að hafa eitthvert húllumhæ eftir leikinn .
Ég mætti með fjögur pör af skóm í leikinn – en ekkert af þeim var körfuboltaskór heldur allt 10 cm hælar ! Ég hef alltaf sagt " always look your best " – ég hef greinilega ætlað að skarta öllu í leiknum og körfuboltaskór óþarfir .
Skilaboð að lokum ? Ég heyrði mjög gott kvót um daginn sem mér finnst æðislegt og ætla að fá að setja hérna inn : " Losers quit when they ' re tired .
Winners quit when they ' ve won .
" 