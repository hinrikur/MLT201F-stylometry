Nýr íslenskur söngleikur , Revolution in the Elbow of Ragnar Agnarsson Furniture Painter eftir Ívar Pál Jónsson , verður frumsýndur í New York í sumar í leikstjórn Bergs Þórs Ingólfssonar .
Uppfærslan hefur verið fullfjármögnuð hér heima og er á vegum Mostly Human Entertainment og Theater Mogul .
Um er að ræða fyrsta söngleik höfundar sem eigi að síður hefur fengist við tónlist bak við tjöldin í meira en tvo áratugi .
Að því kom að hann sinnti köllun sinni .
Hætti að vera " listamaður í líkama aumingja " , eins og hann orðar það sjálfur .
Valdi þó söngleikjaformið til að þurfa ekki að koma sjálfur fram .
Orri Páll Ormarsson orri@mbl.is Það eru tvö nöfn á hurðinni , Eykon Energy og Mostly Human Entertainment .
Tvö fyrirtæki sem búa í sátt og samlyndi enda þótt verksviðin séu ólík .
Annað fyrirtækið undirbýr olíuleit á Drekasvæðinu en hitt er í þann mund að setja upp söngleik í New York .
Dæmigerður bisness á Íslandi , eða þannig .
Þarna ráða húsum bræðurnir Ívar Páll og Gunnlaugur Jónssynir en þeir binda ekki alltaf bagga sína sömu hnútum og aðrir .
" Hvers vegna ertu kominn alla leið hingað í Kópavog ? Það er fullt af svona fyrirtækjum í Borgartúninu , " segir Gunnlaugur sposkur á svip .
Erindið er við bróður hans en frá því hefur nú verið gengið að söngleikur Ívars Páls , Revolution , verði færður upp í New York í sumar .
Frumsýning er fyrirhuguð í Greenwich Village á Manhattan í ágúst .
Framleiðendur eiga nú í samningaviðræðum við tvö Off-Broadway-leikhús og von bráðar skýrist hvort þeirra verður fyrir valinu .
Off-Broadway-leikhús eru með færri en 500 sæti og er það , að sögn Ívars Páls , mátulega stórt fyrir sýninguna .
Ekki er um að ræða dæmigerðan söngleik í anda Cats og Mary Poppins .
" Þetta er svokölluð indie-tónlist , " útskýrir Ívar Páll , " sem sjaldan ratar inn í söngleiki .
Ég þekki engan annan indie-söngleik .
Þetta er sú tónlist sem stendur mér næst og ég sá enga ástæðu til að binda mig á klafa hefða í þessum efnum .
" Taka upp plötu Bergur Þór Ingólfsson hefur verið ráðinn sem leikstjóri og viðræður standa yfir við fleiri listræna stjórnendur .
Ívar Páll reiknar með að gengið verði frá þeim málum á næstu vikum .
Hann er hæstánægður með Berg Þór .
" Hann hefur margsýnt hvers hann er megnugur , meðal annars í uppfærslu Borgarleikhússins á Mary Poppins .
Sú sýning hefur vakið mikla athygli , hér heima og erlendis .
Bergur Þór er rétti maðurinn í verkið .
" Verið er að taka upp konseptplötu með lögunum úr sýningunni .
Meðal söngvara eru sumir af uppáhaldssöngvurum höfundarins , svo sem Sigríður Thorlacius , Arnar Guðjónsson úr Leaves , Lára Rúnarsdóttir og Eyþór Ingi Gunnlaugsson .
Þá munu Stefán Örn Gunnlaugsson , Ívar Páll sjálfur og eiginkona hans , Ásdís Rósa Þórðardóttir , koma við sögu .
Platan verður gefin út hér heima og í Bandaríkjunum í því augnamiði að kynna sýninguna og kynda undir áhuga .
Í apríl verða áheyrnarprufur í New York og er öllum frjálst að mæta .
Kynning á prufunum verður í höndum fyrirtækis ytra sem sérhæfir sig í slíku .
Ívar Páll hefur þegar fengið fyrirspurn frá íslenskum leikurum en veit ekki hvort þeir geri sér ferð utan .
Um er að ræða á að giska tíu sönghlutverk en jafnframt þurfa leikararnir að vera liðtækir dansarar .
Þá þarf að manna hljómsveit sem gæti leikið stórt hlutverk í sýningunni .
" Við erum ekki endilega að leita að dæmigerðum söngleikjaleikurum .
Ég sé miklu frekar fyrir mér rokkara í þessum hlutverkum , en Bergur Þór mun auðvitað hafa mikið um þetta að segja , " segir höfundurinn .
Áætlað er að æfingar hefjist í New York í júní og frumsýnt verði í byrjun ágúst .
Ívar Páll gerir ráð fyrir að verða ytra meðan á æfingum stendur .
Sjá barnið fæðast , ef svo má að orði komast .
Þetta er mín köllun Ívar Páll hefur ekki verið áberandi í íslensku tónlistarlífi til þessa .
Það þýðir þó ekki að hann sé nýgræðingur .
" Ég er búinn að semja tónlist í meira en tvo áratugi , frá því ég var sextán ára , " segir Ívar Páll sem verður fertugur síðar í þessum mánuði .
" Þetta er mín köllun .
Ég lifi og hrærist í tónlist .
" Á unglingsárum stofnaði hann hljómsveitina Blome ásamt þremur æskuvinum sínum , Hólmsteini Inga Halldórssyni , Pétri Þór Sigurðssyni og Grétari Má Ólafssyni , og sendu þeir frá sér plötuna The Third Twin árið 1995 .
Lög og textar voru eftir Ívar Pál .
Platan mæltist vel fyrir en samt leystist hljómsveitin upp .
" Ég var og er ánægður með þessa plötu en það sem útgáfu hennar fylgdi átti ekki við mig .
Það er til dæmis ekkert fyrir mig að standa á sviði .
Það fann ég strax .
Ég get ekki leikið einhvern sósíal-leik í kringum tónlistina mína .
Þess utan var ég bara tvítugur þarna og hélt að ég kynni allt .
Smám saman kemst maður að raun um að maður kann ósköp fátt og veit lítið í sinn haus .
" Hann brosir .
Eftir þetta reyndi Ívar Páll ekki lengi vel að koma tónlist sinni á framfæri .
Hann sat þó ekki auðum höndum .
" Í fimmtán ár samdi ég að minnsta kosti eitt lag á hverjum einasta degi .
Settist niður í einhverja klukkutíma og samdi – fyrir sjálfan mig .
Ég átti mitt fjögurra rása upptökutæki og tók margt af þessu upp .
Um tíma hélt ég úti vefsíðu með tónlistinni minni og í kringum aldamótin vakti hún áhuga fyrirtækis í Bandaríkjunum sem gaf út tvær smáskífur eftir mig .
Það vatt ekki upp á sig á þeim tíma .
" Meðfram tónlistarvafstrinu nældi Ívar Páll sér í háskólagráðu í hagfræði og vann lengst af sem blaðamaður , á Morgunblaðinu og Viðskiptablaðinu .
Á árunum 2009-11 var hann fréttastjóri viðskipta á Morgunblaðinu .
Lét reyna á hæfileikana Að því kom að honum fannst hann aftur tilbúinn að koma tónlist sinni á framfæri .
" Það var árið 2011 að ég fór að hugsa minn gang , ég hefði einhverja hæfileika sem væru duldir umheiminum og hvort ég ætti ekki að láta á þá reyna .
Í framhaldinu fór ég að spá í styrk minn , hvaða form hentaði mér best .
Ég get samið tónlist og er ágætis penni , hvað með söngleik ? Þá yrði ég alla vega laus við að koma fram sjálfur .
" Hann brosir .
Þegar hér er komið sögu hafði orðið breyting á högum Ívars Páls , hann var orðinn kvæntur tveggja barna faðir .
Nú er raunar þriðja barnið á leiðinni .
Hann segir eiginkonu sína , Ásdísi Rósu Þórðardóttur , hafa hvatt sig óspart til dáða við tónsmíðarnar .
" Ásdís Rósa hefur haft mikil áhrif á mig .
Sjálf er hún mjög góð söngkona og hefur verið svo almennileg að syngja inn á margar upptökur fyrir mig með sinni einstöku rödd .
Verst að hún hefur lítinn sem engan tíma til að sinna söngnum , það er alltaf einhver maður að barna hana .
" Hann hlær .
" Vonandi kemur samt að því að Ásdís Rósa gerir eitthvað við þessa guðsgjöf .
" Annar maður sem Ívar Páll má til með að nefna í þessu sambandi er bróðir hans , Gunnlaugur Jónsson , forstjóri og fjárfestir með meiru .
" Hann hefur verið lykilmaður í þessu ferli öllu .
Ég á honum mikið að þakka .
Gunnlaugur hefur alltaf haft óbilandi trú á tónlistarhæfileikum mínum og hvatt mig með ráðum og dáð .
Hann er jarðýtan sem hver listamaður þarf á að halda .
Þess utan erum við bræðurnir miklir sálufélagar og bætum líklega hvor annan upp .
Gunnlaugur er snillingur .
" Snjall Íkorni Þegar formið lá fyrir beið Ívar Páll ekki boðanna , gerði beinagrind að handriti og safnaði saman lögum sem hann átti , samdi við þau nýja texta í anda verksins , og bætti við fleiri lögum .
Tók upp demó .
Því næst hringdi hann í Stefán Örn Gunnlaugsson , tónlistarmann og upptökustjóra .
Þann er hefur aukasjálfið Íkorni .
" Ég þekkti Stefán ekkert á þessum tíma og veit ekki hvað hann hefur haldið .
Ég var blaðamaður á Morgunblaðinu og kynnti mig þannig .
Eflaust hefði ég alveg eins getað sagst vera fótaaðgerðafræðingur á Sauðárkróki .
" Hann hlær .
Eftir að hafa kynnt sér efnið var Stefán til í samstarf , Ívari Páli til ómældrar gleði .
" Stefán Örn er mesti tónlistarsnillingur sem ég hef komist í tæri við .
Hann bjó til hljóðheim og útsetti lögin áður en þau voru tekin upp með hljómsveit .
Þetta var mikil törn , ég vaknaði oft klukkan fjögur eða fimm á morgnana og sinnti þessu áður en ég mætti í vinnuna á Morgunblaðinu .
" Þegar handritið og tónlistin voru tilbúin var næsta skref að koma verkinu á framfæri .
Ívar Páll komst snemma að þeirri niðurstöðu að Revolution ætti meira erindi á erlendan markað en innlendan .
Fyrir því eru einkum tvær ástæður .
" Annars vegar er það stíllinn .
Þetta er indie-tónlist sem höfðar til ákveðins markhóps og þess vegna er betra að vera á stóru markaðssvæði .
Hins vegar er það umfangið .
Verkið er stórt í sniðum og þar sem söngleikjamarkaðurinn er lítill hér heima er vænlegra að freista gæfunnar erlendis .
" Fyrst var stefnan sett á Lundúnir og fyrir atbeina Óskars Eiríkssonar , framleiðanda hjá Theater Mogul , komst Ívar Páll í samband við leikhúsmenn þar í borg og efnt var til smiðju , workshop , þar sem unnið var með verkið .
Hann segir þá vinnu hafa verið ánægjulega og upplýsandi .
Ólst upp við ást og frið Við nánari athugun komust Ívar Páll og félagar að þeirri niðurstöðu að New York væri jafnvel ennþá hentugri markaður en Lundúnir .
Var skónum þá stefnt þangað .
Tónlistin úr Revolution hefur aðeins einu sinni verið flutt opinberlega en Eyþór Ingi Gunnlaugsson og Jana María Guðmundsdóttir sungu fáein lög fyrir útvalda gesti á Kex hosteli síðastliðið sumar .
Ívar Páll segir viðbrögðin hafa verið vonum framar .
" Þetta var mjög ánægjuleg stund .
Ég sá í andlitum gesta að þeir kunnu að meta það sem þeir heyrðu .
" Eitt er að semja söngleik , annað að frumsýna hann í New York .
Einhver gæti spurt hvort Ívar Páll sé brjálaður .
" Ég myndi svara því játandi , " segir hann kíminn .
" Ég veit yfirleitt ekki hvar ég enda og ruglið tekur við .
Ætli þetta eigi ekki rætur í uppeldinu .
Faðir minn er mikill hippi í eðli sínu og við systkinin ólumst upp við ást , frið , reykelsi og tarotspil .
Pabbi er mikið á móti staðalmyndum um hlutverk kynjanna og við vissum ekki hvers kyns ég var fyrr en í fermingarveislunni .
" Hann brosir .
Þess má geta að faðir Ívars Páls er Jón Steinar Gunnlaugsson , fyrrverandi hæstaréttardómari .
" Í uppeldinu lögðu foreldrar mínir alltaf áherslu á að við systkinin yrðum það sem við vildum verða og allt mitt líf hefur verið barátta gegn því að vera steyptur í sama mót og aðrir .
Það er mjög sterkt í eðlisávísuninni .
Samt hef ég hikað við að fylgja köllun minni öll þessi ár .
Verið listamaður í líkama aumingja .
Nú er því lokið .
" Brjálæðisleg samkeppni Revolution er að verða að veruleika .
Spurður um væntingar viðurkennir Ívar Páll að hann renni blint í sjóinn .
Það sé samt frekar kostur en galli að koma ferskur inn á þennan markað .
" Það er brjálæðisleg samkeppni í leikhúsheiminum í New York en á móti kemur að markaðurinn er mjög stór .
Við munum reyna allt sem í okkar valdi stendur til að láta þetta virka og meira getum við ekki gert .
Ég hef tröllatrú á þessu verki og er reiðubúinn að setja undir mig hausinn eins og þarf .
Þetta er maraþonverkefni og ég hef mörgum sinnum tekið eitt skref aftur á bak til að geta svo tekið tvö skref áfram .
Ekki kemur til greina að gefast upp núna .
" Hann þagnar en botnar svo pælinguna : " Lífið snýst um að njóta augnabliksins og það ætla ég svo sannarlega að gera þegar ég sit á þriðja bekk á generalprufunni í New York í sumar .
" Alltaf til í að stökkva í reið með slíkum hestum Þetta verður spennandi ævintýri .
Maður fær ekki á hverjum degi tækifæri til að fara til New York og setja upp söngleik , " segir Bergur Þór Ingólfsson sem leikstýra mun sýningunni .
Hann segir Revolution hafa allt með sér .
" Leikritið er frumlegt og gott og tónlistin býður upp á mikla möguleika þótt hún sé ekki dæmigerð söngleikjatónlist .
Þetta er indie-rokk sem fellur mjög vel að mínum smekk .
Það eru þarna áhrif frá Pixies , David Bowie , Radiohead og jafnvel Portishead .
Þetta er alvöruefni með góðum húmor og spennandi sögu , " segir hann .
Bergur hafði aldrei hitt Ívar Pál og þurfti að spyrjast fyrir um hann .
" Honum er hvarvetna gefin góð einkunn .
Ívar Páll er augljóslega hæfileikaríkur maður .
Það stekkur ekki hver sem er fullskapaður upp úr leik- og tónskáldaskúffunni með eitt stykki Off-Broadway-söngleik í farteskinu .
Revolution er gott verk með sterk höfundareinkenni , tilbúið til æfinga .
Það hlýtur að koma meira frá Ívari Páli í framtíðinni .
Vonandi lætur hann þó ekki tuttugu ár líða á milli .
" Ráku upp stór augu Bergur veit ekki til þess að íslenskur söngleikur hafi verið settur upp erlendis áður og örugglega ekki í New York .
" Aðstandendur verksins eru helvíti áræðnir að gera þetta og ég er alltaf til í að stökkva í reið með slíkum hestum .
Ég var í Bandaríkjunum með Karli Pétri Jónssyni framleiðanda um daginn og þar ráku menn upp stór augu þegar þeir áttuðu sig á því að við ætluðum að byrja svona stórt .
Leiðin er yfirleitt lengri þarna úti .
" Bergur segir það hárrétta ákvörðun að setja verkið upp í New York .
Eðli þess vegna .
" Ef við gefum okkur að markhópurinn verði aðallega fólk sem hefur áhuga á frumlegri rokktónlist eru mun fleiri hausar í þeirri prósentu í New York en Reykjavík .
" Bergur er lítið farinn að velta viðtökum fyrir sér ennþá .
Aðalatriðið sé að búa til góða sýningu .
" Ég myndi segja að við ættum góða möguleika ef við náum sýnileika .
Við erum staðráðin í að gera stóra og flotta sýningu enda erum við vön gæðum úr leikhúsinu hér heima .
Íslenskt leikhús er á mjög háum standard í alþjóðlegu samhengi .
Það hefur margsýnt sig .
" Hlakkar til að dveljast í New York Bergur fer utan í apríl til að fylgjast með áheyrnarprufum en kemur svo heim aftur til að klára leikárið í Borgarleikhúsinu .
" Þegar ég verð búinn að þvo framan úr mér sminkið eftir síðustu sýninguna í júní flýg ég utan .
Það verður gaman að dveljast þar með fjölskylduna í sumar .
Stelpurnar mínar eru orðnar mjög spenntar .
" Það er stórt tækifæri fyrir íslenskan leikstjóra að leikstýra Off-Broadway-sýningu en Bergur er ekki farinn að velta því fyrir sér hvort það geti undið upp á sig .
" Markmiðið núna er bara að gera þetta eins vel og ég get en það segir sig sjálft að því betur sem þessi sýning gengur þeim mun fallegra verður nafnspjaldið sem maður skilur eftir sig .
" Sögusviðið er olnbogi Sögusvið söngleiksins Revolution er ekki alveg hefðbundið .
" Nú er það ? " spyr Ívar Páll .
" Er þetta ekki bara enn einn söngleikurinn sem gerist í olnboganum á Ragnari Agnarssyni húsgagnamálara ? " Bærinn Elbowville er sumsé samfélag manna sem komið hefur sér makindalega fyrir í olnboga manns .
Ef til vill framandi aðstæður en margt minnir þó á venjulegt jarðneskt samfélag á norðurhjara þessa heims .
" Þetta er saga um ástir og átök , " upplýsir Ívar Páll .
" Söguhetjurnar eru þrír bræður , Peter , Alex og Stein , sem tengjast miklum og sterkum böndum .
Þegar Peter og Alex verða ástfangnir af sömu konunni fer allt í bál og brand .
Það endar með því að annar þeirra yfirgefur bæinn en hinn verður eftir og kvænist konunni .
Þau stofna fjölskyldu og í leiðinni kemur hann hagsældarvél á koppinn .
" Erfitt er að toga meira upp úr höfundinum en hann bætir þó þessu við : " Verkið fjallar líka um vonina og mögulega lýsir það kerfinu sem við búum við .
Hvort skiptir meira máli , fjölskyldan eða efnislegir hlutir ? Annars er þetta ekki prédikun .
Fólki er frjálst að draga sínar ályktanir .
Réttar og rangar .
" Á eftir að kalla á mikla umfjöllun Alþjóðlega framleiðslufyrirtækið Theater Mogul , sem er með höfuðstöðvar í Reykjavík , er meðframleiðandi að sýningunni .
Fyrirtækið er með skrifstofu í New York sem koma mun að ráðningu listrænna stjórnenda og leikara , auk þess að annast daglegan rekstur sýningarinnar þegar þar að kemur .
Óskar Eiríksson , framkvæmdastjóri Theater Mogul , segir verkefnið leggjast mjög vel í sig .
Fyrir því eru einkum tvær ástæður .
Í fyrsta lagi er vöntun á frumlegum söngleik af þessu tagi .
" Menn hafa lengi talað um skort í nýju söngleikjaefni , bæði í New York og London .
Það er eins og menn þori ekki að gera neitt nýtt .
Einmitt þess vegna á Revolution mikla möguleika á því að vekja athygli .
Ég er gríðarlega spenntur að sjá hvað verður úr þessu , " segir Óskar .
Í öðru lagi hefur áhugi á Íslandi sjaldan verið meiri í Bandaríkjunum .
" Ég er nýkominn heim úr þriggja vikna ferð um Bandaríkin og man varla eftir öðrum eins áhuga á landi og þjóð .
Við erum hálfgerðar baráttuhetjur í hugum fólks vegna þess hvernig við höfum tekið á bankahruninu .
Hvort sem það viðhorf er rétt eður ei .
Fyrir vikið er mikið talað um okkur vestra og mikill áhugi á öllu sem er íslenskt .
Svo er fólk vant því að frábær tónlist komi frá Íslandi , Björk , Sigurrós og Of Monsters and Men .
Revolution gæti því varla komið inn í betra umhverfi .
Þessi uppfærsla á eftir að kalla á mikla umfjöllun í pressunni .
" Gæti borgað sig á tíu vikum Mostly Human Entertainment vinnur að uppsetningu á Revolution in the Elbow of Ragnar Agnarsson Furniture Painter í New York og fer jafnfram með sýningarréttinn á verkinu .
Framkvæmdastjóri þess og framleiðandi sýningarinnar í New York er Karl Pétur Jónsson .
Karl Pétur viðurkennir að það sé meira en að segja það að setja upp söngleik í New York .
" Við settum upp ítarlega kostnaðaráætlun og hittum í kjölfarið nokkra fjárfesta .
Sumir höfðu áhuga , aðrir ekki .
Eins og gengur .
Fjármögnun er að fullu lokið og það er hópur sextán fjárfesta sem stendur að uppfærslunni í New York , " segir Karl Pétur .
Miðað við stærð og umfang sýningarinnar segir Karl Pétur að verkefnið gæti borgað sig á tíu vikum , miðað við átta sýningar á viku og fullan sal .
" Þetta teljum við raunhæft .
Og miðað við 360 sæta sal þá þurfum við ekki nema tæplega hálfan sal til að hvert kvöld borgi sig .
" Nauðsynlegt er að hafa vaðið fyrir neðan sig og að sögn Karls Péturs er fyrirtækið í stakk búið til að sýna fyrir tómum sal í sex vikur .
" Nýjar sýningar taka ekki alltaf strax við sér , stundum þarf langa flugbraut fyrir góða sýningu .
Auðvitað vonum við að New York-búar kveiki strax á ágæti Revolution en taki það tíma höfum við bolmagn til að mæta því .
" Revolution hefur að geyma tegund tónlistar sem lítið hefur heyrst í söngleikjum til þessa og segir Karl Pétur að markvisst verði hamrað á sérstöðunni .
" Við erum ekki að fara inn á túristamarkaðinn .
Það er alveg ljóst .
Þetta verk höfðar miklu frekar til fólks sem vill uppgötva eitthvað nýtt og ferskt .
Þess vegna er New York einmitt rétti vettvangurinn .
" Tónlistin brýtur ísinn Þróun söngleiksins hefur tekið um þrjú ár , en nú er eiginleg framleiðsla sýningarinnar hafin .
Mikið starf er framundan og ber Karl Pétur hitann og þungann af skipulagningu þess .
Nú er lögð áhersla á að festa leikhús fyrir uppfærsluna í New York og ráða listræna stjórnendur .
" Fyrirfram gæti maður haldið að erfitt væri að ná eyrum hæfileikafólks í þessum bransa í New York en það hefur ekki verið raunin .
Leikhúsmógúllinn sem framleiðir sýninguna með okkur hefur gott orðspor í New York og hefur komið okkur í samband við úrvalsfólk sem allt á að baki fjölda Broadway og Off-Broadway sýninga .
Það kveikir í mörgum að taka þátt í verkefni sem er nýstárlegt , " segir hann .
" Teymið sem við erum að koma saman er fyrsta flokks .
" Það sem brýtur iðulega ísinn er tónlist Ívars Páls .
" Við sendum hana út á undan okkur og viðbrögðin eru alls staðar þau sömu .
Fólk fílar hana undir eins .
" Karl Pétur reiknar með að meira verði lagt upp úr kynningu í fjölmiðlum og samfélagsmiðlum en auglýsingum og nefnir hann í því sambandi plötuna með tónlistinni úr sýningunni , sem tekin verður upp í þessum mánuði .
Hún verði komin út og orðin aðgengileg vestra með vorinu , áður en hefðbundin kynning hefjist í fjölmiðlum , sem hjálpi tvímælalaust til .
Hann segir framboð á vönduðum söngleikjum Off-Broadway sé ekki eins mikið og ætla mætti , innan við tíu ný verk af stærðargráðu Revolution séu frumsýnd á ári hverju þótt leikhúsmarkaðurinn sé gríðarstór að öðru leyti .
Í umfangi er Revolution með stærri Off-Broadway sýningum ársins .
" Við eigum að geta komið af krafti inn á þennan markað .
" Broadway / Off-Broadway Margir telja að Broadway leikhús séu einfaldlega leikhús sem standa við samnefnda götu á Manhattan .
Svo er ekki .
Skilgreiningin á því sem telst Broadway og Off-Broadway felst í sætafjölda leikhússins .
Broadwayleikhús eru þau sem eru með 500 sæti og fleiri , Off-Broadway eru leikhús sem hafa 100-499 sæti .
Samkvæmt þessari skilgreiningu væru Þjóðleikhúsið og Borgarleikhúsið Broadway-leikhús , væru þau bara á Manhattan .
