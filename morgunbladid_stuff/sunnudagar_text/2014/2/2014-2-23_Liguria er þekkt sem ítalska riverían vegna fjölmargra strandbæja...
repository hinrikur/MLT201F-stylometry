" Liguria er þekkt sem ítalska riverían vegna fjölmargra strandbæja sem þekja strandlengjuna beggja vegna við Genóa .
Strandlengjan vestan við Genóa kallast Riveria di Ponente en strandlengjan sem liggur í austur frá Genóa kallast Riveria di Levante .
Það er sérstaklega skemmtilegt að þræða þann hluta sem kallast Riveria di Levante og upplifa fallega strandbæi á borð við Camogli , Portofino , Santa Margherita Ligure , Rapallo , Sestri Levante og síðast en ekki síst hið fræga og stórkostlega fjallasvæði Cinque Terre , " segir Kjartan .
" Lago Maggiore skiptist á milli héraðanna Piemonte og Lombardia og er austurbakkinn í Piemonte en vesturbakkinn í Lombardia .
Á austurbakkanum má finna bæi á borð við Stresa og Verbania og ennfremur eyjarnar Isole Borromee sem samanstanda af nokkrum eyjum , þ.e. Isola Bella , Isola Madre , Isola dei Pescatori og Isolino di San Giovanni .
Lago Maggiore er rétti staðurinn til að upplifa stórfenglega náttúrufegurð með endalausum útivistarmöguleikum , hvort sem maður vill hjóla , sigla , hlaupa , fara á seglbretti eða sjóskíði , í gönguferðir eða einungis endurnærast við sundlaugarbakkann , " segir Kjartan .
" Ég hef búið í þrígang í borginni Mílanó og er hún einfaldlega borgin mín .
Það er einhvern veginn allt að gerast í borginni og allt á fullri ferð en á sama tíma er hún svo afslöppuð og notaleg .
Það er upplifun að ganga um verslunargötur á borð við Via Montenapoleone og Via della Spiga ; skoða vöruúrvalið , fólkið og jafnvel bílana .
Dómkirkjan er mikilfengleg og mannlífið fjölbreytt á dómkirkjutorginu .
Mannlífið er líka fjölbreytt við Naviglio Grande en þar er að finna endalaust úrval af veitingastöðum , t.d. mæli ég með Officina 12 , La Fabbrica og Pizzeria Premiata .
Eftir góðan dag í Parco Sempione , stærsta almenningsgarði borgarinnar , er vel þess virði að kíkja á hönnunarsafnið Triennale sem stendur við jaðar hans .
Síðan er náttúrlega skylda fyrir hvern einasta unnanda góðrar knattspyrnu að kíkja á San Síró upplifa góðan nágrannaslag milli AC Milan og Inter Mílanó , " segir Kjartan .
" Í Tórínó og víðar í héraðinu Piemonte er að finna söguleg heimkynni Savoy-fjölskyldunnar , fyrrverandi valdhafa landsins , sem skildu eftir sig stórkostlegar hallir og kastala frá miðöldum sem eru á heimsminjaskrá UNESCO .
Í því samhengi má t.d. nefna hallirnar Palazzo Reale , Palazzo Carignano og Palazzo Madama og kastalann Castello del Valentino .
Í borginni er ennfremur að finna knattspyrnufélagið Juventus og er alveg þess virði að kíkja á spánnýjan heimavöll félagsins , sérstaklega þar sem það eru allir smá Juventini inn við beinið .
Og fyrst maður er kominn til Tórínó á annað borð er tilvalið að heimsækja bæi á borð við Barolo , Barbaresco , Asti og Alba en þar eru framleidd mörg af bestu rauðvínum landsins úr þrúgum á borð við nebbiolo og barbera , " segir Kjartan .
" Toscana er stórkostlegt hérað , hvernig sem á það er litið .
Þar er að finna borgir á borð við Flórens með öll sín söfn og sögufrægu byggingar , Siena sem á miðöldum barðist við Flórens um völdin í héraðinu , Lucca með sína virkisveggi ásamt Pisa með sinn fræga skakka turn .
Toscana er eitt allra frægasta vínræktarhérað landsins og eru Chianti , Montalicino , Bolgheri , Montepulciano og Maremma helstu svæðin .
Óteljandi fjöldi víngerðarhúsa býður upp á skoðunarferðir og jafnvel gistingu og hefur víngerðarhúsið Castello Banfi verið að mörgu leyti í fararbroddi á þessu sviði .
Svo ef menn vilja bregða undir sig líflega fætinum er náttúrlega hægt að kíkja í strandbæi á borð við Viareggio og Forti dei Marmi , " segir Kjartan .
" Það er mikil upplifun að koma til " borgarinnar eilífu " , sjálfrar Rómar .
Allar leiðir liggja til Rómar segir málshátturinn .
Það stenst engin borg samanburð við Róm þegar kemur að sögufrægum stöðum og byggingum líkt og Péturskirkjunni , Vatíkaninu , Sixtusarkapellunni , Foro Romano , Coloesseum , Pantheon og Piazza Navona svo fátt eitt sé nefnt .
Ég mæli líka sérstaklega með hverfinu Trastevere sem er virkilega heillandi með sínar þröngu götur sem geyma fjölmarga bari og veitingastaði , " segir Kjartan .
