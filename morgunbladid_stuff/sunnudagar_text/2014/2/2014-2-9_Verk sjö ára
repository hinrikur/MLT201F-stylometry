" Síðustu sjö ár " kallar Hanna Pálsdóttir sýningu sem hún opnar í Anarkíu , listasalnum í Hamraborg 3 í Kópavogi kl. 14 í dag , laugardag .
Segir hún þetta vera yfirlitssýningu á verkum sínum .
Hanna hóf myndlistarnám eftir að hún fór á eftirlaun fyrir 14 árum , eftir 38 ára starf í Búnaðarbankanum .
Hún hefur stundað nám í Myndlistaskólanum í Reykjavík og síðar í Myndlistaskóla Kópavogs og hjá Bjarna Sigurbjörnssyni .
Hanna málar með olíu og er myndlist hennar óhlutbundin , hún kveðst tjá sig með djörfum litum .
Tíminn , andstæður í tilverunni og fegurð náttúrunnar , allt þetta virðist hafa áhrif á myndsköpun hennar .
