Það sem af er árinu hafa 98 ölvunarakstursbrot og 121 brot vegna aksturs undir áhrifum ávana- og fíkniefna verið skráð hjá Lögreglunni á höfuðborgarsvæðinu .
Þetta er í fyrsta skipti sem síðarnefndu brotin mælast fleiri .
Brotum vegna aksturs undir áhrifum ávana- og fíkniefna hefur fjölgað hratt undanfarin ár .
Árið 2008 voru þau 320 í umdæmi Lögreglunnar á höfuðborgarsvæðinu en 819 í fyrra .
Á sama tíma fækkaði ölvunarakstursbrotum úr 1.089 niður í 897 .
Þróunin er allt önnur þegar kemur að óhöppum tengdum fíkniefnaakstri .
Málum fjölgaði úr 42 í 64 frá 2008 til 2010 en fækkaði aftur niður í 50 2012 og 46 2013. á sama tíma hefur óhöppum sem tengjast ölvunarakstri fækkað umtalsvert .
Sjá graf hér að ofan .
Kristján Ólafur Guðnason , aðstoðaryfirlögregluþjónn hjá Lögreglunni á höfuðborgarsvæðinu , segir það vissulega tíðindi að skráð brot vegna fíkniefnaaksturs séu í fyrsta sinn orðin fleiri en skráð brot vegna ölvunaraksturs .
Tölurnar segi þó ekki alla söguna , þar sem búnaður lögreglu til að mæla fíkniefnavímu ökumanna hafi batnað til muna árið 2006 þegar gerðar voru breytingar á lögum og verklagi lögreglu vegna aksturs undir áhrifum ávana- og fíkniefna .
Þekking lögreglumanna og möguleikar hafi fyrir vikið aukist jafnt og þétt .
Fram að því var lögregla illa í stakk búin til að takast á við slík brot þar sem lagagrunnur var veikur .
Fjölgun einstakra mála getur því , að hans mati , helgast af öflugri löggæslu .
Færri smjúgi gegnum nálaraugað en áður .
Vakni grunur um fíkniefnaakstur er ökumaður færður á næstu lögreglustöð , þar sem tekin er af honum blóð- og þvagprufa og sett í rannsókn .
Viðurlög við brotunum má skoða á grafi hér að ofan .
Kristján segir vont að alhæfa en aukin þekking og viðbúnaður lögreglu vegna fíkniefnaaksturs vegi án efa þungt þegar horft er til þess að heildarbrotum hefur fjölgað , voru 1.409 árið 2008 en 1.716 á síðasta ári .
Það að fleiri náist núna þýði sumsé ekki endilega að fleiri séu að aka undir áhrifum fíkniefna .
Ástandið líklega betra Máli sínu til stuðnings vísar hann til fjölda óhappa sem tengjast ölvunar- og fíkniefnaakstri .
Það að þeim fjölgi lítið sem ekkert af völdum fíkniefna en fækki verulega af völdum ölvunar sé betri mælikvarði á ástandið í umferðinni en fjölgun skráðra brota .
" Í raun eru vísbendingar um að ástandið sé betra núna en árið 2008 , " segir Kristján .
Enda þótt málin séu nú fleiri eru færri einstaklingarnir á bak við fíkniefnaaksturinn en á bak við ölvunaraksturinn .
Síbrotamenn eru með öðrum orðum fleiri .
Auk sekta og sviptingar ökuleyfis er lagaheimild til að gera ökutæki síbrotamanna upptæk en að sögn Kristjáns er ekki víst að það dugi til enda séu þeir ekki alltaf á eigin bílum .
Ekki er lagaheimild til að senda menn í áfengis- eða vímuefnameðferð vegna brota af þessu tagi .
Ýmsar ástæður eru fyrir því að menn eru gripnir við akstur undir áhrifum áfengis eða fíkniefna .
Það getur til dæmis gerst við hefðbundið eftirlit lögreglu , ef aksturslagið er undarlegt , ef lögreglumenn bera kennsl á ökumann vegna eldri afbrota eða ef ökumaður veldur óhappi í umferðinni .
Að sögn Kristjáns hefur lögregla margvísleg úrræði til að taka menn úr umferð , hún fylgist til dæmis reglulega og markvisst með ökumönnum sem koma út úr vínbúðum og af öldurhúsum .
Aldrei er slakað á eftirliti enda getur fólk vitaskuld sest drukkið eða vímað undir stýri á öllum tímum sólarhrings .
