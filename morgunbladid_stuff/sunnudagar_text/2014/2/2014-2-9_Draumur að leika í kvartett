Strokkvartettinn Siggi kemur fram á tónleikum í Salnum á sunnudag kl. 16 .
Á efnisskrá tónleikanna er frumflutningur á nýju verki , " Serimoníu " , eftir Hauk Tómasson .
Kvartettinn flytur einnig eldra verk eftir Hauk , " Langan skugga " , sem upphaflega var samið fyrir strengjaseptett en verður nú flutt í útsetningu fyrir kvartett .
Verk Hauks verða römmuð inn af strengjakvartettum eftir Joseph Haydn og Sergei Prokofiev .
Strokkvartettinn Sigga skipa Una Sveinbjarnardóttir og Helga Þóra Björgvinsdóttir á fiðlur , Þórunn Ósk Marinósdóttir á víólu og Sigurður Bjarki Gunnarsson á selló en þau starfa öll hjá Sinfóníuhljómsveit Íslands .
Kvartettinn kom fyrst fram á UNM-hátíðinni árið 2012 .
" Það hafði verið draumur okkar allra að leika í kvartett sem þessum , " segir Una .
" Þegar Siggi kom fyrst fram á UNM lékum við ný verk eftir norræn tónskáld og það var ljóst að við vildum halda áfram .
Það er talsverð skuldbinding að vera í föstum kvartett sem þessum en það gengur vel .
" Hún segir afar spennandi að fá að frumflytja þennan nýja kvartett eftir Hauk , sem hefur getið sér gott orð fyrir tónsmíðar og meðal annars hlotið Íslensku tónlistarverðlaunin í þrígang .
" Okkur finnst gaman að vinna með tónskáldum og við höldum því áfram , en við viljum bara sérhæfa okkur í því að vera strengjakvartett , " segir Una þegar spurt er hvort þau leggi áherslu á nýja tónlist .
" Og það er ekki hægt án þess að leika verk eftir Haydn .
Við sökkvum okkur því í eldri tónlist um leið og við lærum ný verk , en við viljum nálgast eldri verkin eins og þau séu ný .
Það felst visst frelsi í því að vinna með verk sem ekki hafa verið flutt áður , og vitaskuld felst ábyrgð í því líka , en við erum spennt fyrir því að nálgast eldri verkin einnig með því hugarfari .
Það hefur verið stórskemmtilegt .
" 