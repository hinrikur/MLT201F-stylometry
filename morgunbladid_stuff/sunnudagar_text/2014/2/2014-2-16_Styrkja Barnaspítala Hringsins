Átakið og söfnunin Öll í einn hring fyrir Barnaspítala Hringsins hefur staðið yfir frá 1. febrúar og í dag fer fram 1.000 króna markaður á KEX hosteli á vegum átaksins en markaðurinn er einn af fjölmörgum viðburðum þess .
Átakið er sprottið upp úr áfanga sem kenndur er í háskólanum og nefnist Samvinna og árangur en Elmar Hallgríms Hallgrímsson , lektor við Háskóla Íslands , kennir hann .
" Hugmyndin kom frá Elmari en málefnið er þarft og eins og landsmenn vita þá er Barnaspítali Hringsins ákaflega mikilvæg og verðmæt stofnun , " segir Birna Harðardóttir , viðskiptafræðingur og meistaranemi í stjórnun og stefnumótun .
" Fólk hefur tekið einstaklega vel í þetta og vilja flestir leggja sitt af mörkum til að leggja málefninu lið .
Söfnunin hefur gengið vonum framar og vil ég þá nota tækifærið og þakka öllum fyrir sem hafa tekið þátt í átakinu .
" Ýmis fyrirtæki hafa gefið fjölbreyttan varning sem verður til sölu á markaðnum í dag og má þar meðal annars nefna gjafabréf á veitingastaði , kort í líkamsrækt , fatnað , snyrtivörur , bækur og fleira .
" Vörurnar eru hver annarri glæsilegri og er þetta viðburður sem enginn ætti að láta framhjá sér fara .
Styrkjum gott málefni , " segir Birna að lokum .
