Kunningi minn einn hafði orð á því um daginn að hann setti sig ósjálfrátt í varnarstellingar fengi hann í hendur bók sem væri lengri en 500 síður .
Honum finnst hann lesa alltof margar bækur þar sem höfundar eru að teygja lopann og dásamar hinn góða rithöfund Sjón fyrir að geta sagt miklar sögur í stuttum og knöppum eðaltexta .
Það er vissulega lítil skemmtun í því að lesa mörg hundruð blaðsíðna bók sem manni leiðist og reyndar engin ástæða til að eyða tíma sínum í það .
Það er í góðu lagi að gefast upp , nema vitanlega bókin sé lesin vegna náms- eða vinnuskyldu .
Þá er lítið annað hægt að gera en að lesa og þjást .
Ein af tískubókum ársins er The Goldfinch eftir bandarísku skáldkonuna Donnu Tart , alþjóðleg metsölubók upp á 770 síður .
Tveir kunningjar mínir voru alsælir með hana svo ég byrjaði að lesa hana full bjartsýni .
Ég gafst upp á blaðsíðu 257 því ekkert í bókinni hreif mig .
Mér var ómögulegt að lifa mig inn í söguþráðinn og persónur bókarinnar fannst mér einkennilega líflausar .
The Goldfinch hefur ekki verið þýdd á íslensku en önnur löng metsölubók er nýkomin út á íslensku og er að slá í gegn .
Það er Sannleikurinn um mál Harrys Quebert eftir Svisslendinginn Joël Dicker , sem nú trónir á toppi metsölulista Eymundsson .
Sú er tæpar 700 síður , full af óvæntum atvikum , áhugaverðum persónum og oft glittir í skemmtilegan húmor , sem er ansi beittur þegar höfundur fjallar um markaðslögmálin í bókmenntaheiminum .
Það felst mikil ánægja í því að lesa bók þar sem höfundur kemur manni með reglulegu millibili á óvart .
Við lestur þessarar bókmenntalegu glæpsögu ályktar maður hvað eftir annað sem svo að nú sé ráðgátan til lykta leidd og botnar ekkert í því að nokkur hundruð blaðsíður séu eftir af bókinni .
Ætlar höfundur að teygja lopann það sem eftir er bókar ? hugsar maður með sjálfum sér – en er staddur á algjörum villigötum í þeim hugsunum .
Það eru ekki allar 700 blaðsíðna skáldsögur sem virka , en þessi gerir það sannarlega .
Skemmtileg og áhugaverð lesning .
