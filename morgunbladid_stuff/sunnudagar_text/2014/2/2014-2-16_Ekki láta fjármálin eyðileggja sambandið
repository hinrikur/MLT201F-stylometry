Rómantíkin er allt um kring þessa helgina enda var Valentínusardagurinn haldinn hátíðlegur á föstudag .
En rómantíkin dugar skammt ein og sér og þeir sem reynt hafa vita að ein af mikilvægustu stoðum farsæls , langs og ástríks sambands er að sátt sé um peningamálin .
Raunar segir í grein fjármálaritsins Forbes að rannsóknir sýni trekk í trekk að fátt hefur meira forspárgildi um líkurnar á skilnaði en hversu oft pör rífast um fjárhaginn .
Skipta má fjármálarifrildum í sex flokka og í öllum tilvikum er hægt að draga úr líkunum á núningi og ósætti með því að hafa nokkur heilræði í huga .
Peningarnir í pott Það fyrsta sem Forbes nefnir er sá núningur sem er nánast óhjákvæmilegur þegar tveir einstaklingar byrja að sameina hjá sér fjárhaginn .
Það getur verið ákveðið tilraunaferli að finna það fyrirkomulag sem hentar best , s.s. hvort allt á að fara í einn sjóð eða hvort betra er að hvor haldi sínum fjármálum fyrir sig með einn sameiginlegan reikning fyrir sameiginleg útgjöld .
Það er ágætt að sýna sveigjanleika og hafa ágætan skammt af þolinmæði á þessu stigi sambandsins .
Ekki ætti að koma á óvart að skuldir geta verið þrætuepli , hvað þá ef annar aðilinn er með mun stærri skuldabagga en hinn .
Engum þykir gaman að upplifa sig sem fjárhagslega byrði , né heldur er gaman að sitja uppi með kostnaðinn af skuldasöfnun einhvers annars .
Pör ættu að reyna að forðast að líta á gömlu skuldirnar sem einhvers konar tossastimpil á þeim sem á skuldirnar .
Það getur líka verið til marks um þroska , styrkt sambandið og bætt fjárhagshorfur heimilisins til lengri tíma litið ef báðir takst í sameiningu á við það verkefni að saxa hratt og vel á skuldirnar .
Áætlun tryggir friðinn Útgjöld heimilisins geta verið endalaus uppspretta rifrilda , sérstaklega ef annar aðilinn upplifir sig sem sparasaman en hinn sem eyðsukló .
Fyrir það fyrsta verður að skilja að oftast verður ákveðin verkaskipting hjá pörum svo að annar sér um algenga útgjaldaliði eins og matarinnkaupin á meðan hinn kaupir minna eða sjaldnar vöru og þjónustu fyrir sig og heimilið .
Svo verður að muna að það eru ekki endilega útgjöldin sjálf sem geta valdið pirringi heldur óvænt fjárútlát og ófyrirsjáanleiki í heimilisrekstrinum .
Forbes segir hægt að leysa þennan vanda með því að gera fjárhags- og útgjaldaáætlun og fylgja henni .
Pör getur einnig greint á um hvernig á að spara , fjárfesta og byggja upp varasjóð .
Sumir vilja taka meiri áhættu í fjárfestigum en aðrir velja öruggari kosti sem oft bera þá lægri ávöxtun um leið .
Sumir eru ekki í rónni öðruvísi en að eiga mjög drjúgan varasjóð til að leita í ef eitthvað kemur upp á á meðan aðrir eru bjartsýnni og djarfari .
Ráðlegt er að pör reyni að skilja vel fjárhagslegar hugmyndir hvort annars , viti til hvers sparnaður eða fjárfestingar eru ætlaðar og hver markmiðin eru .
Þannig ætti að vera hægt að finna meðalveg og móta áætlun sem parið getur verið samstiga um .
Allt uppi á borðum Loks er afskaplega skaðlegt , að mati Forbes , að halda einhverju fjárhagslegu leyndu í sambandi .
Sumum hættir til að fegra fjárhagsástandið fyrir makanum eða fela slæmar ákvarðanir og áföll .
Aðrir skrökva um litlu hlutina , s.s. hvað fínu nýju gallabuxurnar kostuðu í raun eða að skotist var á dýran veitingastað með vinunum .
Stundum er ástæðan sú að annar aðilinn vill verja hinn gegn áhyggjum , eða vill ekki lækka í áliti , eða vill hreinlega losna við karp og fjas .
En með peninga eins og allt annað gildir að heiðarleikinn er bestur á endanum .
Jafnvel litlar lygar og leyndarmál geta safnast upp og saxað smám saman á traustið og ástríkið .
