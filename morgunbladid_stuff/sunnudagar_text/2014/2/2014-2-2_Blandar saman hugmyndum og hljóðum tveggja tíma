É g er stundum spurður að því hvaða hljóðfæri ég hafi fyrst unnið með .
Þótt það hafi verið gítar þá má segja að kórinn hafi mótað mig meira en gítarinn , " segir Hugi Guðmundsson tónskáld .
Á dögunum kom út geisladiskurinn Djúpsins ró með verkum Huga og hefur hlotið verðskuldaða athygli og lof , fyrir sterk og áhugaverð verk fyrir kór og hljóðfæri .
Flytjendur eru Hamrahlíðarkórinn undir stjórn Þorgerðar Ingólfsdóttur , Nordic Affect-hópurinn , sem hefur sérhæft sig í að flytja tónlist 17. og 18. aldar í bland við nýja tónlist , og Hanna Loftsdóttir sem leikur á gömbu .
Hugi , sem er fæddur árið 1977 , starfar að tónsmíðum í Kaupmannahöfn en hann lauk þar meistaragráðu við Konunglega tónlistarakademíið árið 2005 og síðar meistaranámi í raf- og tölvutónlist við listaháskóla í Hollandi .
Hann hlaut Íslensku tónlistarverðlaunin árið 2008 fyrir tónverkið " Apocrypha " og aftur í fyrra fyrir " Orkestur " .
Hugi er hér á landi í tengslum við Myrka músíkdaga og Visual Music Festival , þar sem flutt eru þrjú verka hans .
Á opnunarkvöldinu var frumflutt samstarfsverkefni þeirra Brett Battey , sem er búsettur í Bretlandi , verk með tónlist Huga fyrir píanó og elektróník og myndverki Battey .
Í dag , laugardag , klukkan 14 , flytur Nordic Affect síðan " Händelusive " , verk í þremur þáttum frá 2009 sem heyra má á diskinum nýja , og einnig verk eftir þá Huga og Guðmund Vigni Karlsson , " Púls tveir " .
Hugi segir að samstarf þeirra Battey hafi verið áhugavert og að Friðrik Steinn Kristjánsson , forvígismaður Visual Music Festival , hafi í raun " parað " þá saman .
" Ég fór til Bretlands að hitta Brett og við teiknuðum upp ferla að vinna inn í , og unnum form verksins í mikilli samvinnu .
Við vorum forvitnir og tókumst á við þessa áskorun , það var ögrandi að nálgast sköpunarferlið á nýjan hátt , " segir Hugi .
" Það hafa aldrei verið gerð myndverk við tónverk eftir mig en nú eru skyndilega myndverk við öll þrjú á þessari hátíð ! " segir hann og hlær .
" Tvö þeirra eru samstarfsverkefni , það með Brett og verkið sem ég gerði með Kippa Kaninus , Guðmundi Vigni , en þar sömdum við músíkina saman og hann sá um myndræna þáttinn .
Þá munu einnig verða flutt myndbandsverk við " Händelusive " .
Þau voru gerð eftir á , af Andra Hafliðasyni frænda mínum .
" Dulúð fortíðar og ný tækni Þegar talið berst að nýja hljómdiskinum segir Hugi að sig hafi lengi langað til að safna saman kórverkum og gefa út .
Kórsöngur stendur hjarta hans nærri .
" Ég var því miður ekki í MH og kynntist Þorgerði Ingólfsdóttur því ekki þar , en árið 2010 var ég einn tíu íslenskra söngvara í Röddum Evrópu , evrópskum kór sem ferðaðist vítt og breitt um Evrópu undir stjórn hennar .
Upp úr því kynntumst við vel og ég gaf henni upphafsverkið á diskinum , " Hugsa jeg það hvern einn dag " , í þakklætisskyni fyrir þann tíma .
Kórinn hefur flutt það oft og síðan hefur þessi hugmynd kraumað , að gefa út safn styttri kórverka með Hamrahlíðarkórnum , sem hefur svo heillandi og sérstakan hljóm .
" Hugi bar hugmyndina undir Þorgerði , sem leist vel á , og verkið þróaðist þannig að kórverkin eru tengd með hljómsveitaverkum og fjórum millispilum fyrir gömbu .
Hugi er menntaður í elektrónískri tónlist en hikar ekki við að stökkva milli barroks og nútíma ; semur jöfnum höndum fyrir gömbu og raftónlist .
" Þetta tvennt heillar mig mest .
Annarsvegar einhver dulúð úr fortíð , hljómurinn úr þessum gömlu hljóðfærum , og svo er ég mikið tæknifrík .
Mér finnst það áhugaverð blanda .
Það hefur lengi verið drifkraftur hjá mér að setja eitthvað gamalt í samhengi sem sumum finnst alls ekki eiga saman ; mér finnst það geta vakið sérstök hughrif að blanda hugmyndum og hljóðum tveggja tíma .
Þá þarf oft að gera mjög lítið með elektróníkina , nota hana bara til að vekja hlustandann til umhugsunar .
Ég vil nota raftónlistina sparlega , það er miðill sem er auðvelt af ofhlaða með .
Þarna er allt í einu kominn aðgangur að öllum heimsins hljóðum , sem er tónskáldi ekki eðlislægt .
Með hljóðfæri og mannsrödd er okkur tamt að vinna með miklar takmarkanir , og þær henta vel .
Þegar ég sem fyrir elektróník , þá hef ég gjarnan reynt að taka hljóðheim þeirra hljóðfæra sem ég er að vinna með og stækka hann örlítið , svo það sé jafnvel óljóst hvort hljóðfærið sé að gefa hljóðin frá sér .
Það er alltaf hætta á að köld stafræn elektróník taki lífræn hljóðfæri yfir .
" Hugi virðist bera mikla virðingu fyrir hinum gamla hljóðheimi .
" Já , verkin mín spretta af einhverjum rótum sem ég ríf mig ekki frá .
Ég er bara einn lítill sproti í tónlistarsögunni , maður er alltaf háður næringunni frá rótunum .
" Rætur Huga liggja , eins og hann segir , í kórtónlist og hann hefur hlotið verðskuldað lof fyrir tónverk sín fyrir kóra .
" Ég byrjaði um 17 ára gamall að syngja í kórum og var svo heppinn að komast fljótlega í Mótettukórinn .
Það var rosaleg upplifun .
Ég gleymi aldrei þegar við sungum verk eftir Arvo Pärt á fyrstu æfingunni , þegar ég var 18 ára .
Ég fær ennþá gæsahúð við að hugsa um það ! Ég söng í kórum í mörg ár , allt þar til ég fór út í nám , og það markaði djúp spor .
Milli stærri verkefna finnst mér alltaf gott að grípa í að skrifa kórverk , það finnst mér eins og að komast heim .
Mér finnst það iðulega ekki jafn flókið og að skrifa fyrir hljómsveit , mér finnst ég vita vel hvað virkar fyrir kór , enda alinn upp í þessari íslensku kórahefð .
Þegar ég var kominn í framhaldsnám í Danmörku kom ég af og til með ný kórverk í tíma en mætti takmörkuðum skilningi , kennararnir ypptu áhugalitlir öxlum og spurðu hvers vegna ég væri að gera þetta .
" Hann hlær .
" En hér á landi er svo mikið af frambærilegum kórum sem eru skipaðir áhugamönnum , hefðin er svo rík .
Það þekkist ekki á sama hátt í Danmörku .
Ég held ég spretti af sama jarðvegi og Atli Heimir Sveinsson , Þorkell og aðrir sem hafa gripið í þetta hér .
" Kórtónlistin á diskinum spannar allan tónsmíðaferil Huga , frá 1998 til dagsins í dag .
" Ég hrærist í heimi nútímatónlistar , sem er ekki endilega það sem fjöldinn er spenntastur fyrir , en ég var farinn að sjá að ég ætti hér efni á heilan disk sem ætti ekki að stuða neinn , " segir hann og brosir .
" Þetta er frekar aðgengileg nútímatónlist .
Mig langaði að koma þessu frá mér og sýna að nútímatónlist í dag þarf ekki endilega að vera skrifað fyrir fáa útvalda og útlærða fagmenn .
Það viðhorf er sem betur fer að breytast mjög hratt og aðsókn á tónleika að aukast mikið " .
– Hvernig er að starfa sem íslenskt tónskáld í Kaupmannahöfn ? " Býsna gott .
Ég get ekki kvartað .
Reyndar vinn ég líka töluvert á Íslandi og það er aftur að aukast mikið eftir algjöra ládeyðu í kjölfar hrunsins .
Úti fæ ég hinsvegar mikið af pöntunum sem bæði danskir og alþjóðlegir flytjendur hafa getað fjármagnað með dönskum styrkjum .
Það kerfi gerði það að verkum að ég hef getað skrimt sem tónskáld þó að kannski hafi það ekki verið heppilegasti tíminn að byrja á því akkúrat árið 2007 þegar kreppan var að fara að skella á .
" – Og eru alltaf einhver verk að fæðast ? " Já , verkin verða til mitt á milli hljómborðsins , tölvunnar og nótnapappírsins – og sem betur fer en nóg af verkefnum .
" 