Eina skáldsagan sem vitað er til Charlie Chaplin hafi skrifað hefur verið gefin út , tæpum sjötíu árum eftir að hún var skrifuð .
Sagan , sem er stutt , 70 blaðsíðna nóvella , nefnist Footlights og hin afbragðsgóða kvikmynd Chaplins Limelight sem gerð var árið 1952 byggði á henni , en þar fór Chaplin sjálfur með aðalhlutverkið ásamt Claire Bloom , en myndin gerði hana að stjörnu .
Það er ævisagnahöfundur Chaplins , David Robinson , sem kom handritinu í útgáfuform .
Í bókinni er , eins og í kvikmyndinni Limelight , sögð saga hins drykkfellda trúðar Calvero , sem hefur lifað sitt fergursta , en bjargar ballerínu sem ætlar að fyrirfara sér .
Chaplin skrifaði bókina árið 1948 en hún var ekki ætluð til útgáfu .
Á þeim tíma var Chaplin að upplifa erfitt tímabil vegna vinstrisinnaðra stjórnmálaskoðana sinna og almenningsálitið snerist gegn honum og var það mikil breyting í lífi manns sem hafði lengi verið dáður og elskaður .
Chaplin varð síðan að yfirgefa Bandaríkin vegna gruns um kommúnisma .
Ævisagnahöfundur hans , Robinson , segir að tilfinningar Chaplins á þessu tímabili hafi ratað í söguna sem hann segir vera sérkennilega en góða .
Ekki ætti að koma á óvart að Chaplin hafi skrifað skáldsögu því fjölhæfni hans var gríðarleg ; hann starfaði sem leikari , leikstjóri , handritshöfundur og tónskáld og gerði þetta allt jafn vel .
