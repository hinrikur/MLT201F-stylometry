Snóker Reynisson tekur dindilsperrtur á móti mér .
Smáhundur af tegundinni möltugrefill .
Í honum eru gestalæti .
" Svona , svona , " segir húsfreyjan , Agnes Löve .
" Langar þig að syngja fyrir gestinn , Snóker minn ? Jæja , við skulum þá bara klára það .
" Hún sest við flygilinn .
Hundurinn fylgir eftir og stillir sér upp , eins og hver annar ljóðasöngvari .
Ég sest , agndofa .
Agnes gefur merki og um leið og fyrsta nótan streymir fram í stofuna hefur hundurinn upp raust sína .
Hún er glettilega ómþýð .
Svei mér ef öndunin er ekki samkvæmt kúnstarinnar reglum .
Furðulegt .
Eftir nokkrar línur missir Snóker áhugann og skundar fram á gang .
" Hann er býsna lagviss en úthaldið er ekkert sérstakt .
Hann snýr sér fljótt að öðru , " segir Agnes .
Í þeim orðum töluðum vindur ömmustelpan sér inn úr dyrunum , Agnes Tanja Þorsteinsdóttir , mezzósópransöngkona .
Saman koma þær fram á tónleikum í Norræna húsinu á laugardaginn eftir viku kl. 16 .
Um er að ræða debúttónleika hinnar 23 ára gömlu Agnesar Tönju en hún leggur stund á söngnám við tónlistarháskólann í Vínarborg .
Boðið verður upp á blandaða efnisskrá á tónleikunum , íslensk , þýsk , frönsk og rússnesk sönglög og aríur eftir Mozart og fleiri .
" Stelpan er hérna heima í vetrarfríi og okkur fannst upplagt að hún léti í sér heyra , " segir amman og horfir stolt á nöfnu sína .
" Ég er mjög glöð að geta tekið þátt í þessu með henni .
" Það sætir óneitanlega tíðindum að söngvari debúteri með ömmu sína við slaghörpuna .
Hvorug þeirra hefur heyrt um slíkt áður og telja næsta víst að það hafi alltént aldrei gerst hér á landi .
Agnes Tanja hlakkar til tónleikanna og viðurkennir að hún sé með fiðrildi í maganum .
" Við vorum að klára að setja efnisskrána saman í gærkvöldi og nú verður ekki aftur snúið .
Ég hef komið fram við smærri tækifæri áður en aldrei sungið heila tónleika .
" Agnes eldri fagnar því jafnframt á tónleikunum að sextíu ár eru liðin frá því hún kom fyrst fram opinberlega , tólf ára að aldri .
Það var í barnatíma útvarpsins og lék hún verk eftir Bach og Schubert .
Tónleikarnir voru hljóðritaðir og hefur upptakan varðveist .
" Ég hafði að vísu spilað eitthvað áður en þetta er fyrsta upptakan og gaman að halda upp á það , " segir Agnes .
" Þá um haustið réðst ég sem organisti í barnamessum í Laugarneskirkju svo starfsferill minn telur orðið sextíu ár .
Það var mikið fjör í barnamessunum og þakið ætlaði hreinlega að rifna af kirkjunni þegar ég spilaði " Áfram kristsmenn , krossmenn " og troðfull kirkjan söng með .
Þar eignaðist ég líka mína fyrstu aðdáendur því það voru gjarnan tveir til þrír litlir gæjar sem fylgdu organistanum heim eftir messu .
" Af annarri kynslóð tónlistarfólks Fjölmargar upptökur með píanóleik Agnesar eru varðveittar í safni Ríkisútvarpsins og hefur hún verið að fara yfir þær að undanförnu með útgáfu í huga .
Rúsínan í pylsuendanum verða svo tónleikarnir á laugardaginn en þeir verða hljóðritaðir .
" Það verður að vera eitthvað nýtt á svona plötu , annað væri bara blöff , " segir Agnes og brosir .
Tónlist sem fag er ekki eldri á Íslandi en svo að Agnes heyrir til annarri kynslóð .
Kennarar hennar voru fyrsta kynslóðin .
Sumir hverjir komu meira að segja að utan , svo sem dr. Róbert Abraham Ottósson og dr. Victor Urbancic .
Frábærir menn báðir tveir , að sögn Agnesar , sem við eigum margt að þakka .
Hún lærði einnig hjá Rögnvaldi Sigurjónssyni og hann ber eiginlega ábyrgð á því að hún lagði fyrir sig píanóleik .
" Rögnvaldur var afburðaskemmtilegur maður og ég gaf mér að allir píanóleikarar hlytu að vera svona skemmtilegir .
" Hún hlær .
Agnes lærði í Leipzig , í sama skóla og Jón Leifs og Páll Ísólfsson , og naut skólavistarinnar .
Hart gat þó verið í ári .
" Ég fór utan 1960 , átján ára gömul .
Ári síðar kom múrinn og þá breyttist margt til hins verra .
Á löngum köflum var hvorki til matur í búðunum né kol til að hita húsin .
Samt vorum við þarna í sjö ár og báðir synir mínir eru fæddir í Leipzig .
" Heimurinn er lítill og svo merkilega vill til að einn kennara Agnesar í Leipzig var faðir kennara Agnesar Tönju í Vínarborg .
Regine Köbler heitir hún og er væntanleg til landsins til að vera viðstödd tónleikana .
Af því tilefni mun Agnes Tanja syngja tvö lög eftir föður hennar .
Agnes Tanja byrjaði í píanónámi en hennar ástríða var alltaf söngur .
" Hún tilkynnti okkur sex eða sjö ára að hún ætlaði að verða óperusöngkona og syngja í stóru óperunni í New York þegar hún yrði 21 árs .
Þetta var merkilegt í ljósi þess að barnið þekkti engan óperusöngvara , " segir amma hennar .
Agnes Tanja man ekki hvers vegna hún var svona ákveðin en það hljóti þó að tengjast því að tónlist var allt í kringum hana í æsku .
Hún lauk framhaldsprófi frá Tónlistarskóla Garðabæjar í bæði söng og píanóleik aðeins átján ára gömul og er nú á þriðja ári í söngnámi í Vínarborg .
Var í hópi tíu nemenda af 180 sem valdir voru inn í skólann .
Agnes Tanja segir yndislegt að koma heim og vinna með ömmu sinni .
" Píanóleikararnir úti eru fínir en þeir þekkja mig ekki eins og amma .
Við náum afar vel saman .
Ég held að það sé skapgerðin bak við nafnið .
Það tengir okkur traustum böndum , " segir Agnes Tanja .
Spurð hvort amma hennar hlífi henni við æfingarnar skella þær báðar upp úr .
" Nei , alls ekki .
" Agnes segir raunar að það virki í hina áttina , hún sé harðari við sonardóttur sína en aðra söngvara .
" Hún er ekkert barn lengur .
Agnes Tanja hefur marga góða kosti og einn sá albesti er að aldrei þarf að segja henni neitt tvisvar .
" Spurð hvort þær séu líkar svarar Agnes Tanja hiklaust játandi .
" Ég segi það .
Ég hef skapið en amma er svolítið rólegri .
" Amma hennar kinkar kolli .
" Maður verður yfirvegaðri með árunum .
" Þær hlæja .
" Við erum að minnsta kosti líkar í tónlistinni , " segir Agnes .
" Hún ólst líka upp undir minni handleiðslu .
Ég fór með hana á sinfóníutónleika og fleira .
" " Já , núna , " svarar Agnes Tanja spurð hvort hún sé þakklát fyrir það .
Agnes segir það aldrei gera börnum illt að kynnast klassískri tónlist snemma .
Ekki sé nóg að lesa bara Andrés Önd .
Spurð hvort pottur sé brotinn í þessum efnum hér á landi svarar hún játandi .
" Við erum ekki nógu dugleg við tónlistaruppeldið og menningaruppeldið yfir höfuð .
Einhvers staðar höfum við gert eitthvað rangt .
Nú er það bara popp og meira popp .
Klassísk tónlist er komin út í horn .
" Menningarsjokk að koma heim Agnes Tanja tekur undir þetta .
" Það er menningarsjokk að koma heim .
Í Vínarborg get ég farið í óperuna á hverju kvöldi , kæri ég mig um .
Hér þarf hins vegar að gera dauðaleit að áhugaverðum klassískum tónlistarviðburðum .
" Amma hennar segir þá helst að finna í hádeginu .
" Hvað segir það okkur ? " spyr hún .
Tja .
" Þeir eru ætlaðir eldri borgurum .
" Í þessu ljósi þarf ekki að koma á óvart að Agnes Tanja stefni að því að starfa erlendis að námi loknu .
" Ég er orðin of sein að syngja í Metropolitan 21 árs en ætli ég geri það ekki bara 31 árs í staðinn .
Nú eða 41 árs .
" Hún hlær .
" Annars gæti ég alveg hugsað mér að syngja í Vínaróperunni líka .
Ég hef staðið á sviðinu þar , kom þangað með skólanum , og það var góð tilfinning .
Heim kem ég bara til að hitta fjölskylduna og anda að mér fersku loftinu , " bætir Agnes Tanja við .
" Það er ekki nema tvennt í boði hér , " segir amma hennar , " að vinna á leikskóla eða syngja í jarðarförum .
" 