Á milli humarvertíða starfa um 35 manns í fiskvinnslu Ramma í Þorlákshöfn .
Höfuðstöðvar fyrirtækisins eru á Siglufirði og þaðan kemur raunar stór hluti þess hráefnis sem unninn er syðra yfir veturinn .
Uppistaðan er þorskur sem seldur er til Spánar , léttsaltaður með roði og beini .
" Múlaberg SI sem er einn af togurum Ramma aflar þessa hráefnis , sem er keyrt hingað suður til vinnslu .
Einnig fáum við afla af okkar bátum sem fyrirtækið gerir út hér , það er Jóni á Hofi ÁR og Fróða ÁR , " segir Jón Páll Kristófersson , rekstrarstjóri Ramma í Þorlákshöfn .
Fólkið hefur aðlagast Í fiskvinnslufyrirtækjum út um land er fólk sem á rætur sínar erlendis stór hluti af starfsliðinu .
Þorlákshöfn er þar engin undantekning .
" Við höfum verið mjög farsæl hvað starfsfólk varðar , hvort sem það er héðan úr sýslunni eða frá Austur-Evrópu eða Taílandi .
Við höfum á að skipa öflugu starfsfólki bæði til lands og sjávar Hjá okkur eru 40% af starfsfólkinu okkar frá útlöndum og flestir frá Póllandi .
Annars veltir maður þessu ekki svo mikið fyrir sér , flest af þessu fólki hefur fyrir löngu aðlagast samfélaginu hér , margt er komið með íslenskan ríkisborgararétt , á hér sínar fasteignir , er með börn í skóla og svo framvegis , " segir Jón Páll sem nam á sínum tíma viðskiptafræði við Háskólann á Akureyri .
Reynslan er þó alltaf besti skólinn og á þeim fimmtán árum sem viðmælandi okkar hefur starfað hjá Ramma í Þorlákshöfn hafa breytingarnar orðið töluverðar .
Mest af afurðunum til Spánar " Mikið hefur verið hagrætt í greininni , einingarnar stækkað og framleiðnin aukist eins og glöggt má sjá í veiðum og vinnslu á humri , " segir Jón Páll .
" Nándin við markaðina er líka meiri en áður .
Við erum í góðum tengslum við okkar kaupendur úti á mörkuðunum og getum brugðist hratt við ef og þegar þörf krefur .
Við seljum mest af okkar afurðum til Spánar , hvort sem það eru þorsk- og karfaflök , humar eða flatfiskur .
" Sem fyrr segir er humarinn í aðalhlutverki hjá Ramma í Þorlákshöfn .
Vertíðin hefst alla jafna í byrjun apríl og stendur alveg fram í desember .
Kemur aflinn að mestu leyti frá tveimur fyrrnefndum bátum , það er Jóni á Hofi og Fróða .
Til viðbótar við Ramma þá er humar veiddur og unninn í tveimur öðrum fyrirtækjum í Þorlákshöfn , í Auðbjörgu og Hafnarnesi- Ver .
Af um 1.750 tonna aflaheimildum í þessari fisktegund eru um 40% aflans unnin í Þorlákshöfn .
Hinn eini sanni humarbær " Hvergi er unnið meira af humri en hér í Þorlákshöfn .
Þetta er hinn eini sanni humarbær , þó svo Hornfirðingar haldi fast í titilinn " segir Jón Páll .
" Og umsvifin aukast töluvert mikið þegar humarvertíðin hefst .
Þá þurfum við líka meiri mannskap og tökum hér inn um 20 starfsmenn til viðbótar þegar mest er og þar á meðal góðan hóp af skólakrökkum .
Þau hafa staðið sig vel að öllu leyti , engu síður en þau sem eldri eru .
Sjálfum finnst mér gaman að fylgjast með þeim í starfi , en það var einmitt í humarvinnslu fyrir rúmum aldarfjórðung síðan sem ég tók mín fyrstu skref inn á vinnumarkaðinn , " segir Jón Páll að síðustu .
sbs@mbl.is 