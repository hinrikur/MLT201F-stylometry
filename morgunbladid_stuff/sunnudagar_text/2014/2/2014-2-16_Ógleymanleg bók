Bókin sem undanfarið hefur trónað á toppi metsölulista Eymundssonar er stórkostleg saga um hetjuskap og þær fórnir sem fólk er reiðubúið að færa í baráttu við hið illa .
HHhH eftir Laurent Binet í þýðingu Sigurðar Pálssonar er marglofuð verðlaunabók sem hlýtur að hafa djúp áhrif á alla lesendur .
Ein af fjölmörgum hetjum bókarinnar er Jozef Gabcík , sem hér sést mynd af , en hann fékk það verkefni ásamt Jan Kubiš að drepa Reinhard Heydrich , hættulegasta mann þriðja ríkisins .
Í HHhH segir Laurent Binet frá tilræðinu við Heydrich , aðdragandanum og eftirleiknum .
Hann leggur sig fram við að leita sannleikans og öll smáatriði skipta hann máli .
Hann lifir og hrærist í frásögn sinni og lesandinn getur ekki annað en fylgt honum .
Binet tekur sterka afstöðu með hetjum sögunnar , sem eru ekki bara Gabcík og Kubiš sem vissu mætavel að þeir væru að taka að sér verkefni sem nær engar líkur væru á að þeir kæmust lifandi frá .
Þarna eru fleiri hetjur , fólk sem lagði líf sitt í hættu til að aðstoða og vernda þessa menn , og eins og höfundur segir sjálfur bendir ekkert til þess að þessir sömu einstaklingar hafi séð efir því .
Bókin er saga um hetjudáðir venjulegs fólks sem reis yfir ömurlegar aðstæður , horfðist í augu við hættuna og tók ákvörðun sem því fannst vera siðferðilega rétt .
En þar sem eru hetjur eru líka svikarar sem eru tilbúnir að framselja félaga sína fyrir silfurpeninga .
Þannig var einnig í Prag árið 1942 .
Og hefnd nasista var ægileg .
Það er stigvaxandi spenna í þessari stórmerkilegu bók þar sem höfundur fylgir staðreyndum málsins og tekur sterka afstöðu og leyfir sér að sýna tilfinningar og einmitt það á þátt í því að gera bókina svo sérstaka .
Binet veit að hann er að segja sögu sem hljómar ótrúlega en er sönn .
Hann hyllir hetjur sem færðu fórnir og fordæmir þá sem tóku afstöðu með illskunni eða gerðu sig seka um ófyrirgefanlega heimsku .
Það er örugglega of oft sagt að bók sé ógleymanleg , en það er sannarlega ekki ofmælt þegar þessi bók á í hlut .
Ekki missa af henni .
