Hinn árlegi og sívinsæli Bókamarkaður Félags íslenskra bókaútgefenda hefst föstudaginn 21. febrúar og stendur til 9. mars .
Undanfarin ár hefur bókamarkaðurinn verið í Perlunni en nú er hann haldinn í nýju húsnæði .
Br yndís Loftsdóttir er framkvæmdastjóri markaðarins í ár .
" Við erum að flytja á þjóðarleikvang Íslendinga , Laugardalsvöll , og komum okkur þar fyrir undir nýju stúkunni í frábæru húsnæði sem er mjög rúmgott þannig að það fer vel um bækurnar og fleiri titlar munu væntanlega komast að , " segir Bryndís .
" Þetta er líka þægilegt rými fyrir viðskiptavini Bókamarkaðarins , salurinn er allur miklu stærri og rúmbetri en var í Perlunni og bílastæði fleiri .
Þarna verður einnig rekið kaffihús með áherslu á íslenskt þjóðlegt kaffimeðlæti , kleinur , vöfflur , jólakökur og tertur svo eitthvað sé nefnt .
Þannig geta þeir sem hafa vanist því að fara á kaffihúsið í Perlunni um leið og þeir kaupa bækur haldið þeim sið áfram .
Ég er sannfærð um að þetta húsnæði hentar frábærlega fyrir markaðinn .
" Spurð um úrval bóka segir Bryndís : " Þegar bókamarkaðurinn var fyrst haldinn árið 1952 í Listamannaskálanum við Austurvöll voru Reykvíkingar harla glaðir yfir úrvali bóka sem þar voru á boðstólum , þeir höfðu aldrei séð jafnmarga titla samankomna á söluborðum en þeir voru um 700 .
Nú eru titlarnir 15-20 þúsund þegar allt er talið , og þá tel ég með þær bækur sem Ari Gísli Bragason fornbókasali verður með , en hann verður með sérstakt pláss fyrir gamlar bækur og þar á meðal eru ýmsir dýrgripir sem eru löngu uppseldir en fólk getur nú nælt sér í .
Á bókamarkaðnum verða nýjar bækur sem komu út fyrir jól í bland við eldri bækur .
Að venju er mikið af barnabókum á markaðnum og þær hafa alltaf verið mjög vinsælar og mikið keyptar .
Einnig er þar þó nokkuð af tímaritum og krossgátublöðum en útgefendur tímarita setja nokkur þeirra saman í pakka og verðið er mjög hagstætt .
Þarna verður líka gott úrval hljóðbóka auk hefðbundins úrvals af skáldverkum , fræðibókum , ævisögum , ljóðabókum , matreiðslubókum og hvers kyns handbókum .
Eins og undanfarin ár eiga allir að geta fundið eitthvað við sitt hæfi á markaðnum .
" Bókamarkaðurinn hefur ætíð verið fjölsóttur og svo verður örugglega einnig þetta árið .
" Fólk er byrjað að hringja í skrifstofu Félags íslenskra bókaútgefenda og spyrja hvenær markaðurinn byrji , " segir Bryndís .
Hún segir að markaðurinn skipti máli fyrir bókaútgefendur .
" Þarna ná þeir að losa um bókalagerinn sinn og fá inn fjármuni til að halda áfram útgáfu .
Ein ástæða þess að svo mikil gróska er orðin í útgáfu nýrra bóka allan ársins hring er að eftir markaðinn geta útgefendur farið að prenta bækur sem koma út í vorbyrjun eða í kringum dag bókarinnar sem er 23. apríl , en þá er mikil útgáfa í gangi .
Rekstur bókamarkaðarins hefur líka staðið undir mörgum góðum málefnum sem Félag íslenskra bókaútgefenda hefur komið að .
Þar er nærtækast að nefna Íslensku bókmenntaverðlaunin en þau eru nú veitt í þremur flokkum og nemur heildarverðlaunaféð þremur milljónum króna .
Félagið styrkir einnig ýmsa viðburði eins og Upplestrarkeppni grunnskólanna og Bókmenntahátíðina auk þess sem Bókatíðindin koma árlega út á vegum félagsins .
Bryndís var lengi vörustjóri íslenskra bóka hjá Eymundsson en er nú starfsmaður hjá Félagi íslenskra bókaútgefenda .
Hún segist aldrei verða leið á bókum .
" Ég hef starfað í bókabransanum í tuttugu ár og mér finnst vinnan alltaf jafnspennandi enda er ég stöðugt að sjá eitthvað nýtt og áhugavert .
Mikilvægasta verkefnið framundan er að auka áhuga yngri kynslóðarinnar á lestri og þá er mikilvægt að við sem eldri erum séum þeim góðar fyrirmyndir og að þau sjái okkur til dæmis setjast niður í hálftíma eftir vinnu og gefa okkur stund til lesturs .
" 