Hversu miklu máli skiptir hamingjan ? Svör fólks við þessari einföldu spurningu hneigjast til þess að vera afar ólík .
Í augum sumra er hamingjan eitt af stóru markmiðunum , jafnvel eitthvað sem hægt væri að kalla tilganginn með þessu öllu saman .
Aðrir líta svo á að fjölmargir aðrir þættir tilverunnar skipti mun meira máli en að öðlast hamingju – hamingjan sé eitthvað sem einfeldningar á borð við dýr sækist eftir en hlutverk manna hér á jörð sé mun dýpra en svo .
Ásókn eftir hamingjuríku lífi felst ekki í því að snúa baki við neikvæðum tilfinningum og gera sér upp léttlyndi við hvert tækifæri .
Mótlæti verður á vegi allra á lífsleiðinni og ekkert er eðlilegra en að finna fyrir depurð , reiði eða vonbrigðum .
Annað viðhorf fæli í sér höfnun á mikilvægum þáttum mannlegrar tilveru .
Algeng ranghugmynd felst í því að hamingjusamt fólk sé latara en annað .
Þvert á móti sýna rannsóknir að hamingjusömum líður ekki aðeins vel , heldur njóta þeir ýmissa lífsgæða umfram aðra , t.d þeirra sem varða heilsu , frammistöðu og sambönd .
Á vefsíðu the Guardian kemur t.d. fram að hagfræðingar hjá Warwick-háskóla hafi framkvæmt rannsókn þar sem tveimur hópum voru sýndar tvær myndir , önnur mjög jákvæð , hin hlutlaus , og þeir svo beðnir um að inna af hendi tiltekin , launuð vinnuverkefni .
Þeir sem séð höfðu jákvæðu myndina skiluðu 11% betur af sér en hinir .
Eins hafa rannsakendur hjá Wharton-viðskiptaháskólanum komist að því að ánægðir starfsmenn skila mun meiri hagnaði á hlutabréfamarkaði .
Hamingjusamt ungt fólk er jafnframt líklegra til að hafa hærri laun síðar á lífsleiðinni .
Ennfremur hefur verið sýnt fram á að hamingja tengist betri ákvörðunum og auknum sköpunarkrafti .
En hamingja auðveldar okkur ekki aðeins að standa okkur betur , heldur gagnast hún samfélaginu í heild sinni .
Til að mynda hefur samanburður á rúmlega 160 rannsóknum leitt í ljós að hamingjusamt fólk nýtur almennt betri heilsu , lifir lengur og er talsvert ólíklegra til að þróa með sér ýmsa kvilla .
En mikilvægast af öllu kann að vera að hamingjusamt fólk er líklegra til þess að hafa jákvæð áhrif á samfélagið .
Það er mun líklegra til þess að kjósa , sinna sjálfboðastörfum og taka að sér verkefni .
Það virðir lög og reglu betur en aðrir og býður mun oftar fram aðstoð sína .
Þá benda rannsóknir jafnframt til þess að hamingja sé smitandi og að hamingjusamt fólk hjálpi þannig fólkinu í kringum sig að öðlast hamingju .
haa@mbl.is 