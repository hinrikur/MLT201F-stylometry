Snæfellsnes á að vera eftirsótt til búsetu , fjárfestinga og ferðalaga .
Þetta er svæði matvælavinnslu sem vera skal án mengandi stóriðju .
Við viljum því vinna að uppbyggingu í krafti þess sem hér er fyrir , það er það er strandmenning og stórbrotin náttúra , " segir Kristinn Jónasson , bæjarstjóri í Snæfellsbæ .
Svæðisskipulag Snæfellness , sem ber yfirskriftina Andi Snæfellsness - auðlind til sóknar , fékk á dögunum Skipulagsverðlaunin 2014 .
Skipulagsfræðingafélag Íslands , verk- og tæknifræðingar , arkitektar , Ferðamálastofa , Samband íslenskra sveitarfélaga og fleiri standa að verðlaununum sem eru veitt á tveggja ára fresti .
Við valið nú var horft til skipulags í tengslum við ferðaþjónustu og samþættingu við umhverfið og hvernig slíkt geti eflt svonefndan staðaranda .
Beint og óbeint tengist svæðisskipulagið , sem staðfesta á innan skamms , verkefninu Svæðisgarður Snæfellsness sem ýtt var úr vör fyrir tveimur árum .
Undir þeim merkjum er unnið að alhliða uppbyggingu á Nesinu .
Þar er hugtakið staðarandi útgangspunktur , það er samspil náttúru , búsetu , starfshátta , menningar og annars .
Í tengslum við daglegt líf " Hér í Snæfellsbæ hverfist allt um fisk og ferðamenn sem sækjast í æ ríkari mæli eftir því að komast í tengsl við daglegt líf fólks og kynnast menningu þess .
Því erum við að skerpa á því hvað sé snæfellskt , " segir Kristinn Jónasson .
Öll sveitarfélög á Nesinu standa saman að svæðisskipulaginu og garðinum góða ; það er Eyja- og Miklaholtshreppur , Snæfellsbær , Grundarfjörður , Helgafellssveit og Stykkishólmsbær .
Í krafti þessa samstarfs hafa grænar áherslur verið ofarlega á baugi .
Svæðið fékk fyrir tíu árum Earth Check , umhverfisvottun sem áströlsku samtökin EC3 Global veita .
Byggja þau á hugmyndafræði um sjálfbæra þróun .
" Það er sveitarfélaga að hafa forystu í umhverfismálum og viðhorfin þar hafa breyst .
Í dag finnst fólki fráleitt að ganga á höfuðstól náttúrunnar , " segir Kristinn .
Hvað umhverfisverkefni áhrærir nefnir bæjarstjórinn að sorp af svæðinu sé nú flokkað , átthagafræði sé í öndvegi skólastarfs , dregið hafi verið úr klórnotkun í sundlaugum og svo framvegis .
Þá séu sjávarafurðir af svæðinu umhverfisvottaðar .
Kaupendur viti að fiskurinn sé úr hreinum sjó .
" Fólk hér hefur skilning á því að best sé að móta umhverfisstefnu fyrir Snæfellsnesið allt , fremur en í einstaka sveitarfélögum .
Samstaða er mikilvæg , " segir Kristinn .
Auka virði alls Hvað ætlar Reykvík að verða þegar hún er orðin stór ? Svo spurði Spilverk þjóðanna endur fyrir löngu og var þá horft af metnaði til framtíðar fyrir hönd höfuðborgarinnar .
Með sama hætti spyr þá Morgunblaðið , hér og nú , hvað Snæfellsnesið ætli að verða þegar það er " orðið stórt " ef svo má að orði komast ? " Við stefnum hátt .
Snæfellsnes býr yfir ýmsum gæðum , " segir Kristinn .
Bætir við að í svæðisskipulagi sé skilgreint að íbúar þurfi að þekkja hvað geri svæðið einstakt ; náttúra , menningararfur og annað .
Eigi það svo að raungerast til dæmis í framkvæmdum , skóla- og rannsóknarstarfi og svo framvegis .
" Héðan eru tugir bátar gerðir út og nokkur fyrirtæki , hvar aflinn er unninn og gjarnan fluttur ferskur á markað .
Í Snæfellsbæ , beggja vegna fjalla , jarðir þar sem er stundaður búskapur og ferðaþjónustan er í vexti , til dæmis í krafti starfs á vegum þjóðgarðsins .
Ef rétt er á málum haldið getum við aukið virði alls þess starfs , bæði til sjós og lands .
En þetta gerist allt á löngum tíma , svæðisskipulagið er ákveðið grundvallarplagg og á sinn hátt stjórnarskrá starfs næstu ára og við ætlum að verða stór .
" 