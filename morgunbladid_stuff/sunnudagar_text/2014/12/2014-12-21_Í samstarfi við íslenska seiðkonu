Ég nálgast hönnunina út frá teikningunum mínum og spinn sögur sem skapa heilan heim af vörum .
Í byrjun sköpunarferilsins vinn ég oft með músu sem fyrirmynd í vinnuferlinu .
Músurnar eru allar þær sterku konur sem ég hef í kringum mig en ég er svo lánsöm að vera umkringd skapandi , sterkum og áhugaverðum karakterum , " segir Hildur Yeoman sem hannaði línuna Yuliu .
Hildur segir kveikjuna að línunni hafa verið sterkar konur og persónur sem brjótast gegn þeim borgaralegu gildum sem samfélagið setur okkur og nefnir þá sérstaklega ömmu sína Juliu .
" Amma Julia var húsmóðir sem bjó í New Jersey en stakk af frá fjölskyldunni sinni til að ferðast um Bandaríkin með mótorhjólagengi .
Ég hitti hana ekki oft þegar ég var lítil enda bjó hún í Bandaríkjunum en þegar ég hitti hana þá var ég alltaf logandi hrædd við hana og fannst hún alltaf vera hálfgerð norn .
Mér hefur seinna verið sagt að hún hafi verið rammgöldrótt týpa með ungverskt sígaunablóð í æðum .
" Línan samanstendur af fallegum og kvenlegum flíkum með áherslu á munstur sem unnin eru eftir ljósmyndum og teikningum eftir Hildi sjálfa .
Í línunni takast á andstæður í efnavali .
Það eru annars vegar prentuðu efnin sem eru úr mjúkum þægilegum efnum eins og silki , bómull eða viscose .
" Hins vegar er ég að vinna með óhefðbundnari efni eins og nótagarn sem ég prjóna flíkur úr sem ég vinn svo lengra með að bródera í þær .
Skartið er heklað úr nótagarni og bróderað með náttúrusteinum sem hafa heilandi orku .
" Hildur frumsýnir nýja línu á hönnunarmars 2015 , þar sem hún kynnir sér galdra frekar og mun vinna í samstarfi við íslenska seiðkonu .
" Mér hlotnaðist sá heiður á dögunum að hljóta styrk frá Hönnunarsjóði Auroru , styrkurinn er til frekari vöruþróunar sem mun koma sér vel við undirbúning þeirrar línu .
" Yulia er nú fáanleg í versluninni Kiosk á Laugavegi .
