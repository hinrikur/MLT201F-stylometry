Birna Varðar sendi nýlega frá sér bókina Molinn minn þar sem hún segir frá glímu sinni við íþróttaátröskun og leiðinni til bata .
Hún varð fyrir einelti í fjórða og fimmta bekk grunnskóla og þjáðist af brotinni sjálfsmynd í kjölfarið .
Hún fór að æfa hlaup þrettán ára gömul og gekk vel , hún vann til verðlauna og framfarirnar voru miklar en árið 2009 missti hún tökin á mataræðinu og æfingarnar stigmögnuðust .
Saga Birnu er mögnuð og lestur bókarinnar er grípandi .
" Ég vildi koma þessu frá mér með skrifum , það er mín leið , " segir Birna sem hefur í gegnum tíðina skrifað stutta pistla og haldið dagbók .
Er ekki að alhæfa um sjúkdóminn " Ég settist niður og fór að skoða orsakirnar fyrir því að ég þróaði með mér sjúkdóminn .
Ég tala bara út frá minni reynslu í bókinni og er ekki að alhæfa um sjúkdóminn .
Átröskun hefur ýmsar birtingarmyndir .
Hver saga er einstök , " segir Birna .
Sú tegund af átröskun sem hún þjáðist af kallast íþróttaátröskun ( e. anorexia athletica ) og byrjar oft á sakleysislegri tiltekt í mataræðinu sem vindur upp á sig samhliða ákveðinni þráhyggju gagnvart æfingum og brennslu .
Birna segir það hafa tekið tíma að átta sig á því að hún ætti við vandamál að stríða .
" Maður ætlar bara að ná árangri og gera hlutina vel og tengir ekki orkuleysið við að eitthvað sé að heldur frekar að maður sé ekki að leggja nógu hart að sér .
Það er bara jákvætt og gott að vera að léttast og maður nær betri árangri , " segir Birna en hennar hápunktur var Íslandsmet í hálfmaraþoni í sínum aldursflokki .
Birna segist á undan þessu ekki hafa verið íþróttatýpan .
En í kjölfar eineltisins fannst henni eitthvað vera að sér en skilaboðin meðan á því stóð voru að hún væri " ómöguleg og allt sem vont var hægt að vera " .
" Sjálfsmyndin var í molum , " segir Birna sem var að æfa skauta , fann sig ekki í því og fékk áhuga á þrekæfingum og mataræði .
" Ég fór að lesa mér mikið til og út frá því þróaðist áhuginn á hlaupum .
Ég fór að æfa frjálsar og ákvað að verða langhlaupari .
" Hljóp 70 kílómetra á viku Þegar mest var hljóp hún um sjötíu kílómetra á viku sem er mikið fyrir unglingsstúlku sem er að vaxa og álag fyrir líkamann .
" Ég fékk mikla útrás í hlaupunum , náði árangri og leið vel .
Ég var að sanna fyrir sjálfri mér og öðrum að ég gæti ýmislegt og væri ekki þessi ómögulega manneskja sem mér fannst ég vera , " segir hún og vísar til eineltisins .
Framan af gekk vel og í raun ótrúlega lengi .
" En einn daginn var bensínið búið og ég komst ekki upp stigana í skólanum .
Viðsnúningurinn var mjög hraður , " segir hún .
" Ég var orkulaus í einhverja mánuði en hélt samt áfram , " segir Birna , sem gerði sér ekki strax grein fyrir vandanum og taldi að lausnin væri í áframhaldandi æfingum .
" Ég var orðin eitthvað um fjörutíu kíló og sá ekkert athugavert við það .
" Hún segir æfingarnar hafa boðið upp á ýmsar afsakanir hvað mataræðið varðaði .
" Ég var að fara á æfingu og gat þess vegna ekki borðað .
Á kvöldæfingu var líka ekki hægt að borða fyrir æfingu og eftir æfingu var ekki heldur hægt að borða því þá var ég að fara að sofa .
Maður fann sér leiðir til að koma sér hjá því að borða .
" Þetta kom upp þegar hún var á fyrsta ári í menntaskóla en núna er hún á fyrsta ári í námi í næringarfræði við Háskóla Íslands en hana langar að hjálpa fólki í svipaðri stöðu og hún lenti í .
" Það þarf betri leiðsögn fyrir ungt fólk sem er að æfa svona mikið .
Mér finnst þurfa að vera mun meiri áhersla á næringarþáttinn innan íþróttafélaganna .
Maður fær alveg nóg að heyra um hvað eigi að gera á æfingum en þetta er samspil svo margra þátta .
Þetta þarf að vera þjálfun , hvíld og næring .
" Sjálf tók hún á sínum málum vegna þrýstings heimafyrir .
" Ég komst ekki upp með annað en að taka á þessu .
Ég endaði á því að fara niður á spítala í byrjun árs 2010 og var komin vikuna á eftir á fund á BUGL .
Ég fann mig ekki þarna og sá ekki fram á að ég myndi ná árangri þar .
Allt í einu varð ég ákveðin í því að gera þetta sjálf og ætlaði að sanna að ég gæti þetta .
Ég hafði samband við þjálfara hjá Boot Camp og hann hjálpaði mér að vinna mig út úr þessu , " segir hún en ítrekar að þetta hafi verið hennar leið .
Vildi ekki missa hreyfinguna " Ég vil sýna fram á að það séu til fleiri en ein leið .
Það þurfa ekki allir að leggjast inn á spítala eða aðrar stofnanir .
Ég var líka komin með teymi í kringum mig sem var ekki að fara að gefa neitt eftir , " segir hún .
" Ég ætlaði að ná að stunda íþróttir aftur og það var mín gulrót í þessu öllu saman , að ég gæti farið að æfa aftur .
Maður getur ekki gert mikið í þessum lágpunkti og þarf að vinna sig alveg upp frá grunni .
Ég gat ekki gert armbeygjur eða tekið stöngina í bekk .
Til að byrja með voru þetta æfingar með létt handlóð .
Ég gat ekki hitað upp og þetta voru því aðeins styrktaræfingar .
Ég fékk prógramm sem ég fylgdi og fann að ég gat ekki bætt við það eins og ég reyndi að gera , ég hafði ekki burði til þess , " segir hún en Biggi , Arnaldur Birgir Konráðsson , þjálfari hjá Boot Camp , var henni til halds og trausts .
" Það er mikilvægt að hafa einhvern að vinna með sér og ræða hlutina við .
" Í hefðbundnari meðferð hefði hreyfingin alveg verið tekin af henni og það gat hún ekki hugsað sér .
" Það er ekki hægt að taka allt það af einstaklingnum sem honum þykir vænst um og þetta var það sem mér þótti vænst um .
Bara það að geta æft eitthvað var ákveðinn öryggisventill fyrir mig .
Ég vildi ná heilsu á ný og stillti hugarfarið á það .
" Hún telur sig læknaða og ekki vera í meiri hættu en aðrir á að þróa með sér átröskun .
" Það er mjög langt síðan þessi hugsun kom upp hjá mér , eitthvert samviskubit yfir mat .
Ég er búin að vinna mikið í sjálfri mér .
" Bataferlið tók samt tíma .
" Ég átti það til að vera fljót á mér og hugsaði þegar ég var orðin 50 kg að nú væri þetta komið .
Viðmiðið var á endanum 55-58 kg og ég hef haldið þeirri þyngd lengi .
Batinn hefur verið í góðum farvegi í rúmlega þrjú ár og í byrjun árs 2015 verða fimm ár síðan bataferlið hófst .
" Ekki átröskunarsjúklingur að eilífu Bókina skrifaði hún að stórum hluta þegar hún dvaldi í Kalilforníu sem au-pair eftir útskrift úr menntaskóla en hún tók sér árs hlé frá námi .
" Ég fór í naflaskoðun og gat unnið í sjálfri mér og endurskoðað hlutina .
Ég var pínu hrædd við að fara burt , teymið mitt var á Íslandi en í rauninni kom mér á óvart hvað ég var ákveðin og viljug í að halda árangrinum og ég er það ennþá .
Ég ætlaði ekki að láta neitt stoppa mig í batanum .
Ég ætla ekki að láta skilgreina mig sem einhvern átröskunarsjúkling að eilífu .
Þetta var bara ákveðið tímabil og frá mínum bæjardyrum séð er því lokið .
" Næringarfræðin er að mörgu leyti rökrétt val fyrir Birnu .
" Mér finnst þetta mjög skemmtilegt og hef lengi haft mikinn áhuga á næringarfræði .
Mín hugsun með þessu er að geta miðlað til annarra með sérfræðiþekkingu að baki .
" Að námi loknu sér hún fyrir sér að hjálpa átröskunarsjúklingum .
" Það er mikill skortur á möguleikum fyrir átröskunarsjúklinga til að ná bata .
Það er bara eitt mót sem allir eru settir í og ef þú passar ekki í það er ekkert víst að þú getir fundið þér eitthvað annað .
" Eftir að bókin kom út hafa einstaklingar leitað til hennar og hún unnið með þeim .
" Vandinn er virkilega til staðar , " segir hún en hún hefur hvað mestan áhuga á að ná til unglinga í íþróttum og þjálfara þeirra .
" Ég hef aðeins verið að ræða við þjálfara og haldið fyrirlestra um þessa reynslu .
Skilaboðin eru til allra , ekki síst þjálfara og foreldra , að vera vakandi fyrir þessum einkennum , " segir hún en það er stutt á milli þess að metnaður verði að þráhyggju .
" Við höfum ekki gert okkur grein fyrir því hve þetta er alvarlegt vandamál .
Átröskun er sjúkdómur sem hægt er að deyja úr ef þetta gengur of langt .
" Birna æfir ennþá .
Hún leggur mesta áherslu á utanvegahlaup á sumrin og keppir í þeim .
Hlaupin eru enn hennar aðalsmerki en hún hefur líka keppt í ýmsum þrekmótum og kraftlyftingum .
" Þótt það sé auðvitað óæskileg upplifun að glíma við átröskun hefur þetta samt kennt mér margt um sjálfa mig ; ég veit hvar mín takmörk liggja og hef unnið mikið í mínum hugsunum .
Skilaboðin í bókinni eru ekki þau að íþróttir séu hættulegar , eins og hún er stundum spurð að .
" Íþróttir eru af hinu góða og við þurfum að hreyfa okkur og hugsa um að nærast vel .
" 