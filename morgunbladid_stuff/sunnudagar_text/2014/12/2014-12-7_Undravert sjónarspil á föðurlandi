Vinirnir Ágústa Hera og Sigurjón hafa hannað föðurland úr gæða bómull með fallegum loftmyndum úr íslenskri náttúru eftir föður Sigurjóns , ljósmyndarann Sigurgeir Sigurjónsson .
" Sú hugmynd að prenta loftmyndir á flíkur kom upphaflega þegar ég fékk bókina The Earth from the Air eftir Yann Arthus-Bertrand í afmælisgjöf fyrir rúmum áratug síðan , " segir Ágústa Hera , sem iðulega er kölluð Hera .
" Þegar Sigurgeir Sigurjónsson , ljósmyndari , gaf svo út bókina sína Yfirsýn fyrir nokkrum árum var kominn möguleiki á því að nálgast svipaðar loftmyndir en teknar yfir Íslandi .
Ég bað Sigurgeir um leyfi til þess að nota ljósmyndir hans í þeim tilgangi að hanna flíkur með myndunum á og hann tók vel í það .
" Hera og Sigurjón hafa þekkst frá barnsaldri og ákváðu að taka höndum saman um þetta skemmtilega verkefni .
" Við höfum verið vinir lengi og hefur samstarfið gengið afar vel .
Verkefnið hefur þó tekið mun lengri tíma en upphaflega var ákveðið meðal annars vegna þess að erfitt var að finna viðunandi framleiðanda .
Við reyndum að gera það hér heima , en það er einfaldlega meira en að segja það svo við þurftum að færa okkur út fyrir landsteinana .
Upphaflega vorum við með framleiðanda í Nepal , síðan á Indlandi og loks í Kína en Hera fór þangað í mars á þessu ári til að hitta hann og voru þá samningar gerðir , " segir Sigurjón .
Hera er menntaður fatahönnuður og einnig með meistaragráðu í nýsköpunar- og frumkvöðlafræði frá CBS í Kaupmannahöfn .
Samhliða náminu hefur hún fengist lítillega við eigin hönnun en er nú að klára meistaragráðu í alþjóðaviðskiptum frá Háskólanum í Reykjavík .
Sigurjón lauk námi við leiðsöguskólann og starfar nú sem jöklaleiðsögumaður ásamt því að dreifa og markaðssetja ljósmyndabókina Iceland Small World eftir föður sinn .
Þetta skapandi dúó byrjaði á því að búa til fjórar mismunandi útgáfur af föðurlandi .
" Sigurgeir er með svo margar fallegar myndir að við vorum marga daga ef ekki vikur að velja úr .
Þetta var því vandasamt verk .
Loftmyndirnar eru teknar yfir Landeyjasandi þar sem ferskvatnsár og jökulár renna saman við hafið og er útkoman virkilega falleg , " segir Hera .
Upp úr stóðu þó fjórar fallegar myndir og er því hægt að fá föðurlandið í fjórum mismunandi útgáfum , fyrir karla og konur .
Orðið föðurland merkir m.a. síðar nærbuxur .
Föðurlandið hefur lengi verið notað sem undirfatnaður , ýmist úr ull , bómull eða öðru fínlegra efni .
" Ætlunin er síðan að framleiða fleiri vörur sem við erum aðeins byrjuð að huga að en það fer þó ekki almennilega í gang fyrr en eftir áramótin .
En það eru spennandi tímar framundan , " segja þau kát að lokum .
Búið er að setja upp Facebook síðu fyrir föðurlandið og er slóðin www.facebook.com / leggjabuxur og hægt er að senda fyrirspurn á hera@agustahera.com .
