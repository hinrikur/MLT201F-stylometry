Um langt skeið hefur mikill meirihluti líffæra sem grædd eru í sjúklinga í Kína , allt að 90% , komið úr fólki sem tekið hefur verið af lífi í fangelsum landsins .
Þörfin fyrir líffæri er að vonum mikil í Kína og þar sem líffæragjafar eru hlutfallslega mjög fáir hefur þessi leið verið farin til að auka framboðið .
Fram að þessu hafa fangar á dauðadeild ekki haft nokkurn skapaðan hlut um þetta að segja , líffæri þeirra hafa einfaldlega verið fjarlægð að þeim látnum og brunað með þau á næsta sjúkrahús .
Þetta hefur lengi verið umdeilt og allskyns mannréttindasamtök hreyft andmælum .
Ekki sé siðferðilega boðlegt að fjarlægja líffæri úr látinni manneskju án hennar samþykkis eða hennar nánustu .
Gildi þá einu hvort viðkomandi hefur verið tekinn af lífi eður ei .
Ýtrustu reglum fylgt Nú hafa yfirvöld í Kína brugðist við þessari gagnrýni með því að breyta lögunum á þann veg að eftir 1. janúar næstkomandi verður ekki hægt að fjarlægja líffæri úr manneskju sem tekin hefur verið af lífi nema fyrir liggi samþykki hennar .
Í ljósi þess að mannréttindi hafa ekki alltaf verið í hávegum höfð í Kína á undanförnum áratugum má velta fyrir sér hvort þetta breyti einhverju .
Er hægt að treysta því að fangar á dauðadeild skrifi undir viljayfirlýsingu , þess efnis að nota megi líffæri þeirra að þeim gengnum , af fúsum og frjálsum vilja ? Til að slá á þessar áhyggjur verður fyrirkomulagið þannig að ekki er nóg að fangarnir sjálfir samþykki að gefa líffæri sín , foreldrar þeirra , eða aðrir nánustu aðstandendur , þurfa að samþykkja það líka .
Ýtrustu reglum um skriffinnsku verður fylgt , rétt eins og frjáls maður ætti í hlut .
Heilbrigðisyfirvöld í Kína ganga út frá því að draga muni nokkuð úr framboði á líffærum á næstunni af þessum sökum .
Raunar hefur framboðið þegar minnkað en staðfest var í vikunni að hér um bil fjörutíu sjúkrastofnanir sem framkvæma líffæraígræðslur væru þegar hættar að nota líffæri úr fólki sem tekið hefur verið af lífi .
Til að setja vandann í samhengi þá óska allt að þrjú hundruð þúsund sjúklingar í Kína eftir líffæraígræðslu á ári hverju en aðeins er hægt að verða við beiðni um tíu þúsund þeirra .
Aðeins 1.500 Kínverjar hafa boðist til að gefa líffæri sín á þessu ári sem er ískyggilega lág tala í ljósi þess að íbúar landsins eru 1.360 milljónir .
Eigi að síður eru þetta fleiri líffæragjafar en samtals gáfu sig fram á árunum 2010-13 .
Ótti við spillingu Huang Jiefu , formaður nefndar um líffæragjafir , viðraði áhyggjur sínar í vikunni en í máli hans kom meðal annars fram að meðaltal líffæragjafa væri mjög lágt í alþjóðlegu samhengi .
Aðeins 0,6 af hverjum milljón íbúum vilja gefa líffæri sín samanborið við 37 af hverjum milljón íbúum á Spáni .
Að sögn Huangs endurspeglar þetta ekki bara kínverska menningu , þar sem óviðurkvæmilegt þykir að hrófla við látnu fólki , heldur ekki síður ótta almennings við spillingu .
Margir trúi því ekki að líffæragjafir geti farið fram með eðlilegum og óþvinguðum hætti .
Átak er nú í gangi í Kína til að hvetja fólk til að gefa líffæri en grunsemdir um að heilbrigðisstarfsmenn fari offari í þeim efnum valda áhyggjum .
Þannig hermdi dagblað í eigu ríkisins á síðasta ári að starfsmaður átaksins hefði hótað að taka öndunarvél lífshættulega slasaðs manns úr sambandi á sjúkrahúsi lofuðu aðstandendur hans ekki að gefa líffæri hans ef hann dæi af sárum sínum .
Þrátt fyrir allt er Huang sannfærður um að land muni rísa og líffæragjöfum fjölga á komandi misserum .
Hægt og bítandi .
Annar nefndarmaður , He Xiaoshun , tók í sama streng í samtali við breska dagblaðið The Guardian .
Kvaðst vera hóflega bjartsýnn á það að viðhorf almennings breyttist með hægðinni .
Mikilvægt væri þó að hið opinbera og ekki síður fjölmiðlar legðust með á árarnar .
Talið er að Kína taki fleiri fanga af lífi en nokkurt annað land í heiminum enda þótt erfiðlega gangi að fá það staðfest .
Mannréttindasamtökin Dui Hua , sem gera út frá Bandaríkjunum , hafa látið sig málið varða .
Þau áætla að kínversk stjórnvöld hafi gengið milli bols og höfuðs á 2.400 föngum á síðasta ári sem sé hátíð samanborið við árið 2002 þegar tólf þúsund manns voru tekin af lífi í alþýðulýðveldinu , að sögn samtakanna .
Alþjóðamál Orri Páll Ormarsson orri@mbl.is Ástandið varðandi líffæragjafir mun batna hægt og bítandi .
Huang Jiefu , formaður nefndar um líffæragjafir í Kína .
