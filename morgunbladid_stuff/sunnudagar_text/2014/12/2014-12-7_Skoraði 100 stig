Bandaríkjamaðurinn Danny Shouse gerði sér lítið fyrir og skoraði 100 stig fyrir Ármann í 118:109 -sigri á Skallagrími í Borgarnesi í 1. deildinni í körfubolta í byrjun desember 1979 .
Var það metjöfnun í heiminum , að því er fram kom í frétt Morgunblaðsins , en goðsögnin Wilt Chamberlain vann líka það afrek að skora 100 stig í leik með Philadelphia Warriors gegn New York Knicks 1962 .
" Danny Shouse hitti með eindæmum vel og þó reyndu Borgnesingar allt til að stöðva hann .
Þeir settu tvo menn á hann á köflum en allt kom fyrir ekki , " sagði í frétt Morgunblaðsins .
" Ármannsliðið byggir eingöngu á Danny – aðrir leikmenn eru í statistahlutverkum og kunna lítið fyrir sér í íþróttinni , " sagði ennfremur .
Sjálfur var Shouse undrandi yfir að heyra hversu mörg stigin voru eftir leikinn .
" Ég reyndi alls ekki að setja met og hefði hæglega getað skorað fleiri körfur ef ég hefði vitað af því að heimsmetið væri í hættu , " sagði hann .
Nýr leikmaður Borgnesinga , Dakarsta Webster , sem síðar tók sér nafnið Ívar , skoraði 60 stig í leiknum .
En féll samt í skuggann .
