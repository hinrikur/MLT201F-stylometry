Hvernig hefur gengið að hnoða skaupið saman ? Vinnan hefur gengið mjög vel ; enda eru stjórnmálamenn , vinir þeirra og velunnarar frekar iðnir þessa dagana við að gefa okkur innblástur .
Fyrir það kann ég þeim bestu þakkir .
Hefur eitthvað sniðugt komið upp á sem verðugt er að segja frá ? Við vorum t.d. í tökum að vinna með ákveðið mál , sem hefur verið mikið í deiglunni , sama dag og raunverulegar persónur þess voru að gera góða hluti á alþingi og víðar .
Ég stóð með símann í hendinni og breytti handriti ofan í leikara milli þess sem ég frískaði upp á heimasíður á fréttamiðlum .
Það var hresst .
Gætirðu hugsað þér að leikstýra skaupinu aftur ? Eins og staðan er núna get ég ekki hugsað um neitt annað en árið 2014 .
Ég skal svara þessu betur í júlí .
Eiga landsmenn von á góðu skaupi í ár ? Það vona ég sannarlega , að sem flestir fái eitthvað við sitt hæfi og fari svo bara inn í nýja árið með gleði í hjarta og bros á vör .
Ætlar þú að strengja áramótaheit ? Já , ég hugsa að ég dragi fram þann hluta sem gleymdist eftir síðustu áramót og áframsendi inn í næsta ár .
Og finni svo upp á einhverju nýju , til að halda þessu fersku .
Ég á það til að verða mjög andaktug um áramótin og strengja tilfinningaþrungin áramótaheit sem eru hæfilega loðin , þannig að það er alltaf mikið túlkunaratriði hvort ég hafi staðið við þau eða ekki .
Ég mæli með því .
