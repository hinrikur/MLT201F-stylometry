Kristján Árnason , bókmenntafræðingur , þýðandi og kennari , fagnaði nýlega áttræðisafmæli sínu .
Kristján , sem lengi starfaði sem dósent í almennri bókmenntafræði við Háskóla Íslands , er lærður í klassískum fræðum og heimspeki og hefur skrifað um þau efni og þýtt ýmis öndvegisverk og má þar nefna Ummyndanir eftir Óvíd , en hann hlaut Íslensku þýðingarverðlaunin fyrir þá þýðingu sína , auk þess sem hann hefur meðal annars þýtt úr þýsku Felix Krull eftir Thomas Mann , Ilminn eftir Süskind og Ævintýrið eftir Goethe , tregaljóð Rilkes og úr frönsku ljóðaleikinn mikla um Cýranó frá Bergerac eftir Rostand sem er rímaður frá upphafi til enda , en úr grísku leikrit eftir Evrípídes og Aristófanes .
Kristján er formaður Grikklandsvinafélagsins og ötull unnandi grískrar menningar .
Kristján ólst upp á tónlistarheimili en faðir hans , Árni Kristjánsson , var tónlistarstjóri og um tíma skólastjóri Tónlistarskólans .
" Ég ólst upp við tónlist , " segir Kristján .
" Pabbi æfði sig mikið heima og allt lék á reiðiskjálfi meðan hann lék Beethoven og Chopin .
Mamma lærði píanóleik í Berlín , en eftir að hún giftist snerti hún ekki flygilinn , ég sá hana aldrei spila .
Hún var hlédræg og hæglát , góð móðir og mikil húsmóðir .
" Hvarflaði aldrei að þér að leggja fyrir þig tónlist ? " Nei .
Þegar ég var strákur ætlaði pabbi að kenna mér á píanó en það gekk eitthvað illa og hann gafst upp á mér .
Ég var greinilega ekki fæddur til að verða píanóleikari .
Svo var ég sendur í fiðlunám til Björns Ólafssonar en ekki gekk það heldur mjög vel .
Ég var enginn Paganini en hef látið mér nægja að hlusta og haft mikið yndi af .
" Varstu snemma mikill bókamaður ? " Ég las ákaflega mikið þegar ég var í menntaskóla og mikið af verkum góðra höfunda á borð við Dostojevskíj .
Ég veit ekki um annan höfund sem nær að lýsa persónum á jafn sterkan hátt og Dostojevskíj eða kafar eins djúpt inn í sálarlíf þeirra .
Ég varð bergnuminn og gleypti bækur hans í mig á ákveðnu tímabili .
Svo hætti ég að lesa Dostójevskíj og hef ekki lesið hann árum saman .
Það er líklega of seint að byrja aftur .
" Hjákátlegt að titla sig sem skáld Hvenær fékkstu áhuga á forngrikkjum og heimi þeirra ? " Ég fékk ekki áhuga á grískum menningarheimi fyrr en tiltölulega seint .
Ég var mikill áhugamaður um heimspeki og sökkti mér ofan í hana .
Ég stundaði nám í heimspeki og bókmenntum í Þýskalandi og Sviss og hér heima .
Ég tók eftir því að í þýsku heimspekinni var stöðugt vísað í forngrikki .
Þannig að áhugi minn á gríska menningarheiminum spratt að einhverju leyti upp úr kynnum af þýskri heimspeki og bókmenntum .
Þegar ég fór að kafa verulega ofan í heimspekina þá fannst mér að það væri engin leið að fást við hana nema þekkja Grikkina og þá væri gott að kunna eitthvað í grísku .
Ég fór frá Zürich til Grikklands til þess arna , flæktist þar um og skoðaði rústir og kynntist fólkinu .
Grikkir eru mjög sérstakir , opnir , gestrisnir og forvitnir og það var mikil uppljómun að kynnast Grikklandi .
" Á ttu þér uppáhalds grískan heimspeking ? " Ég get varla gert upp á milli þeirra Sókratesar , Platons og Aristótelesar .
Ég var svo lánsamur að vera beðinn um að þýða bók Aristótelesar Um skáldskaparlistina sem hefur orðið mér hálfgerð biblía í þeim fræðum .
Þannig að ég hef hneigst að Aritótelesi , þótt ég viðurkenni að Platon sé meiri rithöfundur .
Hann er afar víðfeðmur , spannar mörg svið og er blanda af skáldi og heimspekingi .
Sagt er að hann hafi ort mikið í æsku en brennt kvæði sín er hann kynntist Sókratesi .
" Þú ert maður sem er heimspekilega sinnaður en ertu pólitískur ? " Sá sem er heimspekilega sinnaður hlýtur að vera pólitískur í víðari skilningi enda er orðið pólitík dregið af pólis sem þýðir borgríki þar sem samskipti manna fóru fram .
Og hugsuðir eins og Platon og Aristóteles lögðu sig í líma við að gera sér grein fyrir því hvernig hið besta borgríki ætti að vera , en það er ekki víst að við sem nú lifum séum komnir lengra en þeir í þeim efnum .
" Þú hefur ekki bara lesið verk skálda heldur sent frá þér ljóðabækur .
" Eftir að hafa verið í Berlín og á Grikklandi gaf ég út fyrstu ljóðabók mína sem hét Rústir og vísaði það heiti til Grikklands og einnig til Þýskalands sem var að miklu leyti í rúst eftir seinni heimsstyrjöldina .
Það komu ekki neinir dómar um þá bók en ýmsar aðfinnslur svo sem það að ég hefði ekki brageyra , þar sem ég stuðlaði í lágkveðu .
Í bókinni var ég undir áhrifum af módernisma þó ég færi ekki alla leið yfir í prósa en stuðlaði og rímaði mjög frjálslega .
Önnur ljóðabók , Einn dag enn , kom svo tæpum þrjátíu árum seinna með frumortum og þýddum kvæðum .
Henni var betur tekið og hún tilnefnd til bókmenntaverðlauna .
Þar beiti ég raunar einkum hinu stranga sonnettuformi sem hentar mér vel og betur en svonefnt opið ljóð .
" Hafðirðu mikinn metnað sem skáld ? " Kannski undir niðri , en mér hefur alltaf þótt hjákátlegt er menn titla sig sem skáld líkt og þar væri um venjulegt starf að ræða en ekki ákveðna köllun .
" Þitt aðalastarf var kennsla .
Átti kennslan strax vel við þig ? " Fyrst eftir að ég kom heim frá útlöndum kenndi ég í gagnfræðaskóla , en það átti engan veginn við mig .
Það var mitt lán í lífinu að Jóhann S. Hannesson , skólameistari á Laugarvatni , sá merki skólamaður , hringdi í mig og vantaði kennara við menntaskólann .
Ég kenndi þar frönsku og latínu og " nýja grein " eða erlendar bókmenntir sem var bland af heimspeki og bókmenntum .
Þessi nýja grein féll í góðan jarðveg og varð vinsæl í Menntaskólanum á Laugarvatni .
Ég byrjaði á Hómer , svo ekki var það dónalegt , og nemendurnir kunnu vel að meta hann , enda er þýðing Sveinbjarnar Egilssonar á Ilíonskviðu og Odysseifskviðu snilldarleg , þar er eins og renni saman fornsagnastíllinn íslenski og grísk tunga .
" Svo fórstu að kenna bókmenntir við Háskóla Íslands .
" Já , ég kenndi reyndar undir lokin á báðum stöðum og var þá hálfa vikuna á Laugarvatni og hinn helminginn í Reykjavík .
Það var gott að vera fyrir austan á sumrin , þó ég hafi þá drýgt tekjurnar með leiðsögumennsku , meðal annars á Grænlandi .
Svo fór að lokum að ég sneri mér alfarið að kennslu í Háskólanum .
Það átti raunar vel við mig og var lærdómsríkt , ekki síst þegar mér hlotnaðist að kenna sjálfa Biblíuna , þótt leikmaður sé .
Það eru ýmsir kostir við háskólakennslu , eins og rannsóknarmisseri , og í þeim fór ég til Grikklands og naut gestrisni frænda okkar á Norðurlöndum sem höfðu allir komið sér upp eigin stofnunum til rannsókna í Aþenuborg .
Það kom að því árið 1985 að við , þessir heitustu Grikklandsaðdáendur , stofnuðum Grikklandsvinafélagið Hellas sem hefur það markmið að kynna Grikkland og gríska menningu frá sem flestum hliðum , hvort heldur það er með fyrirlestrum , ferðalögum og útgáfu bóka .
Sendiherra Grikkja hér á landi var ákaflega hrifinn af því tiltæki okkar og sagði félagsskapinn vera einstakan .
Sigurður A. Magnússon varð fyrsti formaður félagsins en nú hef ég verið formaður í tæp 30 ár og sit fastur í embættinu .
Ég er alltaf að tala um að hætta en það er ekki tekið í mál .
" Glíma við sorgina Þú varðst áttræður um daginn , ertu sáttur við lífshlaupið ? " Ætli ég verði ekki bara að vera það , en auðvitað hafa verið erfiðar stundir .
" Þú misstir fyrri eiginkonu þína , Kristínu Önnu Þórarinsdóttur , úr krabbameini og sú seinni , Inga Huld Hákonardóttir , lést fyrr á þessu ári .
Hvernig tekst þú á við sorgina eftir missi maka ? " Ég glími við sorgina innra með mér en veit ekki hvernig ég á að fá útrás fyrir hana .
Það er ekkert hægt að gera .
Þetta átti langan aðdraganda hjá þeim báðum .
Kristín Anna var með krabbamein í lunga og Inga Huld fékk alzheimers .
Hún fór á dvalarheimili , en ég var mikið hjá henni , kom og leiddi hana um gangana , en einu sinni í viku kom hún með mér heim og hafði gaman af því .
" Einn frægasti heimspekingur sögunnar , Platon , trúði á ódauðleika sálarinnar .
Hverju trúir þú ? " Ég útiloka ekkert , allavega ekki Guð .
Spurningin um líf eftir dauðann er ofvaxin mér , en ég get ekki vísað henni á bug .
" 