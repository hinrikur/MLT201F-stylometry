Ýmsar bækur hafa fylgt mér býsna lengi .
Ég hef til dæmis lesið Einar Kárason frá því að Þetta eru asnar Guðjón kom út fyrir rúmlega þrjátíu árum .
Sú ágæta bók hefur allar götur síðan skipað sérstakan sess í huga mér og ýmsir frasar úr henni fest mér í minni .
Sömu sögu má segja um Íslandsklukkuna sem ég hef lesið oftar en ég get tölu á komið .
Og ég held ég kunni enn nánast utan að leikgerðina sem Fálkinn gaf út á fjórum plötum forðum daga .
Jón Hreggviðsson er oftast minn maður , stundum Snæfríður en sjaldnar Arnas .
Leigjandann eftir Svövu Jakobsdóttur uppgötvaði ég seint og um síðir en mér fannst ég aldrei þurfa að lesa hann , manni hafði verið sagt að þetta væri dæmi um einfalda allegoríu en ekkert er fjær sanni .
Ljóðabók Ingibjargar Haraldsdóttur , Nú eru aðrir tímar , hafði mikil áhrif á mig þegar hún kom út .
Sum ljóðin lærði ég utan að þegar í stað , svo sem Nostalgíu og titilljóð bókarinnar , Nú eru aðrir tímar .
Eftir rúmlega tuttugu ára feril í bókaútgáfu standa margir frábærir höfundar mér býsna nærri .
Það væri hinsvegar eins og að gera upp á milli barnanna sinna að draga fram einn umfram annan .
Samt get ég ekki stillt mig um að nefna eina skáldsögu sem hræddi úr mér líftóruna eins og öðrum lesendum heima og erlendis – þó vildi höfundurinn draga hana til baka á síðustu stundu af því að hún væri ekki alveg nógu hrollvekjandi .
Þetta var Ég man þig eftir Yrsu Sigurðardóttur .
