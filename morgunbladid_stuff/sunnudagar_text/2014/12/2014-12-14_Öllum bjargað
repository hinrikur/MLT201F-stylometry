" Það var stórkostleg tilfinning að finna fast land undir fótum þegar ég steig úr björgunarstólnum .
Ég hugsaði með mér : Vá maður ! Heppinn að vera á lífi .
Ég hugsaði heim til konunnar minnar og litlu dóttur og ákvað með mér að eftir þetta atvik yrði hún að heita Sæbjörg .
" Þetta sagði Guðjón Guðbergsson , háseti á Sæbjörgu VE , í samtali við Morgunblaðið eftir að loðnuskipið strandaði í Hornsvík , skammt austur af Stokksnesi , um miðjan desember 1984 .
Aðalvél Sæbjargarinnar hafði bilað í vonskuveðri og þótti mildi að skipið skyldi reka milli skerja upp í Hornsvík og taka niðri í sandfjöru um 150 metra frá landi .
Áður hafði loðnuskipið Erling KE komið taug í Sæbjörgina en hún slitnaði strax .
Fjórtán manns voru um borð og var þeim öllum bjargað í land á björgunarstólum af félögum í björgunarsveit Slysavarnafélagsins á Höfn í Hornafirði .
Allir voru við góða heilsu , aðeins einn hlaut lítilsháttar meiðsli .
" Björgunin hér var alveg með eindæmum vel heppnuð .
Það er ekki síst góðum tækjabúnaði björgunarsveitarinnar að þakka , " sagði Theódór Ólafsson fyrsti vélstjóri á Sæbjörgu við Morgunblaðið .
