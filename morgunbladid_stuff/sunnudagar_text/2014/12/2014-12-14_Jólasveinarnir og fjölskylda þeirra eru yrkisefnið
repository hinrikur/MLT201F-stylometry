Þau Bubbi Morthens og Linda Björg Árnadóttir leggja styrktarfélagi lamaðra og fatlaðra lið í ár með óróanum Giljagaur .
Jólaóróinn er gefinn út á hverju ári og er samstarfsverkefni hönnuðar og skálds .
Allur ágóði sölunnar rennur til Æfingastöðvarinnar , sem er stærsti aðili í hæfingu og endurhæfingu barna og ungmenna á Íslandi .
" Það er fötluðum börnum mjög mikilvægt að koma í sjúkra- og iðjuþjálfun til þess að efla lífsgæði þeirra svo þau geti verið tiltölulega sjálfbjarga , " segir Berglind Sigurgeirsdóttir , markaðs- og kynningarstjóri Styrktarfélagsins .
Jólaóróinn er úr burstuðu stáli en Linda Björg og Bubbi leiða saman hesta sína í ár .
Þetta er níundi óróinn í seríunni en það eru jólasveinarnir og þeirra fjölskylda sem eru yrkisefnið .
" Hönnuðurinn og skáldið velja sér síðan einn úr fjölskyldunni sem er eftir og skáldið , sem í þessu tilfelli er textahöfundur , gerir þá kvæði og hönnuðurinn hannar óróann .
Úr verður því þeirra túlkun á þessum sveini , " segir Berglind .
Berglind segir óróann skemmtilegan safngrip sem hentar bæði í gjafir fyrir börn og fullorðna og gaman að kynna börn fyrir bæði íslenskri ljóðlist og hönnun á þennan máta .
Salan á óróanum og kærleikskúlunni fer fram dagana 5.-19. desember .
