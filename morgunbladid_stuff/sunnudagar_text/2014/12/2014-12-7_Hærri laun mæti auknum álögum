Vonbrigði eru hve lítið er komið til móts við kröfur launþegahreyfingarinnar við aðra umræðu um frumvarp til fjárlaga .
Þetta segir í ályktun miðstjórnar Alþýðusambands Íslands sem fundaði í vikunni .
Þar segir að ASÍ og aðildarsamtök þess hafi í haust sett fram ýmsa fyrirvara við fjárlagafrumvarpið sem lítið hafi verið skeytt um við afgreiðslu málsins á Alþingi .
" Það eru því kaldar kveðjur sem ríkisstjórnin og stjórnarmeirihlutinn á Alþingi sendir launafólki í aðdraganda kjarasamninga , " segir ASÍ .
Þessar kveðjur segir sambandið felast í því að hækkun á matarskatti komi verst við fólk sem minni tekjur hafi , stytting á bótatíma atvinnulausra feli í sér að ráðist sé þá sem veikast standa á vinnumarkaði .
Ríkisvaldið komi sér og undan því að greiða umsamið framlag til Starfsendurhæfingarsjóðs .
Þannig sé dregið úr möguleikum fólks til menntunar og þess að komast aftur til virkrar þátttöku í samfélaginu eftir veikindi eða slys .
Ekki séu lagðir peningar til jöfnunar örorkubyrði lífeyrissjóða , kostnaður sjúklinga í heilbrigðiskerfinu er aukinn og ekki séu sett aukin framlög til úrbóta í húsnæðismálum .
Búi sig undir hörð átök " Það stefnir í erfiðari kjarasamninga á almennum vinnumarkaði en um langan tíma .
Sú stefna stjórnvalda sem fram kemur í fjárlagafrumvarpinu gerir stöðuna enn erfiðari .
Laun munu þurfa að hækka sérstaklega til þess að mæta auknum álögum s.s. á matvæli og heilbrigðisþjónustu .
Þær launahækkanir þurfa að koma til viðbótar nauðsynlegum launaleiðréttingum , Launafólk þarf því að búa sig undir hörð átök á vinnumarkaði , " segir í ályktun ASÍ .
sbs@mbl.is 