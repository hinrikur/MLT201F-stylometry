Þegar Sigmar Örn Alexandersson , sölustjóri hjá Tækjasölunni , var staddur í Colombo , stærstu borg Sri Lanka um jólin 2006 vék lögreglan sér óvænt að honum úti á götu og bað hann kurteislega að fylgja sér á lögreglustöðina .
Sigmar leit svo á að hann væri handtekinn sem kom honum í opna skjöldu , þar sem hann kannaðist ekki við að hafa brotið nokkurn skapaðan hlut af sér .
Sigmari varð ekki um sel enda ekkert grín að vera tekinn höndum í framandi landi .
Þegar á stöðina var komið reyndist tölva laganna varða vera í ólagi og beiðnin til Sigmars var einföld : Getur þú lagað þetta ? Sigmari létti að vonum mikið og tók til óspilltra málanna .
" Þetta var eitthvert netvandamál og ég var snöggur að finna út úr því enda menntaður tölvunarfræðingur , " rifjar hann upp brosandi .
Sigmari þykir ólíklegt að lögreglan í Colombo hafi búið að þeim upplýsingum .
" Ætli ég sé ekki bara svona tölvunördslegur ! " Hann hlær .
Svo því sé til haga haldið kunni lögreglan í Colombo Sigmari bestu þakkir fyrir .
Gerði vel við sig um jólin Sigmar fór einn síns liðs í ferðalag þessi jól og áramót .
Flaug utan til Lundúna og þaðan áfram til Sri Lanka .
" Ég var reyndar að spá í að fara til Indlands en þegar ég kom til London sá ég að hagstæðara var að fara til Sri Lanka , " segir Sigmar sem lét það ekki trufla sig að borgarastyrjöld geisaði í landinu og mönnum ekki ráðlagt að fara þangað nema erindið væri brýnt .
Sigmar gerði vel við sig um jólin , gisti á fínu hóteli í Colombo og borðaði góðan mat .
Allt var hefðbundið nema hvað stór byssuturn reis upp úr hversdagsleikanum í grenndinni .
Annars varð Sigmar ekki var við átök en talsvert var um að bílar væru stöðvaðir , væntanlega til að leita að vopnum .
Milli jóla og nýárs tók hann lest upp í fjöllin og átti þar náðuga stund í nokkra daga .
Andaði að sér fjallaloftinu .
" Mig langaði síðan að komast í meira fjör og hitta fólk um áramótin , leigði mér því bíl og tók stefnuna á strandbæinn Arugam Bay sem er frægur fyrir mikið fjör .
Þar var hins vegar ekkert um að vera vegna stríðsástandsins og engir ferðamenn .
Heimamenn urðu mjög hissa að sjá mig , " segir hann .
Íslendingur tók á móti honum Sigmar snaraði sér inn á fyrsta hótelið sem hann sá .
Og hver haldiði að hafi tekið á móti honum þar ? Annar Íslendingur .
" Þetta var ótrúlegt .
Hann hafði unnið þarna í nokkur ár sem kokkur og áttaði sig þegar ég skrifaði nafnið mitt í bókina hjá þeim .
Maður reiknar ekki alveg með því að Íslendingur taki á móti manni á þessum slóðum en svona getur lífið verið skemmtilegt .
" Sigmar fékk gistingu í strákofa við ströndina og til öryggis var settur vörður fyrir utan um nóttina .
Hann snæddi áramótasteikina með starfsfólki hótelsins , en konan sem átti það og rak hafði misst manninn sinn í flóðbylgjunni miklu tveimur árum áður .
Að sögn Sigmars var svæðið ennþá í sárum eftir þær hörmungar .
Hann segir ferðina hafa verið þrælskemmtilega .
Sri Lanka sé gífurlega fallegt land og gaman að ferðast um það og verði örugglega ennþá skemmtilegra þegar stjórnarfarið lagast .
Þá sé fólkið indælt , kurteist og lífsglatt .
Helsta áhugamálið Ferðalög eru helsta áhugamál Sigmars og lítur hann á þau sem hvata til að kynnast nýju fólki .
Mest hefur hann ferðast um Suður-Ameríku , þar sem hann bjó í eitt ár , og Mið-Ameríku .
Hann á tvö börn , son og dóttur , og hafa þau ferðast svolítið með honum .
Þegar drengurinn fermdist fyrir fjórum árum fóru feðgarnir í ferðalag til Mið-Ameríku og þar sem stúlkan fermdist síðasta vor stendur til að fara með hana utan líka .
Upphaflega ætlaði Sigmar að gera það núna um jólin en er búinn að fresta því til páska .
Ekki liggur fyrir hvert för verður heitið en Sigmar segir Suður- eða Mið-Ameríku koma sterklega til greina enda er hann farinn að geta bjargað sér vel á spænskunni .
Hefur sótt nokkur námskeið á ferðum sínum .
Hann er jafnan á bilinu þrjár til sex vikur ytra .
Finnst ekki taka því að fara fyrir skemmri tíma .
" Það hentar mér yfirleitt best að fara um jól eða páska vegna vinnunnar , þá er minnst að gera .
" Spurður hvort það skapi ekki vandamál vegna skólagöngu barnanna hristir Sigmar höfuðið .
" Skólarnir hafa sýnt þessu mikinn skilning enda er hægt að læra hvar sem er .
Þau taka bara skólabækurnar með sér .
" Hengirúmið með í för Sigmar er bakpokaferðalangur fram í fingurgóma og líkar best að gista á farfuglaheimilum eða heima hjá fólki , sem stendur víða til boða .
Þannig kynnist hann fólki betur og fræðist meira um hvern stað fyrir sig .
Sigmar kann líka prýðilega við sig í tjaldi , auk þess sem hann sefur oft undir berum himni – í hengirúmi sem hann hefur með sér .
Sigmar hefur sjaldan lent í vandræðum á ferðum sínum .
Það er helst við landmæri ríkja .
Þá þurfa ferðalangar stundum að draga upp veskið til að vera hleypt í gegn .
Það er gömul saga og ný .
Sigmar lætur sig yfirleitt hafa þetta – utan eitt skipti .
" Ég var þá á leiðinni inn í El Salvador og neitaði að greiða landamæravörðunum mútur .
Ætli hafi ekki legið eitthvað illa á mér , " rifjar hann upp brosandi .
Það skipti engum togum , Sigmari og syni hans var hent öfugum út úr El Salvador og mega ekki koma þangað framar .
" Það endaði með því að við gistum á vændishúsi í grenndinni enda ekki í önnur hús að venda um nóttina .
Ég held að sonur minn hafi ekki áttað sig á starfseminni sem fór þar fram .
" Hann glottir .
" Ósnortin " lönd mest spennandi Sigmar segir fróðlegt að kynnast helgihaldi í öðrum löndum en auk Sri Lanka hefur hann verið í Chile , Guatemala og Austurríki yfir jól .
Hann segir jólin hvergi eins verslunarmiðuð og hér á landi en samt vanti ekkert upp á hátíðleikann .
Spurður hvert hann langi mest að fara næst nefnir Sigmar Asíuríkið Búrma sem sumir kalla Myanmar .
" Búrma er að opnast en er samt ennþá ósnortið af ferðamönnum .
Það er allt öðruvísi að fara til landa þar sem ferðaþjónustan stendur ekki í blóma .
Það er tekið allt öðruvísi á móti manni og engin þreyta komin í gestgjafann eins og stundum vill verða .
Fólk er einlægara og forvitnara í þessum löndum og það kann ég að meta .
" 