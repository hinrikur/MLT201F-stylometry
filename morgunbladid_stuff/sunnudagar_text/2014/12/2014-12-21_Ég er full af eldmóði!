EON arkitektar , stofa Hlédísar Sveinsdóttur , bar sigur úr býtum í tveimur flokkum þegar hið virta hönnunartímarit Interior Design úthlutaði verðlaunum fyrir framúrskarandi verk á árinu 2014 í New York á dögunum .
Annars vegar sigraði EON í flokki stærri einbýlishúsa , fyrir Hús formanna við Elliðavatn , sem er í eigu Kára Stefánssonar , og hins vegar í flokki safna / gallería fyrir Heklusetur .
Síðarnefndu verðlaununum deildi EON með arkitektunum sem hönnuðu 9/11-safnið á Manhattan .
Verðlaunin eru veitt fyrir fullbyggð verk en EON sá um hönnun bygginganna , að utan sem innan , ásamt lóða- og landslagshönnun .
Orri Páll Ormarsson orri@mbl.is Þ egar Hlédís Sveinsdóttir sá að stofa hennar , EON arkitektar , væri tilnefnd til verðlauna fyrir byggingaarkitektúr hönnunartímaritsins Interior Design í flokknum söfn / gallerí ásamt 9/11 National Memorial-safninu á Ground Zero á Manhattan , minnisvarða um árásina hræðilegu 11. september 2001 , gerði hún sér ekki miklar vonir um að fara með sigur af hólmi .
9/11 hlyti að vinna , bæði væri safnið stórfenglegt að allri gerð , auk þess sem það hefði gríðarlegt tilfinningalegt gildi fyrir bandarísku þjóðina .
Það kom líka á daginn , 9/11 vann , og klappaði Hlédís arkitektunum lof í lófa ásamt tvö þúsund öðrum hátíðargestum í IAC-byggingu Franks Gehrys í New York fyrr í mánuðinum .
En sagan var ekki öll sögð .
Eftir að hafa lokið lofsorði á 9/11 tilkynnti kynnir kvöldsins að safnið deildi fyrstu verðlaunum með öðru safni – Heklusetri uppi á Íslandi .
Sköpunarverki EON .
Hún átti varla orð .
" Þetta er mikill heiður og við erum virkilega hrærð yfir því að hafa verið sett við hliðina á 9/11-safninu .
Það var mjög skemmtilegt jafnvægi í þessu .
Þetta risastóra safn á Manhattan við hliðina á þessu litla þjóðlega eldfjallasafni á Íslandi , " segir Hlédís .
Unnu líka í flokki stórra einbýlishúsa EON arkitektar létu ekki þar við sitja á hátíðinni , stofan bar einnig sigur úr býtum í flokki stórra einbýlishúsa .
Fyrir Hús formanna ( House of Shapes ) í Fagraþingi 5 við Elliðavatn .
Húsið er í eigu Kára Stefánssonar , forstjóra Íslenskrar erfðagreiningar .
Þeim verðlaunum deildi EON ekki með öðrum .
Interior Design-verðlaunin njóta mikillar virðingar í hönnunargeiranum .
Keppnin hefur verið haldin níu sinnum og eru valin verk úr þúsundum verkefna sem skoðuð eru .
Að þessu sinni voru verkefnin yfir tvö þúsund .
Á hverju ári eru tilnefnd eða valin fjögur til fimm verkefni í úrslit í ýmsum flokkum hönnunar og bygginga , innanhúss og utan .
Höfundar verðlaunaverkefna eru heiðraðir á verðlaunaafhendingu á Manhattan í byrjun desember á hverju ári .
Verðlaunahafar eru í forgrunni á hátíðinni , verkefnin sérstaklega kynnt og fá heiðursumfjöllun í janúarhefti Interior Design og öðrum fjölmiðlum .
Fjölgar í Frægðarhöllinni Samhliða ID-verðlaununum voru þrír arkitektar limaðir inn í Frægðarhöll arkitektúrsins , Hall of Fame .
Til þess vegsauka var stofnað 1985 af Interior Design og hefur fjölgað árlega í hópnum síðan .
Hall of Fame heiðrar þá arkitekta og hönnuði sem þykja framúrskarandi og hafa lagt sitt af mörkum til að efla hönnunar- og arkitektageirann .
Margir þekktustu arkitektar og hönnuðir samtímans hafa verið heiðraðir , svo sem Antonio Citterio , Clodagh , Thierry W. Despont , Frank Gehry , Albert Hadley , Andree Putman , David Rockwell , Lauren Rottet , Philippe Starck og Robert A.M .
Stern .
EON arkitektar sendu Hús formanna og Heklusetur inn í keppnina fyrr á þessu ári að undirlagi ljósmyndarans Arts Grays , sem kom hingað í sumar til að taka myndir af Húsi formanna og Heklusetri .
" Hann hvatti okkur eindregið til að taka þátt í keppninni og það borgaði sig greinilega , " segir Hlédís .
Hún segir verðlaunin mikla hvatningu og hafa ótvíræða þýðingu fyrir EON arkitekta .
Ísland sé afskekkt land og langt frá hringiðu arkitektúrs og hönnunar í heiminum .
Þess vegna sé kærkomið að kastljósið beinist að íslenskum arkitektúr með þessum hætti .
Tvö þúsund manns sóttu viðburðina í tilefni verðlaunaveitingarinnar , athöfnina sjálfa og galamálsverð á Waldorf Astoria-hótelinu í framhaldinu , og allt fékk það fólk að kynnast verkum EON arkitekta .
Hún segir fjölmarga hafa komið sérstaklega til þeirra í því skyni að óska þeim til hamingju og fræðast nánar um verkin en með henni ytra var Gunnar Árnason , framkvæmdastjóri EON .
Dyr hafa opnast " Dyr hafa opnast .
Það er alveg greinilegt .
Við fundum að verkin okkar vöktu athygli á hátíðinni , auk þess sem við vorum kynnt fyrir fjölmörgu fólki í faginu , " segir Hlédís .
" Stofan okkar er orðin þekktara nafn en hún var og búið að sýna fjölmörgu málsmetandi fólki í faginu verkin okkar .
Nú er það bara undir okkur komið að vinna úr þessu .
" Hlédís segir þreifingar um samstarf þegar hafnar , bæði við arkitekta í Evrópu og Bandaríkjunum .
Of snemmt sé þó að segja til um hvað komi út úr því .
" Við erum opin fyrir öllu .
" Hlédís lítur ekki síður á verðlaunin sem viðurkenningu fyrir Ísland en auk EON voru arkitektahjónin Erla Dögg Ingjaldsdóttir og Tryggvi Þorsteinsson , sem starfa í Los Angeles , tilnefnd og hlutu verðlaun í flokknum " græn hús " , fyrir sumarhús á Íslandi .
" Það segir manni að íslenskir arkitektar eru að gera góða hluti sem fyllir mann auðvitað stolti .
" Nokkuð er síðan EON arkitektar settu ljósmyndir af Húsi formanna inn á heimasíðu stofunnar .
Að sögn Hlédísar hafa viðbrögð verið töluverð , bæði jákvæð og neikvæð .
" Það er greinilegt að margir hafa skoðun á þessu húsi , það hefur vakið umræðu og tilfinningar hjá fólki .
Það er svo sem ekkert skrýtið þegar um svona óhefðbundið verk er að ræða .
" Spurð hvort hún taki neikvæðar athugasemdir nærri sér kveðst Hlédís hafa verið undir þær búin .
" Það kallar oftar en ekki á viðbrögð þegar maður fer út fyrir rammann .
Því verður maður að una .
Ég fylgist auðvitað með umræðunni og reyni að læra af henni .
" Sér ekki eftir að hafa komið heim Hlédís útskrifaðist með meistaragráðu í arkitektúr árið 1993 frá University of California ( UCLA ) .
Hún flutti heim og stofnaði EON arkitekta fyrir fimmtán árum eftir að hafa starfað í Bandaríkjunum , Rússlandi og Sviss .
" Ég sé ekki eftir að hafa komið heim , útgangspunkturinn er og verður að starfa hér .
Það breytir ekki því að ég hef mikinn áhuga á því að fara í alþjóðlegt samstarf í framtíðinni og hef stefnt að því lengi .
Það er bara spurning hvar þau verkefni verða , þau gætu alveg eins orðið hér heima eins og erlendis .
" Hún segir mikilvægt fyrir arkitekta að víkka sjóndeildarhringinn og halda stöðugt áfram að ögra sér .
" Ég er full af eldmóði ! Það er svo margt spennandi í gangi í heiminum og tækninni í faginu hefur fleygt fram .
Það sem var ómögulegt í gær er hægt í dag , ekki síst fyrir atbeina þrívíddartækninnar sem gerir okkur kleift að stúdera verkefni með mun nákvæmari hætti en áður .
Arkitektúr er allt önnur grein en hún var fyrir tíu til fimmtán árum .
Sérstaklega hvað varðar stærri óhefðbundnari verkefni .
" Einstök náttúra Spurð hvað heilli hana mest við Ísland nefnir Hlédís fyrst náttúruna .
Hún sé einstök .
Það kemur glöggt fram í stefnuyfirlýsingu á heimasíðu stofunnar , eon.is : " EON arkitektar hafa sterkar rætur til íslensks þjóðfélags .
Tenging við sérkenni og sögu þjóðarinnar er okkur mikilvæg .
Einnig leggjum við áherslu á tengingu byggingalistar og umhverfisþátta landsins .
EON arkitektar standa fyrir sköpun góðra rýma og stefna að því að leggja sitt af mörkum til byggingalistar hér á landi .
Markmið EON er að sameina nútíma arkitektúr , umhverfisþætti með vísun í stílbrögð og sögu , í eina heild sem hentar og virkar í íslensku veðurfari og náttúru og passar inn í hið hraða hátæknisamfélag sem við lifum í .
Byggingar eiga að geta aðlagað sig breyttum kröfum framtíðarinnar , án þess að missa sérkenni sín .
" Þar að auki tilgreinir Hlédís nándina .
Hún sé óvíða meira en á Íslandi .
" Hvar annars staðar í heiminum er hægt að taka upp símann og hringja beint í ráðherra í ríkisstjórn , jafnvel sjálfan forsætisráðherrann ? Ég talaði um þetta í New York um daginn en ég held að enginn hafi trúað mér , " segir hún hlæjandi .
Bjart framundan hjá arkitektum Fáar stéttir fengu eins þungt högg í hruninu og arkitektar , menn beinlínis hættu að byggja .
Núna , rúmum sex árum síðar , segir Hlédís stöðuna mun betri .
Stórar hótelbyggingar vegi þar þyngst , þær hafi verið góð innspýting í fagið .
Þá sé aftur að komast skriður á íbúðarhúsnæði .
" Þetta gerðist mjög hratt .
Einn daginn var verið að byggja úti um allt og næsta dag voru menn hættir að byggja .
Fyrir vikið þurftu arkitektar að taka u-beygju og sjá tækifærin í breyttum aðstæðum .
Þannig er okkur kennt að hugsa og þarna reyndi svo sannarlega á það .
Þetta hafa verið erfiðir tímar en landið er sem betur fer byrjað að rísa á ný .
" Hún segir menn hafa lært sitthvað á hruninu .
" Það er ekkert launungarmál að sumir fóru fram úr sér fyrir hrun sem skilaði sér í byggingum sem voru ef til vill ekki nægilega góðar .
Núna eru byggingarnar almennt betri og menn betur meðvitaðir um það sem skiptir máli , svo sem vistvæna þáttinn og sjálfbærni .
Því ber að fagna enda ekki hægt að bíða með það lengur .
Ég sé ekki annað en bjart sé framundan hjá íslenskum arkitektum .
" Óður til framtíðar Hús formanna ( House of Shapes ) er um það bil 700 fm einbýlishús við Elliðavatn í Kópavogi .
Það er byggt fyrir Kára Stefánsson , forstjóra Íslenskrar erfðagreiningar , og fjölskyldu hans .
Að sögn Hlédísar á húsið að vera heimili og griðastaður en um leið vettvangur vinnu , fræðastarfs og þjóna vegna móttöku gesta .
Þannig skiptist húsið í tvo byggingarhluta , annan hlutann hefur fjölskyldan alveg út af fyrir sig en hinn gegnir fjölþættara hlutverki , eins og að rúma veislur og móttökur .
Byggingarhlutar eru aðskildir og tengjast með brú .
" Byggingin er óður til framtíðar , vísinda og uppgötvana .
Form byggingarinnar eru óhefðbundin en samanstanda af grunnformunum , uppruna allra forma , allrar sköpunar , það er að segja hring , sem táknar andann , þríhyrning , sem táknar sálina og ferhyrning , sem táknar líkamann .
Þetta kemur skýrt fram í grunnmynd og sniðmyndum .
Samruni þessara forma er tákn sköpunarinnar , " segir Hlédís .
Húsið er steinsteypt , bæði beinir veggir og bognir , lárétt og lóðrétt .
Lóðréttir steyptir bogar eru sjónsteypa innan í húsinu , þar sem þáttur verkfræðinga og verktaka fær að njóta sín á völdum stöðum .
Efnistök virka flókin en eru í raun einföld , að sögn Hlédísar .
Gegnumgangandi inni jafnt sem úti er steypa , sýnileg og / eða pökkuð inn í títaníumskel til að verjast vatni og veðrum .
Þá er notuð steypt flís inni og úti , á þeim hlutum sem skera sig úr aðalformum byggingarinnar .
Flísin er unnin eftir hönnun graffitílistamanninum Banksi og í ákveðinni birtu koma verk hans fram , þá sérstaklega í baðherbergjum inni í húsinu .
Engin niðurföll eða rennur eru á húsinu , en rigningarvatn rennur eftir títaníumklæddum bogum og er beint niður , til dæmis á stofueiningunni , þar sem vatnið rennur í slæðu ( fossi ) milli glugga og niður í tjörn sem umlykur hringherbergi sem er hjartað í húsinu .
Hlédís kveðst hafa verið mjög spennt að sjá hvernig þetta virkaði og í fyrstu rigningu brunaði hún með hjartslátt upp eftir .
Og viti menn , allt virkaði eins og til var ætlast .
Alltaf ánægjulegt þegar form og praktík fara saman .
Hús Formanna mun vera eina byggingin á Íslandi sem klædd er títaníum en leitað var til sama framleiðanda og útvegaði Guggenheim-safninu í Bilbao títaníumklæðninguna frægu .
Hlédís skilgreinir húsið sem skúlptúr sem leggst inn í landslagið sem aftur lagar sig að húsinu .
" Það er utanaðkomandi hlutur sem settur er niður og aðskilur sig sjónrænt frá landslaginu .
Hönnunin tekur á hinn bóginn mið af veðri og vindum , húsið myndar skjól fyrir veðuráttum , er lokað fyrir umferð og götu , en opnar sig í átt að vatninu og útsýninu , " segir hún .
Hlédís segir verkefnið hafa tekið miklum breytingum á sköpunarferlinu , bæði innanhúss og utan .
Öryggið hafi einkennt það í upphafi en síðan hafi verið farið út fyrir þægindarammann og brotist út úr hinu hefðbundna .
Hönnunin var unnin í nánu samstarfi við verkkaupa sem Hlédís segir hafa verið einstakan .
" Hann var hvergi banginn við að fara út fyrir hefðbundin mörk og færði okkur bæði trú og þor .
" Fléttuð inn í hraunbreiður Heklusetur er 700 fm bygging sem var sérstaklega byggð til að hýsa safn um eldfjallið Heklu og tengda starfsemi ; Heklusýninguna , ráðstefnusal og veitingahús .
Gamli bæjarhóllinn er hluti af arkitektúr hússins og náttúruleg efni svæðisins eru partur af byggingunni .
Hraungrýti sem sótt er til Heklu er notað í byggingunni bæði úti og inni .
Nálægðin við eldfjallið magnar upp þetta einstaka samspil náttúru og byggingarlistar .
Byggingin er óður til Heklu og hönnuð til að vera órjúfanlegur hluti af upplifun safnsins / sýningarinnar og inn í þá stórkostlegu náttúru sem umlykur eldfjallið að sögn Hlédísar .
Byggingin er fléttuð inn í hraunbreiður og jarðlög , íslenskt hraun er notað sem klæðning , á steypta veggi byggingarinnar , aðferð sem sérstaklega var þróuð fyrir bygginguna .
Þannig mætir gestum við komu að Heklusetrinu hár hraunveggur , þar sem dyr og gluggar eru skornir inn í klettinn og þar með notuð gömul þjóðsagnaminni um að gestir gangi í björg er þeir koma inn í húsið .
Byggingin er byggð með nútímatækni , þ.e. skelin er steinsteypt , en umslag byggingarinnar er klætt hrauni og grasi með vísan í íslenskar hefðir / byggingasögu og fellir bygginguna þannig inn í náttúruna .
Efniviður er hraun , torf / gras , þá eru hlutar byggingarinnar klæddir með Jatoba-harðvið ( sem er eini efniviðurinn sem notaður er sem ekki er sóttur í íslenska náttúru ) auk þess eru einstaka byggingarhlutar klæddir cortain-stáli .
Aðalburðarvirki byggingarinnar , óreglulegum forsteyptum bitum , yfir veitingasal er haldið uppi með ómeðhöndluðum stórum aldagömlum trjádrumbi sem sóttur var til Hornstranda .
Þegar gengið er inn í sýningarhluta byggingarinnar er sem gengið sé undir yfirborð jarðar .
Gengið er niður í safnið , líkt og gengið sé undir hraunið , inn í helli undir hraunbreiðum eldfjallsins .
Byggingin fylgir gestum eftir sýningum safnsins og leiðir inn í innviði eldfjallsins : " Hliðið að miðju jarðar .
" Form byggingarinnar leiðir áhorfanda í gegnum safnið , sem segir sögu Heklu á margvíslegan hátt , langt aftur í aldir og skýrir eðli eldgosa .
Áhorfendur upplifa eldgos á einstakan hátt en þar spilar nútímatölvutækni stóran þátt og myndar bæði hraunstrauma og kvikugíga .
Miðpunktur sýningarinnar er Hekla sjálf sem birtist í öllu sínu veldi , í gegnum alla sýninguna .
Úr bæði sýningar- og veitingasal hússins er óviðjafnanlegt útsýni til Heklu .
