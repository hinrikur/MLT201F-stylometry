Á farþegapalli ferjubátsins , þar sem ég stóð og horfði yfir víðfeðmt vatnið og " ...
hef augu mín til fjallanna , " eins og segir í Biblíunni .
Nánast strax ósjálfrátt farinn að máta landslagið við íslenskar aðstæður .
Leita tilsvarana og skálda í skörðin ef svo bar undir .
Umhverfið var ægifagurt .
Gardavatnið ítalska er djúpblátt og upp frá því liggja skógi vaxnar hlíðar sem mjóir vegir liggja upp .
Kalkhvítar fjallshlíðar setja sterkan svip sinn á alla náttúru á þessum slóðum .
Himinhár tindur var fyrir norðurenda vatnsins .
Þetta er satt að segja ekki ósvipað því sem gerist austur á Héraði .
Þar er Lögurinn við skóginn sem úthaf í miðju landi og fyrir enda þess sést til Snæfells .
Jú , auðvitað eru Ítalía og Austurland ólíkir heimar , en samt er svipur .
Kannski þó merkilegast hvernig mannshugurinn vinnur og tengir saman .
Hið djúpbláa Gardavatn hét áður Lacus Benacus , en heitir nú Lago di Garda á ítölsku .
Er 370 ferkílómetrar að flatarmáli og svo einhver sé samanburðurinn er Þingvallavatn rétt tæplega fjórðungur af því .
Gardavatn er í jökulsorfnum dal á milli Feneyja- og Lombardihéraða .
Svæðið hefur notið vinsælda ferðamanna um aldir og sjálfsagt hefur falleg náttúra og mild veðráttan á þessum slóðum mest að segja í því sambandi .
Íslendingahópur Bændaferða sem fór um þessar slóðir nú í haust hafði viðdvöl við norðurenda vatnsins í bænum Riva .
Þangað komum við úr hinu þýska Bæjaralandi en á leiðinni þaðan var farið um Brennerskarð Alpanna og Tírólahéruð Austurríkis og Ítalíu .
Raunar tilheyrði Garda Austurríki alveg fram til ársins 1918 .
Í krafti samninga sem þá voru gerðir , það er að lokinni fyrri heimsstyrjöldinni , færðust landamæri svo Riva varð ítalskur bær .
Þar búa í dag um 15.000 manns .
Margir þeirra hafa viðurværi sitt af þjónustu við ferðamenn , enda eru hótel , veitingastaðir , minjagripaverslanir og fleira slíkt á nánast öðru hverju götuhorni .
Þá leggja skemmtibátar upp frá höfninni í Riva og sigla þaðan suður vatnið .
Í gulum bæ Aðeins tíu mínútna stím er frá Riva til Limone , sem er 1.000 íbúa þorp við vatnið vestanvert .
Húsin eru í flæðarmálinu og raðast svo hvert af öðru hátt upp í fjallshlíðina .
Eins og bæjarnafnið ber með sér þá var forðum daga nokkuð umsvifamikil sítrónuræktun í Limone , þó svo nafn bæjarins sé öðruvísi tilkomið .
Sítrónurnar eru samt það sem skapar bænum nafn – og því eru bátarnir sem til þorpsins sigla eru gulir , á veitingahúsum er sá litur áberandi og í verslunum eru fást gul kerti , handunnar sítrónusápur í sama lit og svo framvegis .
Enda á milli er Gardavatnið 52 kílómetra langt .
Skipulagðar áætlunarferðir báta um vatnið eru traustur ferðamáti , en margir kjósa að aka hringinn umhverfis það sem er 134 km .
langur .
Er þá farið um ægifagra og gróðursæla náttúru .
Þarna dafna til að mynda ýmsar einkennisplöntur Miðjarðarhafsstranda , svo sem ólífutré , pálmar , sedrusviður og magnólíutré .
Rómversk höll og Íslandssöngvari Skemmtilegt þykir að fara hlykkjóttan veg meðfram vesturströndinni Gardavatnsins , enda er þar fjöldi ganga og vegskála sem falla snoturlega inn í landslagið .
Raunar þykir leiðin við vatnið austanvert ekki síður áhugaverð .
Svipmót hennar er þó annað , þar sem ekið er úr einu byggðarlaginu í annað .
Á þessum slóðum er Gardone þekktur bær á þessum slóðum .
Baðströndin þar er fjölsótt , enda er veðráttan mild og gróðursæl mikil .
Þá eru þarna margir áhugaverðir sögustaðir , kirkjur og kastalar .
Má þar nefna rústir rómverskrar hallar í Desenazno , bænum þar sem Íslandssöngvarinn Kristján Jóhannsson bjó árum saman með fjölskyldu sinni .
