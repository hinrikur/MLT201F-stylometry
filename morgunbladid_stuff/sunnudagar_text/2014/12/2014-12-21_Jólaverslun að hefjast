" Þegar eru norðlægar áttir er veðrið miklu betra hjá okkur hér en norðar .
Það eru bara síðustu dagar sem hafa verið erfiðir og þá aðallega að koma vörum til og frá svæðinu ; yfirleitt er keyrt en bílarnir hafa þurft að stilla sig inn á [ ferjuna ] Baldur vegna þess að vegir hafa verið ófærir , " segir Haukur Már Sigurðsson , kaupmaður í Fjölvali á Patreksfirði .
Gott hljóð var í Hauki .
" Jólaverslun hefst yfirleitt á bilinu 10. til 15. desember en er um það bil að byrja núna , " sagði hann á fimmtudaginn .
Fólk frá Tálknafirði og Bíldudal sæti lagi þegar vegir eru mokaðir .
Haukur selur matvöru , valda bókatitla , leikföng og svolítið af raftækjum .
Opið er til sjö öll kvöld en í söluturninum Albínu er alltaf opið til tíu og veitt góð þjónusta líka , segir hann .
Haukur selur mest til einstaklinga en sjávarútvegsfyrirtækið Oddi hefur árum saman keypt jólagjafir handa starfsfólkinu , 80-90 manns , hjá Hauki ; hamborgarhrygg og ýmislegt meðlæti .
" Oddi hefur líka gefið starfsfólki úttektarmiða í búðirnar hér og þannig tryggt verslun í heimabyggð , sem er mjög gott .
" 