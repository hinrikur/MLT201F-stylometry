Héraðsskjalasafni Borgarfjarðar barst á dögunum vegleg gjöf : ljósmyndasafn Einars Ingimundarsonar málara , sem lést fyrir tæpum tveimur áratugum .
Ingimundur Einarsson , sonur Einars , færði Héraðsskjalasafninu myndirnar fyrir hönd fjölskyldunnar í þeim tilgangi að sem flestir gætu notið í framtíðinni .
Safnið er mikið að vöxtum en Einar tók myndir af atvinnulífi og mannlífi hverskonar í Borgarnesi og nágrenni á árunum 1958-1982 .
Jóhanna Skúladóttir héraðsskjalavörður tók á móti gjöfinni , sem þykir sésrstakur fengur nú , þar sem unnið er að ritun sögu Borgarness sem á að koma út í tilefni 150 ára afmælis bæjarins árið 2017 .
Borgarbyggð stendur að útgáfunni en Egill Ólafsson blaðamaður er höfundur bókarinnar .
Einar fæddist í Borgarnesi 1929 .
Hann nam myndlist í Þýskalandi og Svíþjóð og mörg verka hans þykja merkar heimildir um staðhætti í Borgarfirði .
Einar starfaði lengst af sem húsamálari í Borgarnesi , en sinnti einnig myndlistinni talsvert .
