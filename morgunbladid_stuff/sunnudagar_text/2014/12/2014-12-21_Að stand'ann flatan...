Það er ekki tekið út með sældinni að hafa sama bílasmekk og eldri menn í laugardagsfötum .
Því hefur mamma nú aldeilis fengið að finna fyrir síðustu vikuna og er ekki skemmt .
Þetta myndi kannski sleppa ef mamma væri hætt að vinna eins og mennirnir í laugardagsfötunum , en að koma sér upp í Hádegismóa á hverjum degi og keyra börnin í skólann er að verða dálítið vondur brandari ...
Í haust lenti mamma á trúnó með mönnunum á dekkjaverkstæðinu og þeir voru nú aldeilis með það á hreinu að mamma gæti ekki lifað nema að kaupa splunkuný nagladekk undir bílinn .
Og jú , þetta hefur gengið ágætlega hingað til , eða þangað til það fór að snjóa fyrir alvöru og Kári fór að blása .
Mamma fer bara ekkert ofan að því að henni finnst verulega að sér vegið .
Henni finnst hún nefnilega pínulítið missa sjálfsvirðinguna þegar hún neyðist að ferðast á milli staða í gúmmístígvélum ...
( líka þótt þau séu frá Hunter og séu með hæl ) .
Þetta er bara ekki alveg hennar stæll og heldur ekki að þurfa að vera alla daga með hárið í tagli svo lokkarnir fjúki bara ekki af eða klemmist á milli einhvers staðar .
Svo finnst mömmu hún vera alveg komin á síðasta söludag þegar hún þarf að ferðast um bæinn í hnésíðri dúnkápu .
Hún velti því fyrir sér í vikunni hvort sjoppugangurinn gæti orðið meiri ? Svo þurfti mamma líka að láta skinka sig svolítið upp fyrir jólin og það þurfti allt að gerast í þessari viku .
Mamma getur nefnilega ekki haldið jól með grá hár og svo þurfti að lagfæra ýmislegt annað sem ekki verður tíundað hér .
Á fyrsta ófærðardeginum var mamma ekki komin í gúmmístígvélin því hún var ennþá að reyna að vera töff og upplifði sig algerlega niðurlægða þar sem hún sat föst á bílaplani fyrir utan hárgreiðslustofu í 110 .
En það er alltaf ljós í myrkrinu og þegar mamma sá litla gangstéttagröfu koma á hægri siglingu upp brekkuna stökk mamma út úr bílnum og blikkaði starfsmann Reykjavíkurborgar og grátbað hann að ryðja nú aðeins bílaplanið sem mamma sat föst á .
Og svo bað hún þennan indæla borgarstarfsmann líka aðeins um að ýta sér ...
Hún þurfti nefnilega að komast í bæinn og hafði engan tíma í þetta rugl ...
Þegar mamma var komin upp á Ártúnshöfða ákvað bíllinn fyrir framan hana að stoppa á ljósum sem gerði það að verkum að mamma festist á brúnni þarna fyrir ofan Ártúnsbrekkuna .
Á þessum tímapunkti var taugakerfi mömmu svolítið farið að gefa sig og þá mundi hún eftir töfraorðunum frá starfsmanni Reykjavíkurborgar sem sagði henni örfáum augnablikum áður að það væri bara eitt í stöðunni – að stand ' ann flatan ! martamaria@mbl.is 