65 ár eru liðin frá því að fyrsta þyrlan kom hingað til lands .
Hún var af gerðinni Bell 47D og tveir menn voru fengnir til að læra að fljúga henni á meðan Alþingismenn körpuðu um hvort reiða ætti fram 250 þúsund krónur til að kaupa hana eða ekki .
Gengisfelling varð svo til þess að henni var skilað .
Halldór A. Ásgeirsson haa@mbl.is Fyrir 65 árum , nánar tiltekið hinn 25. mars árið 1949 , lagði skipið Tröllafoss að bryggju í Reykjavík eftir langferð yfir hafið og segja má að þessi dagur hafi markað upphaf þyrluflugs á Íslandi .
Um borð var fyrsta þyrla Íslendinga sem Elding Trading Company í Reykjavík hafði fengið að láni frá Bell-verksmiðjunni í Bandaríkjunum fyrir atbeina Karls Eiríkssonar flugstjóra .
Þyrlan var af gerðinni Bell 47D og fékk nafnið TF-HET .
Á þessum tíma var tiltölulega stutt síðan þyrlutæknin var orðin nothæf á heimsvísu og því ljóst að hér var um mikla framtíðarhugsun að ræða .
Ekki þurfti að greiða fyrir leigu á þyrlunni en Ríkissjóður stóð straum af kostnaði vegna reksturs hennar hér á landi .
Til þess að kaupa slíkt undratæki á þessum tíma þurfti að reiða fram heilar 250 þúsund krónur og var hart tekist á um kaupin á Alþingi í ljósi þess að Slysavarnafélag Íslands og Landhelgisgæslan höfðu mikinn áhuga á að kanna hagkvæmni hennar hér á landi .
Lawrence D. Bell sjálfur , stofnandi Bell-verksmiðjanna , lét senda þyrluna hingað til lands ásamt breskum flugmanni , Youell að nafni , til þess að kenna tveimur íslenskum flugmönnum að fljúga henni , þeim Karli Eiríkssyni og Antoni Axelssyni .
Að lokum fór það svo að ekki fékkst niðurstaða í málið á Alþingi og þyrlan var send úr landi að nýju .
Þyrla herra Bell send til Íslands Þeir Páll Halldórsson , fyrrverandi yfirflugstjóri Landhelgisgæslunnar , Árni Sæberg , ljósmyndari á Morgunblaðinu og Margrét Jónasdóttir , framleiðandi hjá Sagafilm , vinna nú að heimildarmynd um fyrstu þyrluna sem Íslendingar eignuðust loks , fimmtán árum síðar , árið 1965 .
Árið 2013 sagði Karl Eiríksson þeim söguna af því hvernig hann hafði milligöngu um að fyrsta þyrlan kom hingað til lands árið 1949 og birtist hún hér .
Karl lést í febrúar á þessu ári .
Þegar Karl lauk við einkaflugmannspróf hér á Íslandi á fimmta áratugnum hélt hann til Buffalo , New York í Bandaríkjunum í flugvirkjanám .
Samhliða flugvirkjanáminu sótti hann flugskóla í Niagara-falls og tók þaðan atvinnuflugmannspróf .
" Þegar við lukum við flugvirkjanámið var mér og góðum félaga mínum og bekkjarbróður , Chuck Amarillo , boðið til kvöldverðar ásamt skólastjóranum og deildarstjóra flugvirkjadeildar .
Gestgjafinn var Laurence D. Bell , eigandi og forstjóri Bell Aircraft , og hann vildi bjóða okkur Chuck vinnu í Bell-verksmiðjunum .
Þegar málsverðinum lauk og herra Bell var orðið ljóst að ég ætlaði mér aftur til Íslands og myndi ekki þiggja starfið , bauðst hann til að senda þyrlu til landsins og ætlaði sjálfur að borga fyrir flutninginn á henni .
Við mættum hafa hana endurgjaldslaust í tiltekinn tíma og ef okkur líkaði hún ekki mættum við bara skila henni ! Það var því þannig að Laurence Bell borgaði undir vélina til Íslands og ég hafði samband við Halldór Kjartansson sem var með innflutningsfyrirtækið Elding Trading Company þar sem ég var heimagangur .
Þyrlan kom svo loks hingað vorið 1949 og herra Bell sendi með henni breskan flugmann , Jimmy Youell .
Hann fór um heiminn og kenndi þyrluflug .
Hann var á sjötugsaldri , gamall kapteinn frá Imperial Airwaves og með þúsundir flugtíma á bakinu .
Logandi flinkur kall , duglegur og skemmtilegur .
" Þarna hófust fyrstu tilraunir Íslendinga með þyrlur og ljóst er að ástríða þeirra sem stóðu þeim að baki skilaði sér til niðja þeirra , enda er Eggert Akerlie , þyrluflugstjóri og flugrekstrarstjóri hjá Þyrluþjónustunni , barnabarn Karls Eiríkssonar , og Jón Kjartan Björnsson , þyrluflugstjóri hjá Norðurflugi , er barnabarn Halldórs Kjartanssonar .
" Ónýt blikkdós " og " rusl " Það fór því svo að Karl og Anton voru valdir til þess að læra á vélina hjá Youell á meðan karpað var um það á Alþingi hvort festa ætti kaup á henni .
Í umræðum á þingi var ýmist talað um þyrluna sem " rusl " eða " ónýta blikkdós " og þeim möguleika velt upp í gríni hvort nýta mætti þyrluna til að dreifa eitri yfir matjurtagarða .
Stuttu eftir að Youell kom til landsins komst hann að því að breskt herskip væri að slæða eftir tundurduflum í Hvalfirði og var því iðulega flogið þangað í heimsókn í kennslustundum .
" Við lentum á Hvítanesi og þá sendu Bretarnir hraðbát eftir honum svo hann gæti farið um borð og fengið sér kaffi og með því ásamt löndum sínum .
Við Toni biðum þá í landi og pössuðum þyrluna á meðan .
" Kampavín á Skeggjastöðum Bell 47D þyrlan var búin tréspöðum og gat mest þolað um 15 hnúta vindhraða .
Karl sagði því ljóst strax frá byrjun að þyrlan myndi aldrei nýtast við björgunarstarf í aftakaveðrum en hins vegar hafi margir bent réttilega á að einnig þyrfti að bjarga fólki þegar sól skini í heiði og að jafnframt hefði verið ljóst að þyrlur væru framtíðin í björgunarleiðöngrum .
Þegar þeir Anton höfðu náð tökum á fluginu voru þeir sendir í sólóflug .
" Ég flaug sólóflugið upp að Skeggjastöðum í Mosfellssveit og þar var tekin upp kampavínsflaska og glös .
Þegar hella átti í glösin vildi Youell endilega fá að sjá um hellinguna og festi flöskuna við annað flothylkið undir þyrlunni , hóf hana á loft og tyllti henni fram til að hella í glösin .
Líklega fór nú eitthvað aðeins út fyrir við þetta .
" Gengisfelling náðarhöggið Erfiðlega gekk að komast að niðurstöðu um hvort kaupa ætti þyrluna eða ekki .
Vandinn var sá að Slysavarnafélagið treysti sér ekki til að standa straum af kostnaði vegna rekstrar vélarinnar .
Bjarni Benediktsson , þáverandi utanríkis- og dómsmálaráðherra , beitti sér fyrir því á þingi að ríkið tæki að sér að sjá um rekstrarkostnað vélarinnar " enda væri greinilegt að flugvélin gæti orðið að notum þar sem venjuleg flugvél kæmi ekki að haldi " .
Málið lenti í eilífum töfum og ekki hjálpaði til að " helikopter-sjóður " Slysavarnafélagsins hafði rýrnað mikið við gengisfellingu árið 1949 svo félagið átti ekki lengur fyrir þyrlunni .
Því fór svo að lokum að TF-HET var skilað aftur til Bell-verksmiðjanna og Íslendingar eignuðust ekki sína eigin þyrlu fyrr en árið 1965 þegar TF-EIR kom til landsins .
