Fyrir ári eða svo var Samsung á toppnum , var orðið mun stærra á farsímamarkaði en helsti keppinauturinn , Apple , og miklu stærra en aðrir Android-símasmiðir , ekki síst fyrir það hve Samsung framleiddi margar gerðir af farsímum og þá mörg afbrigði af ódýrum símum .
Hvar varðar snjallsímana þá seldist Samsung Galaxy S III flaggskipið mjög vel og arftakinn , S4 , seldist svo vel að fyrirtækið hafði ekki undan að smíða síma .
Þegar S5 var væntanlegur bjuggu menn sig því undir útgáfuna af kostgæfni , framleiddu mun meira af símum en af forveranum enda gerði fyrirtækið ráð fyrir 20% söluaukningu miðað við S4 .
Galaxy S5-símanum var líka vel tekið framan af ; þó menn hafi verið sammála um að hann væri ekki bylting var hann talsverð endurbót frá fyrirrennaranum , öflugri og glæsilegri að flestu leyti .
S5 fór líka vel af stað í sölu , ellefu milljón símar seldust fyrsta mánuðinn sem var milljón símum meira en af S4 fyrsta mánuðinn sem sá var í sölu .
Fljótlega dró þó úr sölunni , eða í það minnsta hættu Samsung-bændur að monta sig af sölunni , enda kom á daginn að þó síminn hafi selst vel vestan hafs og eins í Evrópu var salan austur í Asíu mun minni og í Kína seldust til að mynda helmingi færri S5-símar en af S4 á sínum tíma .
Nú situr Samsung því uppi með birgðir af S5-símum sem erfitt er að koma í verð – það er slæmt fyrir orðspor fyrirtækisins að setja S5 síma á brunaútsölu og dregur eðlilega úr sölu á öðrum nýjum símum eins og Note 4 .
Fyrir vikið hefur líka dregið úr hagnaði Samsung og þá hitnar undir yfirmönnum fyrirtækisins , en þeir bera því við að markaður fyrir hátæknilega snjallsíma sé mettaður og eins að samkeppni hafi aukist svo hvað varðar ódýra farsíma , sérstaklega kínverska , að erfitt sé við að eiga .
Hvað sem því líður má segja að Samsung Alpha komi á nákvæmlega réttum tíma og þá sé rétta samkeppnin komin við iPhone 6 , LG G3 og HTC One M8 .
