Viðmælendur Sunnudagsblaðs Morgunblaðsins voru ótalmargir á árinu sem er að líða , þeir komu úr fjölbreytilegum áttum , voru á öllum aldri og höfðu ólíkar , forvitnilegar , fræðandi , spennandi og oft skemmtilegar sögur að segja sem og álit að gefa .
Sunnudagsblað Morgunblaðsins fór yfir blöð ársins 2014 tók saman nokkur eftirminnileg ummæli sem höfð voru eftir nokkrum af þessum frábæru viðmælendum og eru þó óteljandi margir ónefndir enn úr þessum góða hópi .
" Ég tel að það sé allt öðruvísi fyrir mig , komandi frá átakasvæðum , að fá að tilheyra Íslandi af öllum þjóðum .
Í fyrsta lagi þykir mér til þess koma af því að Ísland hefur engan her .
Þá tekur Íslandi ekki að neinu marki þátt í heimsvaldastefnu stórveldanna og landið stendur í framlínu fyrir mannréttindabaráttu .
" Sagði rithöfundurinn Mazen Maarouf 5. janúar , þá glænýr íslenskur ríkisborgari .
" Það er líka mín trú að maður komist lengra á því að vera almennileg manneskja en fífl .
" Sagði Ólafur Darri Ólafsson leikari 5. janúar .
Tilefnið var frumsýning á Hamlet í Borgarleikhúsinu en Ólafur Darri fór með hlutverk krónprinsins .
" Bull er svo frelsandi .
Sjáðu til dæmis bara fólk í sértrúarsöfnuðum sem talar tungum .
Á eftir þakkar það guði og hrópar : " Já ! Andinn kom yfir mig ! Mér líður svo vel .
" En þetta fólk var einfaldlega bara að prófa hvernig það er að bulla í nokkrar mínútur , " sagði Þorsteinn Guðmundsson grínisti 12. janúar .
" Ég átti 10 systkini og ekkert þeirra var eins á litinn .
Ég vil meina að litirnir standi fyrir hæfileikana .
Ég get oft á tíðum séð á hvaða línu fólk er á út frá litnum , hvers konar starf hentar því , " sagði Bíbí Ísabella Ólafsdóttir miðill 16. febrúar í viðtali um miðlastörf .
" Við vissum að þér leið illa og vorum hrædd um þig .
Einmitt þess vegna var mikilvægt að tala um það en ekki breiða yfir .
Það er enginn sem lifir bara eftir beinni braut og stígur aldrei út af sporinu .
Ég er rosalega stolt af þér , Högni , " sagði leikkonan Arndís Hrönn þegar hún ávarpaði bróður sinn , Högna Egilsson tónlistarmann , í viðtali sem tekið var við þau saman 2. febrúar .
" Fjölmiðlar vilja ekki bera neina samfélagslega ábyrgð á því hvernig konur eru kynntar og settar fram .
En það er ekki gott að benda á og saka konurnar sjálfar um .
Þær hafa alist upp í samfélagi sem er gegnsýrt af þessum staðalímyndum , " sagði Lára Rúnarsdóttir tónlistarkona 9. febrúar um klámvæðingu í tónlistarmyndböndum .
" Það er mín skoðun að á meðan íslenska er töluð á Íslandi þá sé tungumálið ekki í hættu .
Tungumálið verður hins vegar í alvarlegri hættu þegar farið verður að huga að því , eins og menn töluðu um í bólunni , að taka upp ensku sem fyrirtækjamál í landinu vegna hnattvæðingarinnar og alþjóðlegheitanna í fyrirtækjarekstri , " sagði Guðni Kolbeinsson þýðandi í viðtali 9. febrúar , aðspurður hvort íslensk tunga væri í hættu .
" Ég hef verið að skoða hagtölur frá öðrum löndum og sé að bólumyndun er á ýmsum stöðum .
Hins vegar finnst mér að við Íslendingar höfum í of miklum mæli litið svo á að kreppa hafi einungis orðið á Íslandi en þetta var alþjóðleg fjármálakreppa og ef hún skellur á aftur mun hún bitna á litla Íslandi eins og öðrum , " sagði Brynja Halldórsdóttir , framkvæmdastjóri Norvikur , 23. mars .
" Björk ruddi brautina , opnaði dyr út í heim fyrir íslenska listamenn , og vonandi er ég að gera eitthvert gagn í kvikmyndagerðinni .
Þetta er mjög spennandi , það eru engin höft fyrir unga fólkið .
Þegar ég var að alast upp í Kópavoginum vorum við um margt eins og austantjaldsþjóð .
Velgengni í útlöndum var fjarlægur draumur , " sagði Baltasar Kormákur kvikmyndaleikstjóri í viðtali 23. febrúar .
" Knattspyrna er í eðli sínu karllægt sport .
Þeir sterkustu lifa af .
Með því að ljóstra því upp að ég sé haldinn geðsjúkdómi þykir örugglega einhverjum ég vera að gefa höggstað á mér .
Það staðfestir meira en allt annað að þörf er á þessari umræðu , " sagði Ingólfur Sigurðsson knattspyrnumaður í viðtali 23. mars um eigin kvíðaröskun .
" Þótt kuðungsígræðslan heppnist og barnið fái einhverja heyrn sanna dæmin að ekki er hægt að stóla á þá heyrn út lífið .
Og hvað ef hún tapast síðar á lífsleiðinni ? Hvaða tungumál á einstaklingurinn þá ? Það er að segja hafi hann ekki lært táknmál , " sagði Jevgenija Kukle sem er heyrnarlaus í viðtali 30. mars .
Hún og eiginmaður hennar ákváðu að börnin þeirra , sem öll eru heyrnarlaus , færu ekki í kuðungsígræðslu .
" Ég talaði við rúmlega sextuga manneskju sem sótti um starf og var langhæfasti umsækjandinn en fékk ekki starfið .
Ég hef talað við eldra fólk sem finnst talað niður til sín og verður fyrir dónaskap í verslunum , þar á meðal var maður sem fór í fatabúð í Kringlunni og var hreytt í hann að þarna væru ekki seld föt á gamalt fólk , " sagði Erna Indriðadóttir 6. apríl .
Hún stofnaði veftímaritið Lifðu núna , ætlað fólki 55 ára og eldra .
" Ef einhverjum á Íslandi finnst að vegna fortíðar minnar eigi ég ekkert erindi þangað – ekki koma ! Það er til meira en nóg af fólki í heiminum sem vill koma og hlusta á mig tala .
Ég reyni ekki að sannfæra neinn um að hann verði að koma og hlusta á mig , " sagði Jordan Belfort 6. apríl , dæmdur svikahrappur sem kom til að kenna Íslendingum sölutækni .
Kvikmyndin The Wolf of Wall Street er byggð á ævi hans .
" Börn og unglingar geta séð svona lagað í ljóma , ég vil alla vega ekki að mín börn lesi um menn sem stæra sig af afbrotum og ofbeldisverkum í fjölmiðlum .
Þetta er ábyrgðarhlutur hjá fjölmiðlum .
Þeir hafa mikið vald , " sagði Aldís Hilmarsdóttir , aðstoðaryfirlögregluþjónn hjá Lögreglunni á höfuðborgarsvæðinu og yfirmaður R-2 , sem rannsakar fíkniefnamál og skipulagða glæpastarfsemi , 27. apríl .
Hún vísaði í það sem kallað hefur verið " stjörnuvæðing glæpamanna " .
" Ég segi að það sé gott fyrir konur að vera frumkvöðlar , en ég veit að það er erfiðara fyrir þær tölfræðilega að afla fjármagns heldur en karla .
Það er viðurkennt að karlmenn fjárfesta frekar í ungum karlmönnum en konum , " sagði Áslaug Magnúsdóttir , athafnakona í New York , í viðtali 13. apríl .
Tímaritið Vogue hefur kallað hana " guðmóður tískunnar " .
" Okkur var gert að sætta okkur við það að við myndum öll detta af baki á einhverjum tímapunkti .
Hestarnir sem voru notaðir í keppnina voru allir mjög lítið tamdir svo að þetta var eiginlega gefið .
Ég hélt mér hins vegar á baki allan tímann og var nokkuð ánægð með það , " sagði knapinn Aníta Margrét Aradóttir 24. ágúst .
Aníta vakti mikla athygli þegar hún tók fyrst Íslendinga þátt í hættulegustu kappreið í heimi , á villtum hestum í Mongólíu .
Þar er ekki sjálfgefið að komast í mark .
" Við Íslendingar erum fallnir úr úrvalsdeild í krabbameinslækningum , þar sem við höfum verið áratugum saman .
Það get ég fullyrt .
Ég fylgist mjög vel með á Norðurlöndunum og í Bandaríkjunum og eins og staðan er orðin stöndum við þeim heilbrigðiskerfum ekki lengur á sporði .
Og hvað gerir lið sem fellur úr úrvalsdeild ? Annaðhvort gefst það upp og viðurkennir að það hafi hvorki aðstöðuna né þekkinguna lengur eða spyr hvað það geti gert til að komast aftur upp í úrvalsdeild , " sagði Helgi Sigurðsson , yfirlæknir í krabbameinslækningum , 28. september .
" Fólk kemur og vill búa hérna og finnst þetta fallegur staður og gaman að vera í sveit en gallinn við þetta er að svo þolir fólk ekki að það sé sveitalykt í kringum það .
Við höfum lent í rosalega leiðinlegum útistöðum við fólk sem flytur hingað .
Það er ekki rósailmur af dýrum og ekki hægt að búast við því ef þú býrð við hliðina á bóndabæ .
Fólk er jafnvel að taka mynd af skítadreifaranum og senda mynd til heilbrigðiseftirlitsins , " sagði Guðrún Helga Skowronski , söðlasmiður og bóndi á Dalsbúi í Mosfellsdal , í viðtali 28. september .
" Ekki misskilja mig .
Ég ber fulla virðingu fyrir því en það eru hipparnir .
Mín kynslóð og fólk sem er yngra en ég upplifir þessa náttúrutengingu með allt öðrum hætti .
Hjá okkur er tæknin komin inn af fullum þunga .
Ég meina , það er búið að finna upp Hubblekíkinn .
Það er ákveðin smekkvísi í því .
Fattarðu ? " sagði Björk Guðmundsdóttir 7. september , um leikstjórn Peters Stricklands á heimildarmyndinni Biophilia Live .
Hún fagnaði því að leikstjórinn nálgaðist verkefnið ekki á forsendum hippakynslóðarinnar .
" Ég er nú ekkert montinn af því að vera Íslendingur nema þegar eldgos hefjast , þá minnir fólk mig á að ég sé íslenskur , " sagði listamaðurinn Erró í viðtali 14. september .
Stærsta yfirlitssýning sem sett hefur verið upp á verkum hans var opnuð í samtímalistasafninu í Lyon í ár .
" Lengi vel var maður að burðast með að nota þær kolröngu aðferðir sem maður lærði sem barn í Laugarnesinu við að reyna að leysa aðstæður sem komu upp á fullorðinsárum .
Ég sá fljótlega að það gekk ekki upp og þannig er ég alltaf að læra að gera betur .
Það verkefni er ævilangt eins og hjá öllum sem alast upp við svona aðstæður , " sagði Þorsteinn J. Vilhjálmsson fjölmiðlamaður 21. september í viðtali um líf og störf og hvernig var að alast upp við alkóhólískar aðstæður .
" Ég vorkenndi foreldrum mínum ekki að missa mig , ég var að gera þeim greiða því ég vorkenndi mínum nánustu fyrir að eiga svona ömurlegt barn , systur og vinkonu .
Það er algengur misskilningur að fólk sem sviptir sig lífi geri það af eigingjörnum hvötum ; eins furðulega og það hljómar er það að hugsa um aðra , " sagði Silja Björk Björnsdóttir , 22 ára , 9. nóvember .
Silja hefur í sjálfboðaliðastarfi frætt ungmenni um þunglyndi og sagt frá eigin tilraun til sjálfsvígs .
" Við erum orðnir svo gamlir og þroskaðir , að þótt það séu einhverjir vina minna þeirrar skoðunar að ég eigi ekki að gefa þessa bók út og ég eigi ekki að segja frá þessu máli , þá hefur það engin áhrif á vináttu sem staðið hefur nánast alla ævi , " sagði Styrmir Gunnarsson í viðtali 16. nóvember .
Ný bók eftir Styrmi , Í köldu stríði , hefur vakið miklar umræður en Styrmir upplýsir í bókinni að hann hafi skrifað skýrslur um sósíalista og kommúnista á árunum 1961-1968 .
" Við vorum samningsbundnir og máttum því ekki gefa neitt út .
Með tímanum verður maður leiður á að vera alltaf að spila sömu lögin .
Það er ekki hægt að gera hlé á sköpunargáfunni , hún gæti þess vegna verið horfin á morgun og því þarf að njóta hennar á meðan hún er til staðar , " sagði tónlistarmaðurinn Jón Jónsson 14. desember um það af hverju hann rifti samningi sínum við Sony .
" Stundum fæ ég þessa skrýtnu tilfinningu , að ég verði að útbreiða orðið – ég vona að ég sé ekki trúboði í eðli mínu ! " sagði rithöfundurinn Gyrðir Elíasson 9. nóvember .
" Segi einhver að ég geti ekki gert eitthvað verð ég að gera það .
Meðan ég var að æfa stangarstökk fór ég að ræða við nokkra félaga mína sem æfðu langhlaup .
Talið barst að Laugaveginum og ég hélt því fram að allir , sem á annað borð stunduðu æfingar af einhverju tagi og eru í góðu formi , gætu hlaupið hann .
Þau voru ósammála mér , þannig að ég skráði mig í hlaupið , " sagði Annie Mist Þórisdóttir , Evrópumeistari og silfurhafi á heimsmeistaramótinu í crossfit , 3. ágúst .
" Ég þekki mörg dæmi um konur með góða menntun frá heimalöndum sínum sem nýtist þeim ekki hér .
Sumar hafa menntað sig hér .
Þær sækja og sækja um vinnu en fá ekki starf við hæfi , jafnvel þótt þær tali ljómandi góða íslensku .
Þetta mótlæti hefur orðið til þess að sumar þessara kvenna hafa flutt úr landi .
Því miður .
Það er í mínum huga tapaður mannauður , " sagði Claudie Ashonie Wilson sem flutti til Íslands 18 ára gömul frá Jamaíku og hefur búið hér síðan .
Hún er menntaður lögfræðingur .
" Allt árið 2013 var ég afar veik og þetta var mjög þungsótt barátta .
Ég náði hins vegar bata og á fyrsta vinnudegi mínum , eftir þetta dimma og erfiða ár , rann það upp fyrir mér að ég var á leiðinni til Íslands .
Ísland var því síðasti viðkomustaður fyrir veikindin á óeiginlegan hátt og fyrsti viðkomustaður eftir veikindin í raunveruleikanum .
Þetta er eitthvað svo táknrænt .
Ég flaug inn í myrkrið , bæði á hvíta tjaldinu og í mínu persónulega lífi , þegar ég kvaddi Söru Lund .
Og nú var ég að lenda eftir veikindin ; einnig á Íslandi , en í ljósinu , " sagði Sofie Gråbøl úr Forbrydelsen 15. júní .
Leikkonan var stödd hérlendis við tökur á Fortitude , breskri glæpaþáttaröð .
Í viðtalinu ræddi hún meðal annars baráttu sína við brjóstakrabbamein .
" Núna er eiginlega búið að eyðileggja sölumarkaðinn í myndlistinni því fólkið sem áður keypti myndir á engan pening lengur .
Það er mjög alvarlegt að á Vesturlöndum , þar á meðal hér á landi , sé búið að rústa millistéttinni .
Peningarnir fara á mjög fáar hendur sem hefur mjög slæm þjóðfélagsleg áhrif , " sagði Daði Guðbjörnsson myndlistarmaður í viðtali 11. maí .
" Hann dó áður en tökur hófust á Vonarstræti og var mjög sterkur í minni vitund meðan á gerð myndarinnar stóð – og er enn .
Pabbi var mikill höfðingi .
Á dánarbeðinum hét ég honum að næsta mynd yrði fyrir hann .
Pabbi , gjörðu svo vel ! " sagði Þorsteinn Bachmann aðalleikari í vinsælustu kvikmynd ársins , Vonarstræti um föður sinn .
" Ég er rosalega ánægð , eiginlega alveg í skýjunum .
Nú verður útvarpstækið tekið út úr skápnum , " sagði Vagna Sólveig Vagnsdóttir , 78 ára alþýðulistakona á Þingeyri , 15. júní þegar baráttu hennar fyrir endurkomu Næturvaktarinnar á Rás 2 lauk með sigri .
Sú ákvörðun að leggja Næturvaktina niður í byrjun árs 2014 kallaði á hörð viðbrögð hjá aðdáendum þáttarins .
Var Vagna Sólveig fremst í flokki .
" Ég sá strax að hann hafði eitthvað sérstakt , hann var ótrúlega duglegur , hann vinnur tvöfalt á við flesta , er forvitinn og hafði þann eiginleika til að bera sem börn hafa – að vilja vita meira og spyrja spurninga .
Ég hef haft margt fólk í vinnu hjá mér og veit um leið ef menn hafa það sem þarf til að skara fram úr , " sagði stjörnukokkurinn breski Raymond Blanc , lærifaðir Michelinstjörnu-kokksins Agnars Sverrissonar um Agnar 20. júlí .
Agnar sló í gegn á árinu með skyndibitastaðnum Dirty Burgers & Ribs .
