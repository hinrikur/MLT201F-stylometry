Sólveig Krista Einarsdóttir hefur æft karate í Karatefélaginu Þórshamri í rúm 20 ár og er hæst gráðaða konan á Íslandi með 3. dan eða þriðja svarta beltið .
Ásamt því að hafa kennt karate í 17 ár er hún líffræðikennari við Menntaskólann í Reykjavík , jógakennari og fjögurra barna móðir .
Íþróttagrein : Karate .
Ertu búin að æfa lengi ? Ég byrjaði haustið 1993 , þá þrettán ára gömul , þannig að það er rúmt 21 ár síðan ég byrjaði .
Hversu oft æfir þú í viku ? Þessa önn hef ég ekki náð að sinna íþróttinni eins oft og ég hefði viljað , en það er mikið að gera á stóru heimili og ég hef látið það duga að þjálfa / kenna karate tvisvar í viku , en stefni á að fjölga æfingunum í vor , þar sem ég er búin að lofa mér í hópkatakeppni núna í mars , sem er viss hvatning fyrir mig .
Annars er ég alltaf í karate ef svo mætti segja .
Ég er oft að kýla og sparka út í loftið hér heima og svo hafa eldri strákarnir mínir gaman af því að æfa smákarate með mömmu sinni heimavið .
Hver er lykillinn að góðum árangri ? Að hafa gaman af því sem maður er að gera .
Ég hef alltaf haft gaman af því að mæta á æfingar og sprikla og sparka í öll þessi ár og ef mér líður vel af því að mæta á æfingar , þá finnst mér góðum árangri náð .
Hvernig er best að koma sér af stað ? Fyrst kemur hugmyndin og svo þarf bara að framkvæma hana , ég held að það sé það mikilvægasta , það er , að framkvæma það sem okkur dettur í hug .
Stundum virkar það og stundum ekki , en það er betra að láta á það reyna í stað þess að sitja á hugmyndinni einni saman .
Það er einnig ágætt að setja sér raunhæf markmið .
Hvað ráðleggurðu fólki sem vill hreyfa sig meira ? Að finna sér hreyfingu sem því þykir skemmtileg og að gefa sér tíma til að stunda hana .
Hvernig heldurðu þér í formi þegar þú ferð í frí ? Ég er alltaf á hreyfingu , ef ég er ekki að hlaupa á eftir og með börnum , þá er ég uppi á fjöllum , í jóga og á skíðum eða jafnvel að hoppa og skoppa á trampólíninu með krökkunum mínum og svo finnst mér ofboðslega gaman að fara í æfingabúðir í karate hérlendis og erlendis .
Ertu almennt meðvituð um mataræðið ? Já ég er það , en ég er ekki hrifin af neinum svona kúrum , prótíndufti eða þess háttar .
Ég trúi á að borða reglulega fjölbreyttan og hollan mat og taka lýsi .
Hvaða óhollusta freistar þín ? Þessa stundina er það graflaxsósan með heimagrafna laxinum sem maðurinn minn útbýr alltaf um jólin .
Hvaða gildi hefur karate fyrir þig ? Mér þykir afskaplega vænt um íþróttina mina og karate á alltaf eftir að fylgja mér .
Þetta er ákveðin tenging á milli líkama og huga og til dæmis byrjar og endar hver karatetími á örlítilli hugleiðslu og það er svo mikil útrás og lífskraftur sem fylgir karate .
Út frá karate hef ég einnig fundið mig í jóga og er auk þess aðeins að byrja að læra tai chi .
Hverjar eru fyrirmyndir þínar ? Móðir mín er mín helsta fyrirmynd , en svo á ég einnig margar aðrar fyrirmyndir , bæði í vinum mínum , fjölskyldu og öðru fólki .
Það er enginn einn sem hægt er að benda á frekar en annar , heldur reyni ég að lifa lífinu þannig að ég tileinki mér það sem höfðar til mín og ég er sammála og líður vel með .
