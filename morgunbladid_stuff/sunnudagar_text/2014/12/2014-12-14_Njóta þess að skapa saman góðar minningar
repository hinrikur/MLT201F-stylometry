Linda Jóhannsdóttir býr ásamt manni sínum Rúnari Karli Kristjánssyni og sonum sínum tveimur í Hlíðunum .
Eldri drengurinn Ísak Kristófer er 6 ára og Nóel Viktor er eins árs .
Linda er fatahönnuður að mennt en hannar myndir og kort með íslenskum fuglum og norðurskautsdýrum undir nafninu Pastelpaper og er það selt í ýmsum hönnunarbúðum .
Þátturinn sem allir geta horft á ? Þessa dagana erum við öll að horfa á danska jóladagatalið á DR1 , sem fjallar um strák í framtíðinni sem ferðast aftur í tímann til dagsins í dag , mjög spennandi ! Maturinn sem er í uppáhaldi hjá öllum ? Vildi óska að það væri eitthvað eitt , það myndi auðvelda svo margt en föstudagar eru heilagir pitsudagar hjá okkur , þá er alltaf pitsa sem við borðum fyrir framan sjónvarpið og horfum á teiknimyndir .
Skemmtilegast að gera saman ? Í raun bara að vera saman , þennan litla tíma sem maður hefur eftir vinnu , skóla , heimavinnu og fótboltaæfingar sem Ísak lifir fyrir reynum við að nýta vel , njótum þess að vera saman og skapa minniningar , elskum að fara í sund , göngutúra , fara í sumarbústað og ferðast , allt þetta þar sem við erum að skapa minningar um án þess að net og sjónvarp sé að stela athyglinni .
Borðið þið morgunmat saman ? Því miður borðum við ekki morgunmat saman á virkum dögum , þá eru allir frekar þreyttir og vilja kúra eins lengi og hægt er , já fyrir utan Nóel sem virðist ekki þurfa svefn og er ávallt tilbúinn í daginn .
Við reynum að bæta það upp um helgar og njóta þess þá að borða góðan morgunmat saman .
Hvað gerið þið saman heima ykkur til dægrastyttingar ? Við höfum mjög gaman af því að hlusta á tónlist og dansa og syngja með , sem er orðið ennþá skemmtilegra eftir að Nóel varð nógu stór til að taka þátt , annars teiknum við mikið , feðgarnir baka gjarnan brauð og svo elska strákarnir að láta lesa fyrir sig sögur .
