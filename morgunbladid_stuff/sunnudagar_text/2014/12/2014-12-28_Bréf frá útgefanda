Hundur Sigmundar bónda var orðinn svo lasburða um haustið að Sigmundur gróf holu vestur undan bæjarhúsunum .
Hann sá í hvað stefndi .
Verkslyngur bóndinn vissi að þegar vetur er genginn í garð , stórhríð bylur og þylur og frost er í jörðu er of seint að ganga til slíkra verka .
Í öllum búskap skiptir fyrirhyggja og forsjálni miklu máli ; horfa til framtíðar .
Á tímamótum er hollt að horfa um öxl og huga að framhaldi .
Í íslenskri fjölmiðlun hefur margt verið ágætlega gert á nýliðnum árum .
Úr öðru hefur illa tæst og spunnist .
Samfélagsmiðlar gegna nú miklu mikilvægara hlutverki en nokkurn óraði fyrir og viðbrögð eru skjót og áköf .
Þar rísa öldur og hníga hvað sem hefðbundnir fjölmiðlar segja eða gera .
Sumir þeirra hafa brugðið á það ráð að elta margt óráð sem kemur fram á samfélagsmiðlum en aðrir notað það sem skynsamlega uppsprettu umfjöllunar og frétta .
Allt mun þetta á endanum geta fallið ágætlega saman .
Hefðbundnari fjölmiðlar sem ætla sér langa lífdaga munu bregðast við með því að eiga gagnkvæmt samband við lesendur sína og áhorfendur .
Halda áfram að flytja vandaðar fréttir og frásagnir en leggja sig fram um að læra og þekkja betur hvað fellur að smekk lesenda og bregðast hraðar við óskum þeirra .
Undanfarin fimm til sex ár hafa verið viðburðarík hjá Árvakri , útgáfufélagi Morgunblaðsins og mbl.is .
Eftir mikið rót sem varð við gagngera endurskipulagningu á árinu 2009 hafa tekið við ár sem endurspegla traust og jafnvægi .
Mikilvægasta verkefni stjórnenda Árvakurs hefur verið að snúa við miklum taprekstri og koma sæmilegu skikki á fjárhagslega afkomu félagsins .
Margt hefur þar lagst á eitt hjá úrræðagóðu og verkdrjúgu starfsfólki undir forystu framkvæmdastjórnar Árvakurs .
Með nýrri nálgun , framsæknum vinnubrögðum og gjörbreyttum samskiptum við viðskiptamenn hefur til dæmis tekist að auka auglýsingatekjur Árvakurs mjög umtalsvert , bæði í Morgunblaðinu og ekki síður á mbl.is .
Það starf , sú hugarfarsbreyting , hvatning og dirfska gaf útgáfunni nýjan byr í seglin.Ekki var það allt heiglum hent .
Samtímis var mótuð sú stefna að nýta betur glæsilega prentsmiðju sem er í eigu Landsprents , dótturfélags Árvakurs .
Í Landsprenti eru nú prentuð allflest þeirra blaða sem prentuð eru á dagblaðapappír , en prentsmiðjan er sérhæfð í slíkri prentun .
Þannig prentar , , prentsmiðja Morgunblaðsins " Fréttatímann , Viðskiptablaðið , Fiskifréttir , Bændablaðið og DV .
Síðastnefnda blaðið hefur reyndar verið í farsælum viðskiptum við Landsprent , nær samfellt í áratugi .
Mörg landsmálablöð má nefna : Skessuhorn , Sunnlenska , Mosfelling , Víkurfréttir , Eyjafréttir og loks hverfablöðin ; Árbær , Grafarvogur , Vesturbær , Kópavogur , Breiðholt .
Öllu þessu ágæta efni er dreift um landið af harðsæknum bílstjórum og þúsund fótum ungra og eldri blaðbera .
Þessar ráðstafanir hafa skotið styrkari stoðum undir rekstur Árvakurs og tryggt dyggum áskrifendum vandað blað á degi hverjum .
Hér er ekki voðfellt fólk á ferð .
Hvergi hefur verið slakað á ritstjórnarlegum kröfum þrátt fyrir glímu við fjárhagslegar þrengingar .
Áskrifendur Morgunblaðsins og lesendur mbl.is ætlast til mikils af miðlum sínum .
Þeir sætta sig ekki við annað en vandaðar , hlutlausar fréttir .
Þær eiga að vera sanngjarnar , heiðarlegar , skemmtilegar , vel skrifaðar , líflegar og nýstárlegar .
Áskrifendur vilja kraftmikið , beitt en umburðarlynt blað .
Það er mikil áskorun góðra blaðamanna að sinna þessum brýnu þörfum og miklu kröfum á hverjum degi svo vel líki .
Það hefur þeim sannarlega tekist svo eftir er tekið .
Þótt fjárhöld séu nú ágæt eins og hér er lýst , er fyrirhyggja nauðsynleg .
Gildir þá einu hvort Sigmundur bóndi þarf að sjá á bak hundi sínum eða skipuleggja þarf mikilvæga útgáfu um ókomin ár .
Nýir tímar munu kalla á breytt vinnubrögð .
Ný tækni , viðhorf og breytt samskipti manna .
Dagskrá daganna hefur þegar riðlast .
Tímasetning sjónvarpsfrétta ræður ekki lengur matmálstímum .
Þjóðin er smám saman hætt að laga sig að fjölmiðlum og sækir efni í þá þegar henni hentar .
Vefmiðlar ráða æ meir ríkjum og flestar fréttir birtast þar jafnharðan .
Sá sem fer ekki inn á vefinn oft á dag er ekki viðræðuhæfur .
Forysta vefjarins mbl.is , er ótvíræð og yfirburðirnir miklir .
Sérstök netdeild og tölvudeild afburðafólks heldur tækninni uppi svo aldrei verður lát á .
Vefurinn getur tryggt sterka stöðu Árvakurs um ókomin ár , samhliða Morgunblaðinu , því alvöru dagblöð munu áfram eiga sinn sess .
Áherslur dagblaða munu breytast , umfjöllun verður af öðrum toga en skyndifréttir dagsins , dýpri og yfirgripsmeiri .
Fjölmiðlar þurfa að laga sig að fólkinu .
Horfa þarf fram á veginn .
Hér á landi eru fjölmiðlar hver með sínu lagi eins og vera ber : , , Misjöfn dýr mjög um skóginn skríða .
" Sumt er þar sérkennilegt .
Ríkasti fjölmiðill landsins , Ríkisútvarpið , kvartar sáran og segist ekki geta sinnt menningarlegum skyldum sínum .
Þar situr í efstu hæðum hinn gæfasti maður , mildur og stilltur , á meðan ráða aðrir á neðri hæðum .
Hvað spöruðust margar krónur við árásina á kristilegt orð í útvarpinu ? Hvað græddust margar krónur í auglýsingum þegar síðasta lag fyrir fréttir var flutt til ? Hvernig má það vera að stofnunin kemur ekki auga á þá augljósu leið að leggja niður Rás tvö ? Hvaða menningarhlutverki gegnir sú rás umfram það sem einkareknar útvarpsstöðvar uppfylla ? Reyndar er Ríkisútvarpið sjálft búið að viðurkenna hvílíkur óþarfi Rás tvö er í raun og veru með því að sameina rásirnar í tvo klukkutíma á morgnana , á einum mikilvægasta hlustunartíma útvarps .
Hjá stórveldinu 365 miðlum hefur geisað skaðræðishríð .
Þar hefur öllu verið bylt og bramlað , dáðríkt fólk horfið á braut , nýir ráðnir og ráðskast með þá sem eftir voru .
Skipt hefur verið um forstjóra , fjármálastjóra , ritstjóra , fréttastjóra og ráðin til starfa ágætlega vönduð og umhyggjusöm manneskja til að annast heimilisforsjá fyrir eigendur miðilsins og gefið nafnið útgefandi .
Sú nafngift á nú nokkrum vinsældum að fagna því slíkum titli hefur einnig verið komið fyrir á DV eftir eigendabreytingar þar .
Að vísu veit enginn hver hinn raunverulegi eigandi er því ekki hefur verið upplýst hverjir fjármögnuðu kaup nýju eigendanna .
Útgefandi DV er þó með sjónvarpsþátt hjá keppinautnum 365 , sem er heldur óvenjulegt .
Nafngiftin útgefandi varð til hjá Árvakri á sínum tíma mest til gamans og tilbreytingar því titlar skipta engu máli , það eru verkin sem tala .
Áður hafði æðsti starfsmaður félagsins borið titilinn forstjóri í anda 2007 ártalsins .
Nú fer vel á því að Árvakur eftirláti útgefandatitilinn þeim , sem fylgt hafa í kjölfarið , og titillinn hverfi með þeirri persónu sem hann bar .
Framundan er ganga um langa götu og krókótta .
Nú ríður á að horfa á reisn fjallanna , líta fram á við , ígrunda , og komast að því hvar hundurinn liggur grafinn .
Vera öruggur um leiðina og halda svo áfram .
Þá mun Árvakri vel farnast og verða áfram farsældarafl fyrir land og þjóð .
Útgefandi Árvakurs þakkar áskrifendum , viðskiptavinum , lesendum og samstarfsmönnum samfylgdina og mun minnast þeirra með mjúkum hug .
, , Sér eignar smalinn féð þótt enga eigi hann kindina .
" 