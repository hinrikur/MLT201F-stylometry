Upplýsingalekinn frá Sony hefur haldið áfram að vinda upp á sig og nýlega birti einn stofnenda Snapchat , Evan Spiegel , opinbera yfirlýsingu á Twitter vegna málsins þar sem hann segist bæði reiður og miður sín vegna málsins .
Leynilegar upplýsingar um fjárhag og fyrirætlanir Snapchat voru gerðar opinberar í lekanum .
Upplýsingarnar komu fram í tölvupóstum sem Spiegel sendi Michael Lynton , starfsmanni Sony sem jafnframt situr í stjórn Snapchat .
Þar var meðal annars ljósi varpað á fjárhagsleg áform Snapchat og jafnframt fjallað um yfirtökur fyrirtækisins sem ekki hafði verið fjallað um áður .
" Langaði til að gráta " Snapchat er samskiptamiðill sem grundvallast á myndskiptum .
Notendur deila með sér myndum og myndböndum sem eyðast svo jafnharðan nema notendur vilji annað .
Yfirlýsing Spiegel var tilfinningaþrungin og bar þess merki að vera skrifuð af manni sem var í senn heitt í hamsi og mikið í mun að segja eitthvað eftirminnilegt .
" Mig langaði til þess að gráta í allan morgun , " sagði Spiegel snemma í yfirlýsingunni sem bar titilinn " Að varðveita vandamál " .
" Ég fór í göngutúr og hugsaði mikið .
Ég rakst á einn af kennurunum mínum úr gaggó .
Hún faðmaði mig innilega .
Ég þurfti á því að halda .
Það er ekki í lagi að stela leyndarmálum af öðrum og gera þau opinber .
" Að lokum skrifað Spiegel að starfsmenn Snapchat væru reiðir og sárir en væru um leið staðráðnir í að halda áfram baráttu sinni af tífalt meiri þrótti en áður .
Tilkynningunni lauk svo á innblásnu loforði um að Snapchat ætlaði sér að breyta heiminum því þetta væri ekki sú veröld sem fyrirtækið vildi tilheyra .
Jolie " dekurrófa " , DiCaprio " fyrirlitlegur " Tölvuárásin á Sony hefur valdið miklu fjaðrafoki , bæði vegna þess upplýsingamagns sem gert var opinbert og jafnframt vegna þess að fyrirtækið hefur hætt við að setja kvikmyndina The Interview í sýningar , en talið er að framleiðsla hennar hafi verið rót þess að ráðist var á fyrirtækið .
Í myndinni fá tveir sjónvarpsmenn , leiknir af Seth Rogen og James Franco , það verkefni að ráða Kim Jong-un , leiðtoga Norður-Kóreu , af dögum .
Þá hafa eftirköst árásarinnar smám saman eitrað út frá sér og gárað gjörvallan kvikmyndaiðnaðinn í Hollywood .
Í einum innanhússtölvupósti sagði áhrifamaður innan fyrirtækisins leikkonuna Angelinu Jolie vera " dekurrófu sem byggi yfir lágmarkshæfileikum " og einnig var sú skoðun á stórleikaranum Leonardo DiCaprio sett fram að hann væri " fyrirlitlegur " í ljósi þess að hann hefði dregið sig í hlé frá aðalhlutverkinu í mynd um Steve Jobs .
Svartur Bond og kvendraugabanar Þá varpa tölvupóstarnir og gögnin áhugaverðu ljósi á þær stefnur og strauma sem virðast ráðandi í Hollywood um þessar mundir .
Í einum pósti frá Amy Pascal , varastjórnarformanni Sony , kemur fram að leikarinn Idris Alba eigi að taka við af Daniel Craig sem leyniþjónustumaðurinn James Bond .
Þá er væntanleg ný Ghostbuster-mynd þar sem draugabananir fjórir verða allir konur .
Á hinn bóginn er mikill launamunur ríkjandi milli kynja innan Sony og af þeim 17 starfsmönnum sem fá meira en eina milljón dollara í árslaun er aðeins ein kona .
