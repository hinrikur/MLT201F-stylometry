Er gengið of langt í að sjúkdómsvæða allt sem amað getur að okkur , jafnvel baráttuna við mannlega veikleika ? Þessi spurning hefur verið mjög rædd eftir að æðsti dómstóll Evrópusambandsins komst nýlega að þeirri niðurstöðu að offita gæti stundum verið skilgreind sem fötlun .
En bara stundum .
Ástæður fyrir offitu eru langoftast að fólk borðar of mikið af fitandi mat og hreyfir sig of lítið , um þetta eru allir sérfræðingar í þessum efnum sammála .
Og flest fólk veit þetta ef það vill á annað borð vita það .
En við viljum reyna að forðast að særa aðra með athugasemdum um holdafar , reynum að sýna nærgætni .
Til eru dæmi um að offita eigi sér erfðafræðilegar orsakir en þau munu vera fátíð .
Allir vita líka að við berum þungann / fituna misvel og súmó-glímumenn borða mikið , þeir vilja vera feitir .
Það hentar þeim .
Sumir geta verið mjög frjálslega vaxnir og samt í fantagóðu formi , hjá öðrum eyðileggjast liðamótin og þeir fá sykursýki , hjartað gefur sig , þunglyndi getur gert vart við sig .
Dómstóll ESB hafði fjallað um mál Karstens Kaltoft , Dana sem sagðist hafa misst vinnu á leikskóla vegna þess að hann hefði verið talinn of feitur en hann er um 160 kíló og fremur lágvaxinn .
Þess ber að geta að dómstóllinn sagði ekki að fólk sem þjakað væri af offitu ætti rétt á sérstakri vernd með hliðsjón af lagaákvæðum gegn misrétti , ekki væru núna ákvæði af því tagi í vinnumálalöggjöf ESB .
Og hann sagði jafnframt að það yrði í hverju einstöku máli að vera hlutverk dómstóla í umræddu aðildarlandi að úrskurða hvort offituvandi þess sem kærði væri raunverulega fötlun sem leiddi til misréttis .
En ekki skipti máli hver orsök offitunnar væri .
Í reynd er dómstóllinn að velta vandanum yfir á dómara í aðildarríkjunum með loðnu orðalagi sínu .
Lögfræðingar eru auðvitað kampakátir og sjá fram á arðvænleg málaferli .
En atvinnurekendur eru ókátir og benda á að fyrirtæki verða að búa sig undir að sumir starfsmenn reyni að höfða mál vegna hugsanlegs misréttis .
" Þessi úrskurður gæti lagt geysilega þungar byrðar á bresk fyrirtæki , vinnuveitendur yrðu þvingaðir til að borga kostnaðinn af sístækkandi mittismáli starfsmanna sinna , " sagði Matthew Elliott , áhrifamaður í bresku atvinnulífi .
Sérstök bílastæði fyrir " stórt " fólk ? Fjölmiðlar og samskiptavefir hafa fjallað mikið um þennan dóm ESB og sýnist sitt hverjum .
Sumir segja að verið sé að tryggja réttindi minnihlutahóps sem hafi verið hunsaður , fólk sem hafi sjálft enga stjórn á vandanum og sé saklaus fórnarlömb auglýsinga sem hampi stöðugt sykri og annarri óhollustu .
Aðrir að fáránlegt sé að hygla þeim sem ekki hafi í sér þroska og manndóm til að taka á eigin vanda , hætta að éta sér til óbóta .
Hvað gerist ef margir dómar í ESB-ríkjum falla þeim í vil sem segjast verða fyrir misrétti ? Ef til vill þarf að koma upp sérstökum bílastæðum fyrir óvenju holdugt fólk úr röðum starfsmanna , segir í frétt BBC og ráðamenn í verslunum , kvikmyndahúsum , á veitingastöðum og íþróttavöllum , gætu þurft að breyta sætaskipan og öðrum aðstæðum , hliðra til fyrir þungaviktarfólki .
Athygli vekur að sumir talsmenn samtaka sem berjast gegn offitu efast um að úrskurður dómstólsins sé framfaraspor .
Niðurstaðan geti aukið núning milli þybbinna og annarra starfsmanna .
Og Jane Deville Almond , formaður Samtaka breskra offitusjúklinga , segir rangt að nota skilgreininguna fötlun , það muni aðeins auka vandann að skylda vinnuveitendur til að grípa til sérstakra ráðstafana vegna allt of holdugra starfsmanna .
" [ Með dóminum ] er gefið í skyn að fólk geti engu ráðið um þetta ástand sitt en ekki að hægt sé að bæta stöðuna mjög mikið með því að breyta hegðun sinni , " segir Almond .
Hvað er offita ? Oftast er notast við svonefndar fitumælingar ( e. body mass index ) en þá er hlutfallið milli hæðar og fitu mælt en ljóst er að tíðni offitu er hækkandi .
Meira en fimmti hver fullvaxinn íbúi í ESB-ríkjunum er talinn vera of þungur eða er beinlínis skilgreindur sem offitusjúklingur , í Bretlandi er hlutfallið um 25% og talsvert hærra í Bandaríkjunum .
Nú er sagt fullum fetum að breikka verði sæti í farþegaflugvélum og stækka lyftur til að mæta þessari breytingu á vaxtarlagi .
Oft er sagt að heimurinn sé að minnka en mannfólkið er að stækka – í allar áttir .
Hér á landi er fötlun yfirleitt skilgreind sem varanlegt ástand , líkamlegt eða andlegt , sem hindrar einstaklinginn í að beita sér til fulls .
Sem dæmi má nefna blindu , geðklofa og alvarlegt þunglyndi .
En þessi skilgreining er nokkuð víð , getur verið háð túlkun hvers og eins og hefur vafist fyrir mörgum , jafnvel opinberum stofnunum , gegnum árin .
Bandarísku læknasamtökin , AMA , ákváðu í fyrra að skilgreina offitu sem sjúkdóm .
Áður hafði verið notuð skilgreiningin " alvarlegur vandi í almannaheilsufari " .
