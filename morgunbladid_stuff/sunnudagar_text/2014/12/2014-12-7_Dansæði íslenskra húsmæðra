Ekki grunaði mig að Beyoncé Knowles sjálf myndi mæta til Íslands rétt fyrir jól til þess að halda upp á afmæli eiginmannsins , tónlistarmannsins Jay Z. Og af því maður þarf náttúrlega alltaf að tengja allt við sjálfan sig þá fannst mér þetta táknrænt .
Að hún væri bara mætt á hjara veraldar , á sama tíma og ég hef lagt allt undir ( ...
eða svona næstum því ) til að verða jafngóður dansari og hún .
Nánast allt 2014 hef ég dansað vikulega við tónlist Beyoncé þar sem Beyoncé-kennarinn , Sigríður Ásgeirsdóttir , hefur lagt mikinn metnað í að reyna að kenna okkur húsmæðrum landsins að tvörka og hrista lærin eins og enginn væri morgundagurinn .
Hefur þessi kennsla farið fram fyrir luktum dyrum Kramhússins þar sem konur sameinast í dansi og gleði og hleypa kynverunni út .
Mín fyrstu viðbrögð voru náttúrlega að Beyoncé hefði frétt af dansæði íslenskra húsmæðra og væri hingað komin til að líta dýrðina augum .
Mögulega væri nýr frami í uppsiglingu .
Beyoncé hefði án efa orðið svo yfirnáttúrlega hrifin þegar hún hefði séð danstakta húsmæðranna að hún hefði ráðið danshópinn eins og hann leggur sig í vinnu sem dansara .
Íslensku húsmæðurnar hefðu í framhaldinu lagt allt sitt til hliðar til að geta ferðast með Beyoncé og hennar krúi heimsálfa á milli í einkaþotum ...
eða kannski bara hljómsveitarrútum ( við hefðum alveg sætt okkur við það ) .
Og íslensku húsmæðurnar myndu slá svo rækilega í gegn að um þær yrðu gerðar heimildamyndir og ég veit ekki hvað .
Á einhverjum tímapunkti hefðum við þurft að gera það upp við okkur hvort þetta væri raunverulega það sem við þráðum heitast , að vera fjarri heimahögum til að sýna heimsbyggðinni danshæfileikana í sokkabuxum og sundbol .
Svo kom bara í ljós að hún hafði engan áhuga á að hitta okkur , trylltu húsmæðurnar , heldur vildi frekar vera í friði í heilsárshúsi Jóa í Múlakaffi við Úthlíð .
Við sem höfðum lagt þetta allt á okkur og ekki bara mætt samviskusamlega til að læra sporin heldur klætt okkur upp .
Já , já , maður er nú aldeilis búinn að leggja sitt af mörkum .
Búin að fjárfesta í sokkabuxum til að klæðast undir dansbolinn , sem keyptur var samviskusamlega til að lúkka nú örugglega nægilega vel á meðan á danskennslunni stæði .
Svo voru gömlu dansskórnir , sem ég notaði í samkvæmisdansa 12 ára gömul , dregnir fram og var álagið svo mikið á skóna að það þurfti að fara með þá til skósmiðs á dögunum til að gera þá upp fyrir næstu vertíð .
Þó svo að Beyoncé hafi ekki haft neinn áhuga á að hitta okkur þá skiptir það engu máli því það sem ég lærði á þessum danstímum er hvað það er mikilvægt að eiga áhugamál .
Gera eitthvað einu sinni í viku sem er ekki í líkingu við neitt í lífinu .
Það að mæta í dansinn vikulega hefur bara eitt markmið og það er að hafa gaman .
Þegar mikið gengur á í tilverunni er svo gott að eiga skjól þar sem öll heimsins vandamál eru skilin eftir heima og þegar danstíminn er búinn flæða gleðihormónin um líkamann .
Það eru eflaust einhverjar að hugsa um komandi áramótaheit og við þær konur vil ég bara segja , prófið eitthvað nýtt og gerið eitthvað sem þið mynduð aldrei þora að gera undir venjulegum kringumstæðum ...
martamaria@mbl.is 