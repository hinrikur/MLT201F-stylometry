Allt breytist .
Einnig Vesturbærinn .
Einnig við sem hverfum með bænum okkar inn í hvítt mistur tímans sem á eftir að leysast uppí minningum þeirra sem á eftir okkur koma .
Þannig hefst ný skáldsaga Matthíasar Johannessen , Sögur úr Vesturbænum .
Í ljóðrænni og hrífandi frásögninni hefur ungur drengur orðið og fjallar um heiminn sem hann ólst upp í fyrir miðja síðustu öld .
Þegar ég hitti Matthías að máli á Mímisbar Hótels Sögu , þar sem honum finnst gott að hitta fólk því staðurinn minnir hann á útlönd , spyr ég : hver er þessi drengur sem segir frá ? " Þessi drengur er fæddur og alinn upp í Reykjavík .
Umhverfi hans er Vesturbær Reykjavíkur og sagan byrjar milli kreppunnar og síðari heimsstyrjaldar .
Hann er svampur sem sogar í sig allt mögulegt úr umhverfinu , " segir Matthías .
" Ég veit hvers vegna þú spyrð að þessu – þú heldur að þetta sé ég en að sjálfsögðu er þetta ekki bara ég .
Við getum tekið líkingu : Ef ég byggi timburhús , þá hegg ég skóg og nota í það tré .
En það er ekki þar með sagt að þetta hús verði tré , eða skógur ; þetta hús verður timburhús .
Þannig upplifir þessi drengur umhverfi sitt sem timburhús en ekki sem gamlan raunveruleika skógarins .
Allt í kringum hann verður að skáldskap , skáldskap sem á rætur í veruleika , því öll bókin er einskonar ritstýrð sagnfræði – hún er ekki veruleikinn sjálfur heldur sá skáldskapur sem þessi drengur vinnur úr og segir frá sem fréttir úr umhverfi sínu .
" Matthías þagnar en bætir svo við að vitaskuld sé hann sjálfur þarna á næstu grösum .
" Höfundar eru það alltaf .
Sama hvað þeir segja .
" Óbyggður Vesturbærinn Margar persónur koma við sögu , fjölskylda drengsins sem og raunverulegt fólk úr sögunni eins og Ásmundur Sveinsson og Stefán frá Möðrudal , sagt er frá sumarævintýrum unglings á fraktskipi og á bresku býli , frá dátum og skáldum .
Þá eru athafnamennirnir Björn og Jósep sínálægir í sögunni sem hyllir þennan hluta borgarinnar , Vesturbæinn .
" Já , þetta er mitt svæði , " segir Matthías .
" Rótin er í Vesturbæ Reykjavíkur .
Ég þekki þennan bæ mjög vel og hef alist upp með honum .
Eða kannski hefur hann alist upp með mér ...
Fyrir mér er hann einhverskonar skáldskapur úr reynslu þessa drengs .
Vesturbærinn hefur komið víðar fyrir í mínum ljóðum og sögum , til dæmis í ljóðabókunum Dagur ei meir og Morgunn í maí , þær eru sprottnar úr þessu umhverfi .
Líka skáldsögurnar Hann nærist á góðum minningum og Vatnaskil .
Þetta umhverfi skáldskaparins er vissulega mitt umhverfi hér í Vesturbæ Reykjavíkur .
Það er svo margt og mikið sem gamla Reykjavík hefur upp á að bjóða og ég hef ekki séð mikið af skáldskap um hana .
Mér finnst til dæmis alltof lítið gert í dag úr gömlum höfundum á borð við Einar H. Kvaran , sem skrifaði Reykjavíkursögur , og manni eins og Jóni Trausta sem skrifaði að mínu mati heimsbókmenntir á sínum tíma úr ýmsum efnivið og þá ekki síst úr Skaftáreldum .
" – Lesandinn finnur vel að höfundurinn nýtur þess að skrifa textann , að fara í þetta ferðalag sem liggur aftur í tíma bernskunnar .
" Já .
Það er eitthvert ljóðskáld í þessu og ég hef reynt að vanda prósann , " svarar Matthías .
" Ég man eftir Reykjavík þegar maður kom upp að Landakoti og horfði vestur yfir það sem voru græn heimatún og einhverskonar bæir .
Allur Vesturbærinn var þá í raun og veru óbyggður .
Ég var fæddur á Ásvallagötu 10 og bý enn á þessu svæði .
En sleit barnsskónum við Austurvöll þar sem amma mín átti Kirkjustræti 10 .
Því húsi hefur nú verið breytt í skrifstofur fyrir Alþingi og þar eru engin ummerki um þá tíma .
" Gott kompaní fyrir mig Eins og Matthías segir þá hefst sagan á fjórða áratug liðinnar aldar .
" Þá var mikið að gerast í lífinu , " segir hann .
" Veröldin í sögunni er eins og líf drengsins sjálfs , hún á sínar góðu jákvæðu hliðar og jafnframt þær dekkri .
Við þessar tvær veraldir er þessi drengur að berjast .
Hann er eiginlega barn tveggja veralda .
Sem er að sjálfsögðu erfitt .
En hann býr til allar persónurnar sjálfur , segir til um hvernig hann vill segja söguna og persónurnar sem vaxa inn í þessa veröld hans eru búnar til úr ýmsu fólki sem hann hefur kynnst .
En að mestu eru þetta persónur sem heyra undir skáldskap hans sjálfs en ekki endilega veröldina eins og hún er .
" Matthías vefur frásögnina á athyglisverðan hátt ; heimur drengsins er í forgrunni , þá sögur um Björn og Jósep , hann veltir fyrir sér heimspeki , fagurfræði og skáldskap og birtir ennfremur ljóð í mörgum kaflanna .
" Rétt eins og í Íslendingasögunum , " segir hann um ljóðin .
" Sá sem ekki skilur það að Íslendingasögurnar eru byggðar upp með ljóðum er ekki vel að sér í þeim .
Þetta er arfur sem mér finnst gríðarlega interessant að varðveita , því það veldur því að ljóðskáldin reyna að skrifa sögur ekki síður en prósahöfundarnir .
" Og Matthías segir , þegar hann er spurður , að hann hafi verið lengi með þessa bók í smíðum .
" Ég lauk við söguna í Edinborg þegar ég heimsótti Ingólf son minn en hann býr þar .
Þá tók ég handritið með mér og snarbreytti lokunum .
Þau eru núna eins og ég vil hafa þau .
Ég var hættur að vera á markaðinum , var orðinn hálfþreyttur á honum en ákvað að vera á netinu .
Ég hef látið vini mína á Skólavefnum fá handritin mín .
En Bjarni Harðarson útgefandi komst í þetta handrit áður en það fór út á netið og óskaði eftir því að fá að gefa það út .
Mér fannst það heillandi ævintýri að einhver óskaði eftir einhverju sem ég gerði , svo ég sagði við Bjana að hann mætti hafa það eins og hann vildi .
Þeir á Skólavefnum voru líka ánægðir með það enda eru hugsjónamenn þarna á ferð .
Og gott kompaní fyrir mig .
" Ljóðlist eins og fuglar á tré – Ég undraðist löngum hvernig þú fórst að því í annasömu starfi á Morgunblaðinu að ná alltaf að halda áfram að skrifa samtímis þínar persónulegu bækur .
Nærð þú nú annarskonar einbeitingu við skriftir ? " Já , þetta gefur breyst .
Meðan ég var blaðamaður hafði ég mjög góða ritara sem aðstoðuðu mig við skáldskapinn .
Ég er þakklátur þeim konum sem hafa verið ritarar mínir á Morgunblaðinu .
Þær styttu mér leið .
Og gerðu mér kleift að vinna tvöfalt starf .
Við nefndum Íslendingasögurnar áðan og ég er þeirrar skoðunar að þær hafi orðið til vegna ritaranna ekki síður en höfundanna ! Frá 2001 hef ég unnið allar mínar bækur sjálfur , frá byrjun til enda .
Nú get ég ekki skrifað eins mörg handrit og í gamla daga , því þá var auðvelt að láta leiðrétta þau .
Nú verð ég að skila færri uppköstum og einbeita mér að vélrituninni ekki síður en hugsuninni .
Það eru meiri átök .
Það er hægt að vinna prósa á þennan hátt en ekki ljóðlist .
Ljóðlistin kemur eins og fuglar á tré og það þarf að vinna hana til hlítar en prósi kemur með allt öðrum hætti .
Ég hef alltaf skrifað uppkast að því sem ég hef skrifað , einnig samtölum í Morgunblaðið .
Þá skrifaði ég stundum tvö eða þrjú uppköst þar til ég var orðinn ánægður .
Það hafa verið sömu vinnubrögð með skáldsögurnar og ljóðin , ég hef margskrifað þetta – en það var vissulega auðveldara þegar ég hafði ritara , en nú er ég sjálfur að stússa í þessu , gamall maður með gamla putta , " segir hann og brosir .
Hernámsárin uppeldistæki – Saknar þú þessa tíma sem þú segir frá í bókinni ? " Bæði og .
Hann er mjög langt frá okkur .
Kjarval sagði einu sinni að með sínum aðferðum væru kaþólikkar að búa til fullorðið fólk úr börnum í fermingunni .
Ég segi eiginlega það sama .
Þetta umhverfi mitt á þessum árum var tilraun til að búa til fólk úr ungmennum .
Þetta er partur af mér og ég get ekki skilið hann frá mér .
Sérstaklega hernámsárin .
Þau voru gríðarlega áhrifamikið uppeldistæki .
Einn góðan veðurdag urðu menn alheimsborgarar og sauðskinnsskórnir voru úr sögunni .
Fram að því var lífið framhald af öldunum á undan .
En þarna varð bylting .
" – Bylting sem hlýtur að hafa verið afar merkilegt að upplifa , eins og vel má finna í sögunni .
" Já , bylting sem hjálpaði manni að vaxa inn í nútímann .
Ég verð að viðurkenna það , þó ég hafi aldrei verið byltingarsinnaður ...
" Matthías glottir og bætir við : " En arfleifðin , sem er okkar heimsmenning , lifði af .
Ef við glötum henni , úr því sem komið er , þá verðum við óþjóð en ekki þjóð .
" 