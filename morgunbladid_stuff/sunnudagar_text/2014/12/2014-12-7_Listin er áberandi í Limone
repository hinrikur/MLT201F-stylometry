" Mér fannst afskaplega gaman að koma að Gardavatninu .
Náttúran er falleg og bæirnir við vatnið þar sem við komum sömuleiðis .
Þar eru aldagamlar byggingar sem hefur verið vel við haldið og gaman að skoða þær , þar sem gengið er um steinlögð stræti , " segir Kristín Björnsdóttir á Selfossi .
Hún var meðal þátttakenda í bændaferðinni til Garda og um nærliggjandi slóðir þar .
" Við ferðafélaganir náðum vel saman , fararstjórn Hlínar Gunnarsdóttur og skipulag allt var með besta móti .
Við komum því ánægð heim , " segir Kristín sem fannst sérstaklega gaman að koma í smáþorpið Limone .
" Byggingarnar og umhverfið mynda fallega og nánast listræna heild – og svo er þarna listafólk í öðru hverju húsi .
Gullsmiður bæjarins , danskur að uppruna , lumaði á fallegum skartgripum og það var ómögulegt að standast mátið og kaupa fínirí .
Þá bragðast sítrónulíkjörinn sem ég fékk í bæjarbúðinni vel – og ilmurinn af kertum og sápu úr hinum gula ávexti er mjög ljúfur .
Satt að segja var ekki annað hægt en kaupa eitthvað unnið úr sitrónum í þessum fallega bæ , þar sem meðal annars má sjá rústir mikilla mannvirkja þar sem ræktun ávaxtarins var stunduð í stórum stíl í gamla daga – og er víst enn .
" 