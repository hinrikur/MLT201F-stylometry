Á síðustu árum hefur komið í ljós að stuttar æfingar , fimm til tíu mínútur af kraftmiklum æfingum , með hvíld á milli , geta gert mikið fyrir heilsuna .
Ný rannsókn hefur hins vegar leitt í ljós að einnar mínutu æfing getur skipt sköpum fyrir heilsuna , að því er segir í grein í New York Times .
Þetta eru góðar fréttir fyrir upptekið fólk sem hefur gengið illa að bæta leikfimi inn í dagskrána sína .
Það að þjálfa með hléum af mismunandi ákefð hefur verið í tísku undanfarið en slíkar æfingar taka samt dágóðan tíma .
Til dæmis það að hjóla eins hratt og þú getur í 30 sekúndur og rólega í fjórar mínútur endurtekið fjórum sinnum tekur um 25 mínútur með upphitun , sem er of mikið fyrir suma .
Teymi Martins Gibala , prófessors í hreyfingarfræði við McMaster-háskólann í Ontario í Kanada hefur verið leiðandi í rannsóknum á HIIT-þjálfun , æfingum þar sem þjálfað er af ákefð með rólegri takti inni á milli .
Vísindamennirnir rannsaka ekki aðeins þessa leið heldur þjálfa sig sjálfir með þessum hætti .
Þeir höfðu tekið eftir því að þrátt fyrir að æfingarnar tækju ekki langan tíma væru þær ekki eins stuttar og fólk vildi og veltu fyrir sér hvort það væri mögulegt að stytta tímann enn frekar .
Og ef það væri hægt , hversu langt væri hægt að ganga og samt bæta heilsuna .
Kyrrsetufólk tók þátt Vísindamennirnir frá McMaster fengu til sín 14 heilbrigðar manneskjur í ofþyngd , sem stunduðu enga markvissa hreyfingu .
Þau einbeittu sér að þessum hópi því of þungt fólk sem hreyfir sig ekki er í áhættuhópi á að fá sykursýki .
Hægt er að halda henni í skefjum með hreyfingu en kyrrsetufólk vísar oft í tímaskort til afsaka hreyfingarleysið .
Sjálfboðaliðarnir komu á rannsóknarstofuna og voru tekin lífsýni úr vöðva , þolið mælt , tekinn blóðþrýstingur og mælt blóðsykurmagn .
Sjálfboðaliðarnir tóku síðan þátt í virkilega tímasparandi HIIT-æfingum .
Í hvert skipti var hjólað af fullum krafti í þrisvar sinnum 20 sekúndur með tveggja mínútna hléum .
Upphitun tók tvær mínútur og þrjár mínútur voru teknar í að hægja á eftir æfinguna .
Allt í allt tók æfingin því tíu mínútur og og aðeins í eina mínútu var æft af fullri ákefð .
Sjálfboðaliðarnir gerðu þetta þrisvar sinnum í viku í sex vikur .
Í hverri viku æfðu þeir því aðeins í 30 mínútur .
Að þeim tíma liðnum komu þeir aftur á rannsóknarstofuna .
Bæði karlmennirnir og konurnar höfðu aukið þolið um 12% sem er töluverð bæting .
Í heildina kom hópurinn betur út í blóðþrýstingsmælingu og var yfir höfuð í betra formi .
Betri blóðsykur hjá körlunum Karlmennirnir í hópnum höfðu síðan betri stjórn á blóðsykrinum en ekki konurnar .
Vísindamennina grunar að það sé vegna þess að kynin brenni sykri og fitu á mismunandi hátt við æfingar og það hafi áhrif á einhverja þætti HIIT-æfinga .
Þetta atriði verður rannsakað nánar , að sögn Gibala .
Einhverjir minnast væntanlega vinsæls þáttar breska sjónvarpsmannsins Michael Mosley þar sem hann kynnti þessa æfingaaðferð til sögunnar og kom henni rækilega á kortið í þættinum Horizon : The Truth about Exercise árið 2012 .
Þessi nýja rannsókn styður þessa kenningu .
" Við erum búin að stytta tímann þar sem æfing er stunduð af fullum krafti úr 30 sekúndum í 20 því fyrir marga voru þessar síðustu tíu sekúndur óbærilegar , " segir Gibala .
Hann segir að flest okkar geti hins vegar gert ákefðaræfingar í 20 sekúndur án þess að langa til að gráta .
Hann grunar að ekki sé hægt að stytta tímann niður í 10 sekúndur .
Kannski gæti það virkað ef maður gerði fleiri æfingar .
Þetta er ein af þeim spurningum sem Gibala og teymi hans eru að leita svara við varðandi HIIT-þjálfun .
Allir hafa tíma fyrir þetta Einnar mínútu æfing getur því hjálpað fólki til að halda góðri heilsu yfir jólahátíðina .
Það þarf ekki endlega að stunda æfingarnar á æfingahjóli heldur er til dæmis hægt að hlaupa hratt upp stiga í 20 sekúndur eða hlaupa á sama stað .
Skilaboðin sem flestir taka heim með sér frá nýju rannsókninni er að aðeins ein mínúta dugi .
Ein mínúta af æfingum af fullum krafti skilar þessum árangri en til þess að þetta sannarlega dugi þarf að blanda henni í tíu mínútna heildaræfingu þrisvar sinnum í viku í samtals þrjátíu mínútur .
Það er samt verulega minna en þeir sex klukkutímar sem margir nota samviskusamlega í þrjár æfingar á viku .
Núna er allavega ljóst að það duga ekki neinar afsakanir , allir hafa tíma fyrir þetta , meira að segja í önnum fyrir jólin .
