Desember er tekinn við og það styttist óðum í jólin .
Margir eru eflaust á fullu í jólabakstri og því er tilvalið að fá uppskrift að dásamlegum sörum í safnið .
Eva Laufey Kjaran Hermannsdóttir gefur lesendum sunnudagsblaðsins uppskrift að sörum sem eru í sérstöku uppáhaldi hjá henni .
" Ég er mikið jólabarn , enda eru jólin besti tími ársins að mínu mati , " segir Eva Laufey .
" Ég hef óskaplega gaman af bakstri og þá sérstaklega fyrir jólin .
Ég baka kannski ekki margar sortir en ég baka sömu kökurnar aftur og aftur .
Súkkulaðibitakökur , spesíur og svo eru sörur í uppáhaldi .
" Spurð um hefðir á jólunum hjá fjölskyldunni svarar Eva Laufey því að þær séu þónokkrar sem haldið er í .
" Frá því að ég var lítil höfum við alltaf farið með jólakort og jólapakka til ættingjanna á aðfangadagsmorgun , þá stoppum við gjarnan og heilsum upp á ættingjana , en ætli matarhefðirnar heima séu ekki sterkari en aðrar jólahefðir .
Súpan hennar mömmu er alltaf í forrétt og svo er svínahamborgarhryggur .
Ég er hinsvegar sú eina sem borðar hann ekki , svo ég fæ alltaf sér mat á jólunum , bara það sem mig langar í hverju sinni , " segir hún og hlær .
" Í ár ætla ég að elda Beef Wellington en það er innbökuð nautalund sem mér þykir afskaplega góð .
Eftir matinn kemur bið að sjálfsögðu og í æsku minnist ég þess að hún hafi verið endalaus .
Svo er boðið upp á konfekt og kaffi og pakkar opnaðir .
Margar litlar hefðir sem ég gæti ekki sleppt og það væri ómögulegt að breyta þeim .
" Í haust eignaðist Eva Laufey frumburð sinn , dótturina Ingibjörgu Rósu , með kærasta sínum Haraldi Haraldssyni og verða jólin því öðruvísi í ár .
" Jólin verða einstök í ár , ég hlakka mikið til að eyða þeim með Ingibjörgu Rósu og Hadda mínum , " segir Eva Laufey að lokum .
Botn 4 eggjahvítur 230 g heslihnetur ( eða möndlur ) 230 g flórsykur Aðferð : Hitið ofninn í 180°C .
Hakkið heslihneturnar eða möndlurnar í matvinnsluvél .
Stífþeytið eggjahvíturnar þar til hægt er að hvolfa skálinni án þess að hvíturnar renni úr .
Blandið hnetunum og flórsykrinum varlega saman við eggjahvíturnar með sleikju .
Mótið kökurnar með teskeið og setjið á pappírsklædda ofnplötu .
Bakið í 10 – 12 mínútur .
Krem 4 eggjarauður 1 dl vatn 130 g sykur 250 g smjör , við stofuhita 2 – 3 msk kakó ½ tsk vanillusykur eða vanillu extract 1 msk sterkt uppáhellt kaffi Aðferð : Þeytið eggjarauðurnar .
Hitið vatn og sykur þar til það hitnar og verður að sírópi .
Hellið sírópinu saman við eggjarauðurnar í mjórri bunu og haldið áfram að þeyta .
Skerið smjörið í teninga og bætið út í .
Næsta skref er að bæta kakó , vanillu og kaffi út í kremið .
Þeytið í svolitla stund eða þar til kremið verður silkimjúkt .
Það er ágætt að smakka sig til á þessu stigi .
Kælið kremið áður en þið setjið það á kökurnar .
Gott er að sprauta kreminu á kökurnar með sprautupoka eða nota teskeiðar til þess að smyrja kreminu á þær .
Það er algjört smekksatriði hversu mikið af kremi fer á kökurnar .
Kælið kökurnar mjög vel , helst í frysti , áður en þær eru hjúpaðar .
Hjúpur 300 g súkkulaðihjúpur Aðferð : Bræðið súkkulaðihnappa yfir vatnsbaði .
Dýfið kremhlutanum á sörunum ofan í súkkulaðið .
Gott er að geyma sörurnar í frysti .
Njótið vel .
