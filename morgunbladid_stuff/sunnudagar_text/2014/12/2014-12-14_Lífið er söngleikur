Það er ekki á hverjum degi sem poppsöngvari frá Íslandi riftir samningi við risa á borð við Sony .
Jón Jónsson er hins vegar samkvæmur sjálfum sér og vildi frekar leyfa sköpunargáfunni að blómstra hér heima en að eltast við heimsfrægð .
Glæný plata hefur litið dagsins ljós en Jón hefur einnig staðið í annars konar " útgáfu " og eignast tvö börn á tveimur árum .
Gunnþórunn Jónsdóttir gunnthorunn@mbl.is Í snoturri íbúð í Garðabænum tekur á móti blaðamanni brosandi andlit hins fjölhæfa poppsöngvara Jóns Jónssonar .
Ilmurinn úr íbúðinni er svo lokkandi .
" Þetta er eitthvert kerti sem Hafdís keypti í Bandaríkjunum , " segir Jón en kertið leikur á lyktarskynið og virðist sem svo að eitthvað gómsætt sé í ofninum .
Jón og fjölskylda hans eru nýkomin úr fríi frá Orlando í Bandaríkjunum og sjá fram á notalegan desember sem er ansi velkomið í ljósi þess að annasömum tíma er nú lokið eftir að splunkuný plata kom í heiminn .
Í raun hafa síðustu tvö ár verið mjög annasöm hjá fjölskyldunni og óhætt að segja að Jón hafi staðið í tvenns konar útgáfu , því auk plötunnar hafa tvö falleg börn komið í heiminn , Jón Tryggvi , 18 mánaða og Mjöll , 11 vikna .
Í miðjum barneignum útskrifaðist Hafdís Björk Jónsdóttir , unnusta og barnsmóðir Jóns , sem tannlæknir í vor .
Jón tók sér þá feðraorlof eftir að Jón Tryggvi fæddist svo að Hafdís gæti klárað skólann .
" Það er svolítið skondið að hugsa til þess að Mjöll er núna á þeim aldri sem Jón Tryggvi var á þegar Hafdís fór í skólann eftir barnsburð .
Hún kom iðulega heim og gaf honum brjóst eða þá að ég skaust upp í skóla .
Hún hafði líka verið dugleg um sumarið að byggja upp góðan lager svo Jón Tryggvi fengi sína brjóstamjólk , " segir Jón .
" Það voru allir í kringum okkur tilbúnir til þess að hjálpa okkur svo að þetta gengi upp , þar á meðal ég .
Mér fannst sjálfsagt að fara í orlof og vera með syni mínum .
Áður en hann fæddist hugsaði ég hins vegar að við myndum bara fá einhvern til að passa Jón Tryggva en þegar hann kom í heiminn og ég upplifði þessa foreldraást þá var það það allra síðasta sem ég vildi gera , að láta hann í hendurnar á einhverjum öðrum .
" Engin vandamál , bara lausnir Jón tók son sinn með sér í ýmsar erindagjörðir og segir líklegt að Jón Tryggvi hafi sett Íslandsmet í að fara í útvarpsviðtöl .
" Ég tók hann með mér út um allt og það var ótrúlega gaman .
Hann var svo vær og hefur líklega tekið meðvitaða ákvörðun um að taka tillit til aðstæðna , " segir Jón og hlær .
Jón Tryggvi var um það bil 7 mánaða þegar parið áttaði sig á því að annar erfingi væri á leiðinni .
Það var óvænt en afar velkomið .
" Ég hugsaði með mér , er þetta eitthvert grín ? Jón Tryggvi var nýfæddur ! En þegar við vorum búin að melta fréttirnar þá vorum við alsæl .
Þetta er ekkert sjálfgefið .
Ég tala nú ekki um þegar það kom í ljós að barnið væri stelpa , þá vorum við komin með eitt af hvoru og fannst okkur lánið leika við okkur , " segir hann einlægur .
" Ég er svo endalaust þakklátur Hafdísi , hvað hún lætur allt líta út fyrir að vera auðvelt .
Hún lætur ekkert stoppa sig og var með Jón Tryggva á brjósti og ólétt í námi .
Hún gjörsamlega rúllaði þessu námi upp og útskrifaðist með prýði sem tannlæknir .
Það eru engin vandamál hjá henni , bara lausnir , " segir Jón sem er augljóslega stoltur af sinni .
" Það er mjög gaman að fá að heyra frá fólki : " Ég fór til konunnar þinnar , alveg dýrðleg ! Mér leið svo vel í stólnum .
" Mér finnst æðislegt að heyra þetta og trúi þessu vel , því mér líður vel með henni alla daga .
" Jón segir það dásamlegt að upplifa það að verða foreldri .
Eitthvað breytist hið innra .
" Ég áttaði mig ekki á því hversu stór tilfinning þetta væri fyrr en ég upplifði það sjálfur að eignast börn .
Þá fer maður líka að hugsa um foreldra sína og verður þakklátur fyrir hvað þau hafa gert fyrir mann .
Þetta er klárlega , þó að ég sé í mörgum verkefnum , stærsta og skemmtilegasta verkefnið .
" Ferlið ævintýri líkast Eins og mörgum er kunnugt þá landaði Jón Jónsson samningi við útgáfufyrirtækið Epic Records sem tilheyrir Sony-samsteypunni árið 2012 .
Jón útskrifaðist úr Boston University árið 2009 og hafði félagi hans úr skólanum komið honum í samband við Bryant Reid , sem er bróðir L.A .
Reid , stjórnarformanns Epic Records , og fyrrverandi dómari raunveruleikaþáttarins X-Factor .
Eftir að hafa fengið tölvupóst um að vera boðaður í einhversskonar áheyrnarprufu voru Jón og Kristján Sturla Bjarnason , vinur hans og hljómsveitarfélagi , á leið til New York .
Þeir spiluðu fyrir Reid-bræðurna og aðra sem varð til þess að L.A .
Reid sagði þá eftirminnilegu setningu : I want to carry you on my shoulders for the world to see .
Það var ekki verið að skafa af hlutunum og tónlistarmógúllinn augljóslega virkilega hrifinn af þeim félögum og tónlistinni .
Óhætt er að segja að ferðin hafi verið súrrealísk og minnti helst á atriði úr bíómynd .
Stuttu síðar var skrifað var undir samaning sem hljóðaði upp á nokkrar plötur .
Þetta var í ágúst 2012 .
Rifti samningnum við Sony Það er ekki á hverjum degi sem poppsöngvari frá Íslandi tekur sig til og riftir samningi við risa á borð við Sony .
Það þarf kjark til þess að binda enda á tækifæri eins og Jón Jónsson hafði fengið og hefði getað endað með heimsfrægð .
" Maður þarf að vera þakklátur fyrir það sem maður hefur í stað þess að vera alltaf að bíða eftir einhverju stærra og meira og halda að grasið sé grænna hinum megin , " segir Jón .
Ástæðan fyrir samningsslitum var sú að lítið var um hreyfingu og segir Jón það ekki hafa verið fullnægjandi að fá ekki að gera það sem honum þykir skemmtilegt , að semja tónlist .
" Við vorum samningsbundnir og máttum því ekki gefa neitt út .
Með tímanum fær maður leiða því á að vera að spila alltaf sömu lögin .
Það er ekki hægt að gera hlé á sköpunargáfunni , hún gæti þess vegna verið horfin á morgun og því þarf að njóta hennar á meðan hún er til staðar .
" Viðurkenningin var mikil Jón segir upphafið að samningnum hafa verið ótrúlegt .
" Við fengum strax að spila fyrir toppinn í fyrirtækinu , stjórann sjálfan .
En síðan varð ekkert úr neinu .
Það vantaði í raun einhvern millilið .
Það þarf að vera einhver innan fyrirtækisins sem sér um ákveðna tónlistarmenn og sér um að koma sínu fólki á framfæri .
En í okkar tilviki var það ekki þannig og ég hugsa að það hafi sett ákveðið strik í reikninginn .
Lögfræðingurinn okkar , Tómas Þorvaldsson , var í einhverju sambandi við fólk innan Epic Records og sendi fyrirspurnir um framhaldið en allt kom fyrir ekki , " segir Jón sem hefur nú formlega rift samningnum við Epic Records .
Ferlið tók þónokkurn tíma en gekk greiðlega fyrir sig .
Raunin er hins vegar sú að stundum getur verið ansi snúið fyrir hljómsveitir að slíta sig frá útgáfufyrirtæki sínu .
" Það getur vel verið en við fundum ekki fyrir því .
Það kannski hjálpar til að við vorum ekki búnir að gefa neitt út með þeim yfirhöfuð .
Ég fann hins vegar fyrir því hvað það leið langur tími frá því að fyrirspurnin um riftun var borin upp og þangað til ferlinu var formlega lokið .
" Þrátt fyrir að ævintýrið hafi ekki farið á þá leið sem búist var við segist Jón sáttur í eigin skinni og með ýmislegt í pípunum .
" Þetta er ekki að brjóta mig niður eða neitt slíkt .
Þetta var ótrúlega gaman og mikið ævintýri að fara þarna út .
Viðbrögð L.A .
Reid og fólksins þarna voru mikil viðurkenning fyrir okkur , að þeir vildu gera samning við okkur strax .
Þetta er ekki eitthvað sem við sjáum eftir , langt í frá .
Það er gott að finna að fólkið okkar stendur við bakið á okkur , segir þetta flott afrek og bíður spennt eftir nýju plötunni , " segir Jón .
Gefandi að vera fyrirmynd Jón spilar fótbolta af krafti með FH og er það liðið sem hann ólst upp við að spila fótbolta með .
Hann segir að það sé ákveðinn draumur að rætast .
Hann kann vel við sig í hlutverki dómara í Ísland Got Talent og aðspurður segist hann njóta þess að vera góð fyrirmynd fyrir íslenska krakka .
" Mér þykir mjög vænt um að geta talað við þau á einhvern hátt , hvort sem það er fjármálafyrirlestur hjá Arion banka eða forvarnarfyrirlestrar sem ég hef verið að flytja í Hafnarfirði í nokkur ár .
Mér finnst það sérstaklega gefandi .
" Jón er nefnilega góð fyrirmynd en hann hefur hvorki snert áfengi né önnur vímuefni og aldrei reykt .
Aðspurður hvort það hafi verið meðvituð ákvörðun segir hann að þetta hafi bara þróast í þá átt .
" Ég og Friðrik bróðir vorum alltaf mjög mikið á móti sígarettum , ég veit ekki hvers vegna .
En Friðrik tók alltaf vindlana hjá pabba og fór með þá í holræsið úti á götu , " segir Jón og við skellum upp úr .
Það var ekkert verið að henda vindlunum í klósettið , bara beint í ræsið ! " Þetta var svona spari hjá pabba , að fá sér vænan vindil .
Svo samdi ég reykingalagið góða sem var spilað í Íslandi í dag þegar ég var 12 ára .
Ég var alltaf svo mikið á móti þessu .
Ég veit ekki af hverju við bitum þetta í okkur .
" Hvað áfengið varðar segir Jón að bræðurnir hafi ekki lagt í það að grípa rauðvínsflösku föður síns og hella henni niður .
" Vinir mínir drekka flestir og á meðan fólk fer varlega með þetta þá er það bara gaman .
Þegar ég fæ fólk í mat heima þá reyni ég að bjóða upp á gott vín með .
Ég hins vegar byrjaði aldrei því ég þurfti þess ekki , ég skemmti mér alltaf vel .
Í seinni tíð þótti mér þetta bara helvíti flott og ég held að fólk hafi bara verið með mér í liði í þessu og fann ég ekki fyrir neinni pressa að smakka .
Það er kannski leiðinlegast þegar fólk ætlar að vera almennilegt og bjóða mér drykk á barnum , " segir Jón og hlær .
Unnið að plötu dag og nótt Ný plata Jóns Jónssonar kom í verslanir í byrjun desember .
Jón segir að þegar samningsslit voru endanleg hafi komið upp sú hugmynd að keyra í gang plötu fyrir jólin .
" Við vorum búnir að taka upp fullt af lögum og senda út .
Svo þegar við sáum fyrir endann á þessum samningi ákváðum við að taka upp plötu .
" Fyrirvarinn var stuttur og stúdíóið upptekið .
" Kristján Sturla var að semja og taka upp tónlist í stúdíóinu fyrir þrjár bíómyndir , Borgríki II , Sveppamyndina og Grafir og bein .
Við gátum því ekki byrjað að taka upp plötuna fyrr en 20. október , " segir Jón .
" Ég var hins vegar búinn að semja flest laganna og aðeins tvö lög urðu til á miðju ferlinu .
Við vorum einnig búnir að pæla saman í lögunum og útsetningum sem var gott því við höfðum í raun og veru bara tvær vikur til þess að taka upp .
" Hljómsveitarmeðlimir Jóns Jónssonar eru flestir í dagvinnu og því þurfti skipulagning að vera góð .
Síðustu þrjá daga fram að skilum var unnið dag og nótt .
" Ég skil í rauninni ekki enn hvernig við fórum að þessu , en þetta var virkilega skemmtilegur tími .
" Ákveðið var að hafa texta laganna á íslensku og því þurfti að þýða nokkra þeirra sem prýtt höfðu lögin sem send voru út .
Einar Lövdahl , tónlistarmaður og vinur Jóns , lagði þar hönd á plóg .
Allt eyðilagt á einni nóttu Eitt kvöldið í miðjum upptökum þegar félagarnir tóku sér kvöldmatarhlé stingur trommuleikarinn , Andri Bjartur , upp á því að taka afrit af upptökunum .
" Hann stingur upp á þessu upp úr þurru og við gerum það .
Þarna vorum við búnir að taka upp öll hljóðfæri , allan grunn að plötunni og áttum bara eftir að taka upp sönginn minn og eitthvað smá dúllerí hér og þar .
Þegar við komum úr mat syng ég inn þrjú lög og við ljúkum upptökum .
Það er nokkuð ljóst að einhverjar lukkudísir hafi séð um okkur þarna , því um nóttina eyðilagðist allur harði diskurinn ásamt öllu því sem við höfðum unnið að .
Kristján Sturla reyndi allt til að finna það sem við vorum búnir að taka upp og einnig tónlistina fyrir bíómyndirnar þrjár en allt kom fyrir ekki .
Hann var sem betur fer búinn að skila af sér tveimur dögum áður .
" Ef ekki hefði verið fyrir hugmynd Andra Bjarts hefði sagan orðið önnur og ef til vill engin plata komið út , allavega ekki fyrir jólin .
" Það voru aðeins þrjú lög sem ég var búinn að syngja og smá gítarleikur frá Steina sem glataðist .
En eftir þetta munum við taka afrit eftir hverja einustu nótu , það er á hreinu .
" Platan heitir Heim og hafa Íslendingar ef til vill flestir heyrt fyrsta lag plötunnar , Gefðu allt sem þú átt , óma á öldum ljósvakans undanfarið .
Jón fær hugmyndir að textum laganna úr daglegu lífi og öllu því sem hann trúir á .
" Sum lögin fjalla um óendurgoldna ást , þó að ég sé ekki á þeim stað þá er það hluti af lífinu .
Eins fjallar eitt lagið um að sjá ekki eftir hlutunum og annað um að við verðum að trúa á okkur sjálf og skoða hvar styrkleikar okkar liggja .
Einnig að trúa á drauma sína og halda áfram veginn , " segir Jón sem heldur tónleika þann 19. desember í Austurbæ , gamla Austurbæjarbíói .
Upplýsingar um tónleikana má finna á midi.is .
" Ég er afar þakklátur öllum sem komu að plötunni , þó sérstaklega Einari fyrir textasmíðina og strákunum fyrir samspilið .
Við erum afar stoltir af því hvað við gerðum mikið sjálfir en Binni bassaleikari sá um upptökustjórn og saman létum við þetta ganga upp .
Það er nefnilega svo að þó ég semji tónlistina sjálfur þá vaknar hún ekki almennilega til lífsins nema þegar þessir fagmenn eru búnir að leggja sitt af mörkum .
" Það þarf að hafa fyrir hlutunum Systkini Jóns eru þrjú og gengu þau öll í Tónlistarskóla Hafnarfjarðar .
Tvíburasystir hans , Hanna Borg , elsta systirin , María og yngstur er Friðrik Dór en hann hefur einnig verið að gera það gott í tónlist eftir að lag hans Hlið við hlið sló í gegn fyrir fimm árum .
" Við vorum öll í einhvers konar tónlistarnámi og það mótaði okkur mikið , þó að systur mínar tvær séu kannski ekki á þeirri braut í dag , " segir Jón .
" Í mínu tilfelli hafði það rosalega góð áhrif á mig að fara í tónlistarnám .
Lífið er náttúrlega eins og söngleikur og tónlistarnám er einnig afskaplega gott upp á aga að gera .
Ef maður ætlar sér að verða góður í einhverju þá þarf að hafa fyrir því og æfa sig .
Ég lærði það fljótt að kennarinn áttaði sig alltaf á því þegar ég var ekki búinn að æfa mig heima og ef ég ætlaði að fá eitthvað út úr því að fara í tíma þá þurfti ég að gjöra svo vel að undirbúa mig .
Það er eins og með flest í þessu lífi .
Það þarf að hafa fyrir hlutunum .
" Jón segist hafa staðið með tónlistarkennurum í kjarabaráttu þeirra um daginn .
" Já , að sjálfsögðu .
Ég hitti einmitt gamla gítarkennarann minn , Þröst Þorbjörnsson , og við fórum aðeins yfir málin .
Ég þyrfti að kíkja til hans og hressa aðeins upp á kunnáttu mína .
Maður getur ekki alltaf verið að spila sömu hljómana , " segir Jón að lokum .
Syngur á heimsmeistaramótinu Þegar Jón og fjölskylda voru stödd úti á Flórída fyrir stuttu fékk Jón símtal frá Los Angeles .
Honum var boðið að taka þátt í skemmtilegu alþjóðlegu verkefni , að syngja lag heimsmeistaramótsins í handbolta ásamt öðrum poppstjörnum .
Jón tók tilboðinu og var flogið með alla fjölskylduna til Madrid á Spáni daginn eftir og dvöldu þau þar í nokkra daga áður en ferðinni var heitið aftur heim .
Jón segir það hafa verið lyginni líkast hvað vel gekk að ferðast með fjölskylduna og þar á meðal litlu börnin sín tvö frá Bandaríkjunum til Spánar .
" Það var virkilega gaman að fá þetta verkefni .
Ég þekkti þó engan þarna en ákvað að gúggla nokkra , t.d. sænska gæjann sem ég spjallaði mikið við .
Þá var hann með yfir 19 milljón áhorf á Youtube .
Svo prófaði ég að gúggla franska náungann , Mani Hoffman , sem var orðinn mikill vinur minn .
Hann samdi meðal annars lagið Starlight sem sló í gegn í kringum aldamótin .
" Í janúar mun Jón síðan ferðast til Katar og syngja lagið með hópnum í beinni útsendingu fyrir framan alheim en heimsmeistaramótið í handbolta hefst 15. janúar .
