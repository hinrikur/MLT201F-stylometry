Reykvíkingar munu finna fyrir gjaldskrárhækkunum borgarinnar um áramót .
Flestir liðir í gjaldskrám borgarinnar hækka um sem nemur væntanlegri verðbólgu eða um 3,4% .
Sumt hækkar þó meira eða um 6-17% .
Mest hækkun er á ýmsum leyfum sem tengjast mengunar- og heilbrigðiseftirliti .
Þá hækka sorphirðugjöldin líkt og um síðustu áramót , en þau hafa nú hækkað um rúm 16% frá 2013 .
Stærstur hluti tekna Reykjavíkurborgar kemur til vegna útsvars borgarbúa .
Hluti þeirra tekna sem borgin aflar kemur þó inn vegna ýmissa annarra gjalda sem lögð eru á þá sem nýta tiltekna þjónustu .
Gjöldin endurspegla þó ekki endilega kostnað borgarinnar við að veita þjónustuna .
Sorphirðugjöld hafa hækkað um 16% frá 2013 Sorphirðugjöld eru ein þeirra leiða sem borgin fer til að afla tekna .
Sé miðað við hina hefðbundnu svörtu tunnu þá var gjald af henni 18.600 krónur á ári fyrir hækkunina sem var gerð um síðustu áramót .
Með hækkuninni um þessi áramót fer gjaldið úr 20.400 í 21.600 krónur .
Húsfélag sem greiðir af fjórum slíkum tunnum á ári þarf því að greiða 12.000 krónum meira fyrir umhirðu þeirra til borgarinnar en það gerði á síðasta ári .
Algengast er að verð á þjónustu hækki um 3-4% .
Sá sem nýtir sér einstaka þjónustuþætti finnur því lítið fyrir hækkuninni , en þegar allt er lagt saman gæti buddan orðið ögn léttari .
Gjald í sund fyrir fullorðna hækkar úr 600 í 650 krónur , gjald fyrir börn hækkar úr 130 í 140 krónur og bókasafnsskírteini hækkar úr 1.700 krónum í 1.800 krónur .
Þá hækkar þjónusta við eldri borgara sem nemur vísitöluhækkun , s.s. gjald fyrir heimsendan mat og gjald fyrir félagsstarf .
Gjald fyrir börn á frístundaheimilum borgarinnar hækkar líkt og annað .
Bæði skólamáltíðir og máltíðir á leikskólum hækka einnig .
Gjald fyrir barn á frístundaheimili fyrir fimm daga vikunnar fer úr 11.940 krónum í 12.350 krónur .
Hækkun matar étur upp lækkun leikskólagjalda Í frétt sem skrifuð var á vef borgarinnar í tilefni af gjaldskrárhækkunum fyrir nokkru var sett í fyrirsögn að leikskólagjöld yrðu lækkuð .
Það er í sjálfu sér rétt að sjálft námsgjaldið á leikskóla lækkar um 6,2-6,4% .
Hins vegar hækkar fæðisgjald um 3,2-3,4% sem þýðir að í raun lækkar reikningur foreldra alls ekki um fyrrnefnd 6,2-6,4% þar sem flest börn eru í fæði í leikskólum .
Hækkun matarins étur þannig upp um helming lækkunarinnar og reikningur foreldra lækkar því minna en borgin boðar í sínum fréttaflutningi .
Þrátt fyrir að gjaldskrárhækkanir Reykjavíkurborgar um áramót þýði að foreldrar greiði meira fyrir mat á leikskólum og í grunnskólum þá er það engu að síður svo að miðað við áætlun ver borgin minna fé til kaupa á mat handa börnum í leik- og grunnskólum borgarinnar .
Samkvæmt rauntölum fyrir árið 2013 lagði borgin 1.019 milljónir króna í hráefniskaup fyrir leik- og grunnskóla , áætlun fyrir árið 2014 gerir ráð fyrir 1.206 milljónum króna en á næsta ári er áætlað að hráefni fyrir mötuneyti leik- og grunnskóla borgarinnar kosti 1.178 milljónir , sem er 28 milljóna króna lækkun frá því í ár .
Maturinn er því ódýrari fyrir borgina en dýrari fyrir foreldra .
Hvað frístundaheimilin varðar þá var sú breyting gerð um síðustu áramót að borgin fækkaði starfsfólki með því að auka hámarksfjölda barna á hvern starfsmann .
Um þessi áramót hækka svo gjöldin á frístundaheimili um 3,4% .
Þjónusta hefur því verið dregin saman á árinu en gjöld fyrir hana verða engu að síður hækkuð .
Einstæðir foreldrar , öryrkjar og námsmenn í Reykjavík fá afslátt af leikskólagjöldum og greiða raunar minna fyrir leikskólavist barna sinna en víðast hvar annars staðar .
Þegar börn þeirra færast upp um skólastig – og gjöldin sem greiða þarf til Reykjavíkur eru ekki fyrir leikskóla heldur fyrir frístundaheimili og skólamáltíðir – þá er enginn afsláttur .
Ekkert samræmi er í afsláttarkerfum milli skólastiga .
Einstæðir foreldrar , öryrkjar og námsmenn þurfa því að greiða meira til Reykjavíkur fyrir samfelldan dag barns með fæði í skóla og frístund en á leikskóla .
Um áramót eykst þessi munur því breytingar á gjaldskrám fela í sér lægri leikskólagjöld en hærri gjöld á frístundaheimili .
Munurinn á því að vera með barn á leikskóla og á frístundaheimili , fyrir þá sem njóta afsláttar á leikskólastigi , eykst þar með enn meira , þ.e. afsláttarhópurinn greiðir enn minna en áður fyrir leikskóla og enn meira en áður fyrir frístundaheimili .
80 þúsund krónum meira í frístund en leikskóla Sem dæmi greiðir einstætt foreldri með barn á leikskóla nú 15.320 krónur fyrir 8 klukkustunda vistun og fullt fæði .
Á næsta ári lækkar greiðslan niður í 14.560 krónur á mánuði .
Ef við gefum okkur að barnið hefji skólagöngu á næsta ári þarf einstæða foreldrið að reiða fram 22.720 krónur á mánuði eftir að skólagangan hefst í stað 21.990 króna nú , fyrir frístundaheimili og fullt fæði .
Greiðslur til borgarinnar hækka því um 8.160 krónur á mánuði , eða um yfir 80 þúsund krónur fyrir skólaárið við það að barnið færist upp um skólastig .
Sama gildir ef annað foreldri er öryrki , báðir foreldrar eru í námi eða annað foreldri starfar á leikskóla í Reykjavík .
Í dæminu er miðað við 8 klst. vistun á leikskóla og fullt fæði , þ.e. morgunmat , hádegismat og síðdegishressingu .
Á grunnskólastigi er miðað við frístundaheimili fimm daga vikunnar , hádegismat í skólanum og síðdegishressingu .
Þær upplýsingar fengust hjá Skúla Helgasyni , formanni skóla- og frístundaráðs , að vinna standi yfir við að samræma gjaldskrár og afslætti .
Hugmyndir hafa komið upp um að gjaldið verði tekjutengt og tekið verði upp samræmt afsláttarkerfi milli skólastiga .
Um áramót verður sú breyting gerð að systkinaafsláttur gildir milli skólastiga , sem er nýjung hjá Reykjavíkurborg en mörg önnur sveitarfélög hafa tekið upp .
Þjóðmál Eyrún Magnúsdóttir eyrun@mbl.is Um áramót hækka gjöld fyrir börn á frístundaheimili í Reykjavík .
Fimm daga vistun hækkar um rúm fjögur þúsund yfir skólaárið .
Skólamáltíðir hækka um tvö þúsund .
