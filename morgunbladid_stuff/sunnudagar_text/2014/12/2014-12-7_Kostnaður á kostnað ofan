Flýtigjald sem leggst ofan á smálán hjá Múla , 1909 og Hraðpeningum fer í sérstaka innheimtu .
Lántaki sem fór tvo mánuði fram yfir eindaga með 20 þúsund króna lán sat uppi með 36 þúsund króna skuld , en ekki bara það heldur fór 5.500 króna flýtigjald upp í tæp 10 þúsund .
Þannig breyttist 25.500 skuld í rúm 46 þúsund á tveimur mánuðum .
Þrátt fyrir meint þak sem fyrirtækin segjast hafa sett á lántöku hvers og eins náði lántakinn , sem þá var langt leiddur í eiturlyfjafíkn , að taka 13 smálán á 5 dögum .
Smálánafyrirtækin sem starfa undir hatti fyrirtækisins Neytendalán ehf. ; þ.e. Hraðpeningar , Múla og 1909 , leggja háan innheimtukostnað á lán sem ekki eru greidd á réttum tíma og rukka að auki sérstakan innheimtukostnað á svokallað flýtigjald , sem bætist ofan á kostnað við innheimtu lánsins .
Þetta þýðir að ef lán er tekið að upphæð 20.000 krónur og 5.500 króna flýtigjald er greitt stofnast tvær kröfur á lántaka .
Séu kröfurnar ekki greiddar fara þær í innheimtu og á þær leggst kostnaður sem virðist fara langt út fyrir allt sem eðlilegt getur talist .
Fékk að taka 13 lán á 5 dögum Lánayfirlit einstaklings sem náði að taka 13 smálán á fimm dögum í sumar og blaðamaður hefur undir höndum sýnir glöggt hversu svimandi hár innheimtukostnaður smálánafyrirtækjanna er ef fólk af einhverjum ástæðum stendur ekki við að greiða á réttum tíma .
Hvert lán sem maðurinn tók nam 20.000 krónum og heildarskuldin sem stofnað var til á þessum fimm dögum nam því alls 260.000 krónum .
Lántaki , sem þá var langt leiddur og illa haldinn af eiturlyfjafíkn , nýtti sér þann möguleika að bæta við svokölluðu flýtigjaldi að andvirði 5.500 krónur til að fá peningana fyrr .
Samtals nam því skuld mannsins við fimm smálánafyrirtæki 331.500 krónum með flýtigjaldinu .
Auk þriggja fyrrnefndu fyrirtækjanna fékk viðkomandi lán hjá Kredia ehf. og Smálánum ehf. , en þau fyrirtæki eru undir sama hatti .
Að tveimur mánuðum liðnum hafði skuldin hækkað í 566.008 krónur .
Kostnaður vegna innheimtu lána sem voru upphaflega samanlagt að fjárhæð 260.000 kr. var því orðinn alls 234.508 krónur , eða nærri því jafnhá upphæð og upphaflega hafði verið fengin að láni .
Gæti þurft að breyta lögum Í reglugerð um hámarksfjárhæð innheimtu má sjá að vegna kröfu með 20.000 króna höfuðstól má að hámarki leggja á 8.350 krónur við frum- og milliinnheimtu .
Eftir það tekur löginnheimta við , en þegar lán eru komin í slíka innheimtu gildir reglugerðin ekki lengur en stuðst er við leiðbeinandi reglur sem settar eru fyrir lögmenn um upphæðir .
Á undanförnum árum hefur sú umræða hvort hægt sé að koma böndum á okurvexti smálánafyrirtækja og háan innheimtukostnað margoft komið upp hér á landi og þingmenn allra flokka hafa sýnt vilja til að bæta lagarammann utan um fyrirtækin .
Lítið hefur hins vegar gerst í þessum málum og enn starfa þau tiltölulega óáreitt .
Eignarhald þeirra er óljóst , forsvarsmenn þeirra eru lítt sýnilegir og fyrirtækin eru ekki sérlega iðin við það til dæmis að skila ársreikningum .
Málefni smálánafyrirtækja voru enn á dagskrá efnahags- og viðskiptanefndar á fundi 3. desember sl. Frosti Sigurjónsson , formaður nefndarinnar , sagði í samtali að ríkur vilji væri til þess að gera það sem þarf til að koma böndum á kostnaðinn sem fyrirtækin leggja á lántakendur .
" Það þarf að skoða það rækilega hvort það stenst lög og reglur að innheimta margfaldan innheimtukostnað á við upphaflega kröfu .
Ef þarf að breyta lögum til þess að koma í veg fyrir þessa innheimtu þá bara gerum við það .
Við í nefndinni höfum allavega mikinn áhuga á að gera allt sem hægt er til að bæta stöðu neytenda gagnvart þessum fyrirtækjum .
" Tvær kröfur fyrir hvert lán Í dæmi lántakans sem vísað er til hér voru tekin 13 lán með flýtigjaldi hjá fimm mismunandi fyrirtækjum .
Þrjú fyrirtækjanna , Hraðpeningar , Múla og 1909 , veittu manninum alls átta smálán .
Með því stofnuðust ekki bara átta , heldur 16 kröfur í heimabanka lántaka , þar sem sérstakar kröfur eru gefnar út vegna flýtigjaldsins .
Með því að stofna sérstakar kröfur vegna flýtigjaldsins geta fyrirtækin smurt innheimtukostnaði sérstaklega ofan á þá kröfu , fyrir utan innheimtukostnað sem leggst ofan á höfuðstól lánsins .
Annað mál fyrir áfrýjunarnefnd neytendamála Ekkert fyrirtækjanna tekur kostnað vegna flýtigjalds með í útreikning sem það birtir lántaka um heildarkostnað við lántökuna .
Neytendastofa tók í júní síðastliðnum ( áður en lántakinn í dæmum í þessari grein tók sín lán ) ákvörðun um að fyrirtækin fimm ættu að taka kostnað við flýtigjald með þegar þau reikna út heildarkostnað við lántökuna , eða svokallaða ÁHK , þ.e. árlega hlutfallstölu kostnaðar .
Á dögunum staðfesti áfrýjunarnefnd ákvörðunina gagnvart Kredia og Smálánum , en þau hafa gefið það út að þau muni ekki fara eftir fyrirmælunum .
Gera má ráð fyrir að á næstu vikum komi einnig niðurstaða vegna ákvörðunar gagnvart Hraðpeningum , 1909 og Múla .
Smálánafyrirtækin hafa sagt að þau muni ekki hlíta þessum fyrirmælum og halda áfram að rukka flýtigjald án þess að reikna kostnað við það inn í ÁHK .
Neytendastofa hefur heimildir til að beita fyrirtækin dagsektum hlíti þau ekki niðurstöðu áfrýjunarnefndar en það hefur enn ekki verið gert .
Þau hafa þó öll fengið sekt upp á 250 þúsund krónur hvert .
Miðað við upphæðirnar sem hlaðast utan á lánin þegar þau fara í innheimtu má gera ráð fyrir að þau hafi öll verið frekar snögg að safna fyrir þeirri skuld .
Þegar rýnt er í lánayfirlit lántakans vekur athygli að innheimtan er í höndum þriggja fyrirtækja .
Kredia og Smálán skipta við innheimtufyrirtækið Inkasso .
Flýtigjald er rukkað af lánum Kredia og Smálána en það er gert á sama greiðsluseðli og lánin , þannig að ekki verður til sérstök krafa vegna flýtigjalds .
Hin þrjú fyrirtækin ; Hraðpeningar , Múla og 1909 , fara þá leið í innheimtu að nota fyrirtækið Myntu til að innheimta kostnað sem leggst á höfuðstól lánsins .
Hins vegar er það sænskt fyrirtæki að nafni Credit Check sem sér aðeins um að gefa út kröfur vegna flýtigjaldsins og það að innheimta himinháan kostnað sem leggst ofan á við vanskil .
Á vefsíðu fyrirtækisins , sem er skráð í Gautaborg , má sjá að það segist " einblína á íslenskan markað " í sinni þjónustu .
Þjónustan sem það veitir virðist felast í því að panta lánshæfismat frá Íslandi , senda smálánafyrirtækinu sem það starfar fyrir í hvert sinn og rukka svo lántaka um um það bil fimmfaldan kostnað við yfirlitið , fyrir utan innheimtukostnað sem leggst á gjaldið sé það ekki greitt .
Innheimtufyrirtæki eru eftirlitsskyld hjá Fjármálaeftirlitinu , en Credit Check hefur ekki starfsleyfi til innheimtu hér á landi samkvæmt upplýsingum frá FME .
Það virðist þó ekki koma að sök þar sem það er fyrirtækið sjálft sem gefur út kröfuna – og innheimtir kostnað vegna vanskila á henni – þá þarf það ekki leyfi sem innheimtuaðili fyrir þriðja aðila .
Strangt til tekið er það þannig að innheimta kostnað vegna vanskila á kröfu sem það gefur út sjálft , því Neytendalán ehf. ( Hraðpeningar , Múla og 1909 ) passa sig á að aðskilja þessa kröfu frá sjálfri lánakröfunni og þvo þannig hendur sínar af þessum hluta .
Þjóðmál Eyrún Magnúsdóttir eyrun@mbl.is Bresk smálánafyrirtæki geta ekki lengur rukkað hærri vexti og gjöld af lánum sínum en sem nemur 100% af upphaflegu lánsupphæðinni samkvæmt nýjum reglum sem taka gildi um áramótin .
