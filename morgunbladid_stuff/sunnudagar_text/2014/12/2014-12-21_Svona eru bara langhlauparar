" Til að byrja með fékk ég mikið lof fyrir metnaðargirni mína á hlaupabrautinni .
Ég hljóp alltaf aðeins lengra en hinar stelpurnar í íþróttum í skólanum .
Ég heyrði líka oft frá öðrum hlaupurum að það væri munur að vera svona léttur í hlaupunum .
Mér fannst ég alveg vera með þetta og magnaðist upp í þessu .
Ég var orðin að þessari öguðu , grönnu og einangruðu hlaupaímynd .
Ég var með hlaup , æfingar og mataræði á heilanum og það háði mér hvað ég var metnaðarfull .
Oft æfði ég alla daga vikunnar og það miðaðist allt við næstu æfingu .
Ég hljóp 60-80 kílómetra á viku og fór að trúa því að með því að léttast enn frekar gæti ég hlaupið hraðar .
Það var formúla sem virtist ganga upp fyrir mér .
Smátt og smátt vandi ég mig á að skammta mér minna en áður á diskinn og skilja eftir .
Alltaf orðin södd .
Sú venja féll ekki í kramið hjá foreldrum mínum sem höfðu alið okkur systur upp í því að maður ætti alltaf að klára af diskinum sínum .
Ég var bara södd eða sagðist hafa borðað ekki svo löngu fyrir matinn .
Ég borðaði þetta en ekki hitt og þurfti að vita nákvæmlega hvað var í matnum .
Ég notaði kvöldæfingar sem afsökun fyrir því að sleppa kvöldmat og eftir þær taldi ég að það væri of mikið að borða heila máltíð áður en ég færi að sofa .
Þetta er eins og að byggja kastala úr kubbum .
Kastalinn hækkar og hækkar þar til hann fer að vagga og það má varla anda nálægt honum .
Svo hrynur kastalinn og kubbahrúgan liggur eftir .
Kastalinn minn náði hámarkshæð þann 24. október 2009 .
Ég fór á vigtina um morguninn .
Þar blasti við talan 48 kíló .
En ég er 171 sentrimetri á hæð .
Á skömmum tíma hafði ég lést um sjö kíló og var greinilega á réttri leið .
Ég sigraði í kvennaflokki í hálfu maraþoni í Haustmaraþoni Félags maraþonhlaupara á tímanum 1:27 , 36 þennan dag .
Náði mér þar með í Íslandsmet í aldursflokki .
Eftir hlaupið varð ég mjög svekkt þegar ég fór aftur á vigtina .
Þetta voru ekki nema skitin hundrað grömm í mínus .
Ég drakk endurheimtardrykk sem mér var skipað að koma niður eftir hlaupið .
Hann hlaut að hafa haft þessi áhrif á vigtina .
Sá drykkur taldi einhverjar 100-200 hitaeiningar og fannst mér því alveg yfirdrifið nóg að fá mér 170 grömm af lífrænni AB-jógúrt og þunna brauðsneið með kotasælu þegar heim var komið .
Meira gat ég ekki þurft eftir tuttugu og einn kílómetra á hlaupum .
Ég átti í nánu og leynilegu sambandi við vigtina inni á baðherbergi .
Ég vaknaði snemma á hverjum morgni , læsti mig inni á baði , háttaði mig og tók stöðuna .
Þetta gerði ég aftur eftir æfingu seinnipartinn eða um kvöldið og ávallt með það að markmiði að vera í sömu þyngd eða léttari en um morguninn .
Ef markmiðinu var náð vissi ég að ég væri á réttri leið .
Þessu sambandi við vigtina hélt ég algjörlega út af fyrir mig og þvertók fyrir að ég færi reglulega á hana , hvað þá oft á dag .
Á sunnudögum tók ég oftast löngu æfingarnar mínar , 14-20 kílómetra löng hlaup .
Ég fór helst aðeins lengra en prógrammið sagði til um og bætti iðulega við löngum þrekhring .
Ég átti mína uppáhaldsleið sem liggur úr Grafarholtinu í gegnum Grafarvog og niður í Laugardal .
Ég var oftast vöknuð fyrir klukkan sjö á sunnudögum og fékk mér hálfan banana .
Á þessum 50-60 hitaeiningum fór ég af stað á þessar löngu æfingar mínar um áttaleytið .
Svo hringdi ég heim rétt fyrir hádegi og lét sækja mig .
Þá tók við sturta og síðan létt máltíð .
170 grömm af lífrænni AB-jógúrt og þunn brauðsneið með mögru áleggi varð mjög oft fyrir valinu .
Það sem eftir lifði dags var ég stöðugt á tánum .
Ég borðaði kannski ávöxt seinnipartinn og reyndi að komast upp með að borða sem minnst um kvöldið og gat alls ekki hugsað mér að borða eftir kvöldmat .
Heildarinntekt yfir daginn taldi 800-1000 hitaeiningar .
Á virkum degi gat hún farið upp í 1500 hitaeiningar og stýrðist ég svolítið mikið af vigtinni þegar kom að skammtastærðum .
Ef ég hélt vigt eða var að léttast þá hafði ég efni á meiru .
Ég varð alltaf mjög reið ef einhver sagði eitthvað um að ég væri orðin of mjó .
Hafði fólk ekki séð langhlaupara á ólympíuleikunum ? Svona eru bara langhlauparar .
" Úr bókinni Molinn minn 