Þetta er ein mín mesta áskorun hingað til og mér finnst þessi tími sem bæjarstjóri hafa breytt mér .
Ég er umburðarlyndari og hef meiri húmor fyrir sjálfri mér og umhverfi mínu , " segir Ásthildur Sturludóttir , bæjarstjóri í Vesturbyggð .
Ásthildur var 36 ára þegar hún tók við bæjarstjórahlutverkinu fyrir vestan og fluttist á Patreksfjörð .
Hún hafði búið sig undir að vera " einhleypur bæjarstjóri " sem myndi að líkindum fljúga suður um helgar .
En það var öðru nær .
Ásthildur var rétt komin inn fyrir bæjarmörkin þegar hún hitti innfæddan Patreksfirðing , Hafþór Gylfa Jónsson útgerðarmann , sem hún giftist í sumar .
Lífsstíllinn varð því aldrei flug fram og baka heldur fara þau hjónin heim í hádeginu á Patreksfirði til að borða hádegismat og hlusta á " Dánarfregnir og jarðarfarir " upp á gamla mátann og hitta tengdafjölskylduna um helgar .
Ásthildur segir að þrátt fyrir annir í starfi sé það engu að síður nærandi og slakandi að vera bæjarstjóri í þessu umhverfi .
Ásthildur hefur vakið athygli fyrir vaska framgöngu fyrir hönd bæjarfélagsins síðustu fjögur árin .
Fyrir nokkrum árum fækkaði íbúum Vesturbyggðar en sú þróun virðist vera að snúast við .
Þegar sveitarfélagið var stofnað með sameiningu Patreksfjarðar , Bíldudals og sveitahreppa árið 1994 voru íbúar 1.390 og fækkaði þeim næstu áratugi .
Í lok ársins 2011 voru þeir komnir niður í 890 .
Ásthildur segir það afar gleðilegt að síðustu þrjú árin hafi íbúum smám saman verið að fjölga og nýjustu tölur eru 990 íbúar .
Aftur að upphafsorðum Ásthildar .
Hvernig virkar það að bæjarstjórahlutverkið lyfti húmornum á næsta plan og geri mann umburðarlyndari ? " Það gerir mann umburðarlyndari að mæta nýjum áskorunum og gera sér í þokkabót grein fyrir því að maður getur ekki alltaf haft allt eftir sínu eigin höfði .
Þá er ekki hægt að taka sig of hátíðlega í svo litlu samfélagi .
Ég er afslappaðri , leyfi mér meira og hvað á ég að segja – maður getur ekki verið svona , " segir Ásthildur og rekur nefið með leikrænum tilþrifum upp í loft og hlær .
" Mér finnst ég líka hafa þroskast mikið af samneyti við alls konar fólk .
" Eins og frægt er orðið eru þau feðgin Sturla Böðvarsson og Ásthildur og gegna nú á sama tíma bæjarstjórahlutverki , hann í Stykkishólmi og hún hinum megin við Breiðafjörðinn í Vesturbyggð .
En þegar Ásthildur var að alast upp var faðir hennar einnig bæjarstjóri í Stykkishólmi , frá árinu sem hún fæddist og þar til hún var orðin 17 ára .
Ásthildur var alltaf með augun á því sem var að gerast í kringum föður hennar svo segja má að hún hafi verið í bæjarstjóraþjálfun hálft sitt líf .
Spurði mig hvað ég væri að gera hérna Ásthildur flutti frá Stykkishólmi til að fara í MR og síðar í Háskóla Íslands í stjórnmálafræði og háskóla í Bandaríkjunum í framhaldsnám í stjórnsýslufræði .
Um tíma fluttist hún aftur á æskuslóðirnar og starfaði hjá Samtökum sveitarfélaga á Vesturlandi en þar til hún fluttist á Patreksfjörð árið 2010 bjó hún þó mestmegnis af þeim tíma á Seltjarnarnesi .
Auk námsins vann hún meðal annars sem verkefnisstjóri að byggingu tónlistar- og ráðstefnuhússins Hörpu og var verkefnisstjóri á rektorsskrifstofu Háskóla Íslands , svo eitthvað sé nefnt .
Ásthildur er nú komin á aðeins afskekktari slóðir en hún þekkir úr æsku , með erfiðari samgöngum .
Hvernig kanntu við þig fyrir vestan ? " Mér líður ofsalega vel .
Ég er svo mikil sveitakerling .
En auðvitað er þetta líka erfitt og mikil áskorun .
Fyrsta haustið spurði ég mig : Hvað er ég að gera hérna ! , " segir Ásthildur og hlær .
" Svo hugsaði ég með mér , jæja , nú er ég bæjarstjóri og best að finna út úr því hvað bæjarstjórar gera og það lærðist smátt og smátt .
Ég var svo heppin að hafa fylgst vel með störfum pabba þegar hann var bæjarstjóri og svo var ég ófeimin við að hringja og leita ráða hjá mínum gömlu vinnuveitendum sem höfðu verið í sveitarstjórnarmálum og fékk góð ráð hjá þeim .
Og pabba og mömmu , þau eru oftast bestu ráðgjafarnir .
Svo er ég svo heppin að forseti bæjarstjórnar Vesturbyggðar , Friðbjörg Matthíasdóttir , er góð vinkona mín og við fundum einhvern veginn út úr þessu saman , ásamt góðu starfsfólki Vesturbyggðar og bæjarfulltrúum .
Ég er líka heppin að hafa unnið með góðum og skynsömum bæjarfulltrúum .
Fyrstu tvö árin voru þung og erfið , það var mikill fjárhagsvandi og erfiðleikar í rekstrinum en við komumst yfir það og ég hef fengið að heyra það að bæjarbragurinn í Vesturbyggð sé allt annar og það gleður mig .
Þótt þetta sé hörkuvinna þá erum við núna að takast á við lúxusvandamál miðað við það sem áður var ; nú erum við að stækka leikskóla og það er húsnæðisskortur .
" Þú nefndir að samskipti þín við íbúa fyrir vestan hafi þroskað þig , á hvaða hátt ? " Ég held að það sé vegna þess að hér býr alls konar fólk , á öllum aldri , með ýmiss konar bakgrunn .
Í Reykjavík á það til að þróast þannig að maður umgengst fremur einsleitan hóp , er í saumaklúbbi með sínum menntaskóla- og háskólavinkonum , en hér fyrir vestan er ég í saumaklúbb með konum á öllum aldri og við erum alltaf með handavinnu ! Svo er það þessi mikla nánd sem hefur líka sína kosti þótt auðvitað sé hún ekki gallalaus .
" Bæjarstjórinn bætir við að í nándinni séu líka fólgnir ákveðnir galdrar .
Ásthildur á auðvelt með að umgangast fólk og finnst það skemmtilegt .
Hún segist þó ekki vera heiðarleg ef hún viðurkenndi ekki að stundum langi hana til að fara suður , vera enginn og ráfa um í búðum og fá sér einn latte .
" Þótt veðurfarið hjá okkur sé ekkert í líkingu við það sem gerist enn norðar ; á Ísafirði og í Bolungarvík , þá koma dagar yfir vetrartímann að það er alveg ófært ; ekkert flug á Bíldudal , enginn Baldur sem siglir yfir Breiðafjörð og með öllu ófært landleiðina .
En það er sem betur fer sjaldan sem slíkt gerist .
" Draumaprinsinn á Patreksfirði Er það rétt að þú hafir varla verið búin að leggja frá þér ferðatöskuna á Patreksfirði þegar þú hittir manninn sem þú svo giftist í sumar ? " Það má eiginlega segja það ! Ég held að hvernig þetta æxlaðist sé örlagatengt .
Fyrir mörgum árum sagði vinkona mín mér að hún þekkti mann sem hún væri viss um að væri maður fyrir mig .
Hún hafði kynnst honum í Hong Kong þar sem hún býr .
Mér fannst hugmyndin út í hött , sérstaklega þegar það kom í ljós að draumaprinsinn ætti heima á Patreksfirði .
Þangað hafði ég aðeins einu sinni komið .
" Svo þetta er bara tilviljun seinna meira að þið hittist ? " Já , en við áttum greinilega að hittast , en bara seinna .
Og það gerðist eftir að ég var búin að ráða mig í starf embættismannsins í Vesturbyggð .
Erum við lík ? Ekki nema á þann hátt held ég að við erum bæði nokkuð ofvirk , höfum svipaðan húmor og erum mikið fjölskyldufólk .
Haffi stendur líka fast á sínu , er mjög sterkur karakter og svo er hann bara svo skemmtilegur .
" Fyrir vestan á Hafþór stóra fjölskyldu og alla laugardaga bjóða foreldrar hans stórfjölskyldunni heim í pönnukökur og kökuhlaðborð í anda Kristnihalds undir jökli og það vel fyrir hádegi .
Þá er setið fram eftir degi , skrafað og prjónað og Ásthildur segist alltaf súr þegar hún missir af pönnukökunum enda samveran mikilvægur partur af vikunni .
Sjálf er hún einnig alin upp í stórri fjölskyldu , í fimm systkina hópi , á tvær systur og tvo bræður .
" Við systkinin eru alin upp í mjög pólitísku umhverfi .
Bæði hjá föður og móður en einnig hjá ömmum og öfum í báðar ættir .
Foreldrar mínir eru miklir jafnréttissinnar og lögðu áherslu á að við hefðum öll tækifæri í lífinu til að ná markmiðum okkar og værum ábyrgir samfélagsþegnar .
" Heldurðu að þetta uppeldi hafi orðið til þess að þú fórst út á þær brautir sem þú ert á ; í framlínu sveitarstjórnarmála ? " Þetta er nú líklega einnig ráðskonugenið , " segir Ásthildur og hlær .
" Þetta stjórnsama gen .
Það má nú reyndar segja um okkur öll systkinin , " bætir hún við en heldur því þó fram að hún hafi verið feimið barn , eða í það minnsta þótt óþægilegt að vera mjög áberandi .
Þegar hún lærði stjórnamálafræðina hefði það til dæmis legið beint við hjá mörgum með hennar bakgrunn að fara út í háskólapólitíkina en Ásthildur hafði ekki áhuga á því .
" Mér hefur satt að segja alltaf fundist óþægilegt að vera miðpunkturinn og ég hef til dæmis aldrei farið í framboð , aldrei verið kjörinn fulltrúi neins staðar ef undan er skilin miðstjórn Sjálfstæðisflokksins .
Ég vil taka þátt og stjórna , en ég held að í mér sé meiri framkvæmdastjóri en frambjóðandi .
" Umræðan á lágu plani Gætirðu þá ekki hugsað þér að fara út í landsmálin í pólitík ? Kannski seinna , maður veit það auðvitað aldrei og tíminn verður bara að leiða það í ljós .
En ekki eins og staðan er núna enda er ég ánægð í mínu starfi .
Þar spilar líka umræðan inn í sem er því miður á afar lágu plani á vettvangi stjórnmálanna .
Hatursfull framkoma við stjórnmálamenn , þvert á alla flokka , gerir þá tilhugsun ekki spennandi .
Ég held að stjórnmálamenn í öllum flokkum séu að gera sitt besta og vilji bæta samfélagið , en umræðan einkennist af því að þetta sé hið versta fólk .
Gagnrýni á auðvitað alltaf rétt á sér en svívirðingar eiga það ekki .
Ég hef fylgst lengi með umræðunni , auðvitað með því að vera dóttir föður míns , ég fór með honum í ferðir , sem bílstjóri eða bara fylgifiskur og fór oft í heimsóknir niður á þing .
Mér fannst alltaf óskaplega gaman að koma niður í þinghús og hitta þar fólk úr öllum flokkum og það var mikil hlýja á milli þingmanna , óháð því hvar þeir stóðu í pólitík .
Ég kem oft niður á þing í dag og þetta er breytt .
" Hvernig þá ? " Mér finnst einfaldlega allt annar bragur og virðing fyrir þinginu kannski ekki sú sama .
Þingmenn eru í of mikilli vörn , eru hræddir við að vera sjálfstæðir , fara sínar eigin leiðir og vinna skipulega með aflið til verka að vopni .
Að vera valinn af fólkinu til setu á þjóðþinginu á að vera virðingarstaða .
Þá held ég að þegar fólk hefur prófað að vinna í sveitarstjórnarmálum eigi það oft erfitt með að færa sig .
Þú áorkar meiru sem sést hraðar og getur auðveldlega fylgt málunum þínum eftir .
" Við ræðum áfram um umhverfi stjórnmála .
Ásthildur telur að íslensk pólitík sé að missa af góðu fólki vegna áðurnefndrar umræðu .
" Ég held að það sé margt fólk sem væri til í að taka þátt en auðvitað hefur enginn áhuga á því að sitja undir svívirðingum .
Ég held að það þurfi að draga marga , konur og karla , á eyrunum út í framboð .
Það er til dæmis mikil eftirspurn eftir ungum konum í pólitík en það þarf að finna þær og þeim er oftast vel tekið .
Þetta er ekki mjög pólitískt rétthugsandi að segja þetta ; en ef til vill er samfélagið ekki búið að sættast á það að konur eru virkir þátttakendur í stjórnmálum , kannski erum við hreinlega ekki búin að ná lengra í jafnréttisbaráttunni .
Ég veit ekki svarið en stundum hef ég þetta á tilfinningunni .
Þá er það nú líka þannig að þegar einn úr fjölskyldu tekur þátt í stjórnmálum þá verða allir aðrir úr fjölskyldunni ósjálfrátt þátttakendur , það þekki ég á eigin skinni .
Þetta reynist sumum erfitt .
Ég er heppin að í sveitarstjórnarstörfum fær maður yfirleitt frið fyrir þessu , að minnsta kosti er það öðruvísi .
" Þurfum fleiri konur eins og Ólöfu Nordal Að því nefndu – hvernig er hægt að fá fleiri konur í framlínuna ? " Í fyrsta lagi þarf að hafa kjark til að takast á við stjórnmálin og vera tilbúin að gefa sig allan í það verkefni .
Vera ófeimin og reyna að brynja sig fyrir óvæginni gagnrýni .
Ég held að konur eigi að láta slag standa ef þær hafa snefil af áhuga á þáttöku í pólitík , við höfum jú flestar skoðanir á öllu og rétti tíminn til þátttöku er núna .
Við eigum glæsilegar stjórnmálakonur eins og til dæmis Ólöfu Nordal sem hefur sem betur fer snúið til baka í stjórnmálin , við þurfum fleiri konur eins og hana .
Á sveitarstjórnarstiginu eru sömuleiðis fullt af frambærilegum konum sem yrðu frábærir alþingismenn , kannski vantar þær bara hvatninguna .
Þær konur sem ég þekki víla ekki neitt fyrir sér en stundum þarf líka að klóra sig í gegnum erfiðleika og það getur reynt á .
Karlremban er víða .
Karlar og konur verða auðvitað bæði fyrir því .
Stundum er fólk einfaldlega jarðað í samfélagslegri umræðu fyrir einhver smámistök og þá er ekki horft til stóru myndarinnar , þess sem fólk hefur verið að vinna vel að .
Orðinn Patreksfirðingur Hafþór á soninn Daníel sem býr í Suður-Afríku með mömmu sinni en dvelur í margar vikur hjá þeim Ásthildi á sumrin og yfir jólin .
Ásthildur segist gæfusöm að eiga Daníel " í félagi " við aðra konu , milli þeirra ríki traust og virðing sem sé dýrmæt , sérstaklega fyrir Daníel .
" Sem er barn okkar allra og hans hagsmunir eru númer eitt .
" Jólin halda þau á Patreksfirði .
Þau þrjú eyða aðfangadagskvöldi saman yfir hamborgarhrygg og eru svo hjá tengdafjölskyldu Ásthildar á jóladag .
Yfir áramótin eru þau með fjölskyldu Ásthildar í Stykkishólmi .
" Við erum að endurbyggja hús og flytjum inn í það eftir áramót .
Hafþór er handlaginn og gerir þetta mest allt sjálfur .
Undanfarin ár hefur hann mestmegnis verið í bátasmíðum og viðgerðum samhliða útgerðinni og fer á grásleppuvertíð á vorin en hefur verið með skipstjóra á vetrarvertíðinni á stærsta bátnum sínum .
Ég er orðin mikill Patreksfirðingur og kann vel við Vestfirðinga þó í grunninn verði ég alltaf Snæfellingur .
Vestfirðingar eru duglegir og ósérhlífnir , þeir eru blátt áfram og hvað getum við sagt , þeir tala íslensku – þeir segja hlutina eins og þeir eru og ég kann vel við það .
Ásthildur segist að lokum telja að tími landsbyggðarinnar sé runninn upp , bjartir tímar séu framundan .
" En því er ekki að neita að á hverju einasta hausti bíðum við með öndina í hálsinum um eftir því að fjárlagafrumvarpið komi fram og nánast undantekningalaust þurfum við að brýna klærar og fara í þétta vörn .
Á landsbyggðinni er stöðugur niðurskurður hjá hinu opinbera á meðan atvinnulífið er í uppsveiflu .
Það skiptir öllu máli að til staðar sé eðlileg grunnþjónusta fyrir íbúana .
Við biðjum ekki um háskólasjúkrahús , ráðuneyti eða embætti ríkislögreglustjóra , við óskum einfaldlega eftir þjónutu sem þarf til að uppfylla lágmarksöryggi fólks .
Ef til vill kemur það út eins og við séum alltaf að rífast en því miður þurfum við stöðugt að berjast með kjafti og klóm , einfaldlega til að halda einu stöðugildi og fá vegakerfi sem er ekki eins og í þriðja heims ríki .
Þetta er staðreynd .
" Hvað segirðu við fólkið sem stingur upp á að þið flytjið bara suður – það borgi sig ekki að reka landsbyggðina ? Af hverju er mikilvægt að hún byggist upp ? " Það er náttúrlega fullkomin fjarstæða að halda ekki byggð á Vestfjörðum .
Bara til dæmis , þá eru einhver gjöfulustu fiskimið þjóðarinnar næst Vestfjörðum .
Tekjur af laxeldi , sjávarútvegi , kalkþörungaverksmiðju og ferðaþjónustu hlaupa á milljörðum árlega hér á Vestfjörðum .
Ég hef verið hugsi yfir stöðu landsbyggðarinnar og því sem þarf þarf að bæta , ekki hvað síst er varðar menntaumhverfi barna sem er mitt sérstaka áhugaefni .
Það ætti að vera mikið áhyggjuefni stjórnvalda hve árangur barna á landsbyggðinni er slakur , til dæmis í samræmdum prófum .
Nútímasamfélag gerir meiri kröfur og sveitarstjórnir þurfa að hafa metnað fyrir því að bjóða upp á fyrsta flokks skóla .
Það eykur líka samkeppnisstöðu þorpanna , það má ekki gleyma því að ungt fólk skoðar skóla , leikskóla og frístundalíf þegar ákvörðun um framtíðarbúsetu er tekin en ekki bara hvaða vinna er í boði .
" Ásthildur segist hafa upplifað fordóma í stjórnsýslunna gagnvart íbúum utan höfuðborgarsvæðisins .
" Það er lítill skilningur á því hvað er að gerast hérna .
Og það á auðvitað að hafa vit fyrir þeim sem búa úti á landi sem stundum endurspeglast í heilagri vandlætingu ! Við Hafþór höfum ósjaldan fengið spurninguna : " Hvenær ætlið þið eiginlega að flytja suður ? " Við erum ekki á leiðinni suður , hér eigum við heima , er okkar svar , enda eru miðin sem við gerum út á hér ! Og við reynum frekar að hvetja alla til að heimsækja okkur – ég býð eins mörgum og ég get , enda alltaf gaman að fá góða vini í heimsókn .
" 