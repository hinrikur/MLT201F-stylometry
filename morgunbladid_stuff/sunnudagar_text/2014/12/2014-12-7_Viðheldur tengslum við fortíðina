Illugi Jökulsson segist gera fátt skemmtilegra en að sýsla við alls konar fróðleik .
Hann er höfundur nokkurra bóka sem koma út nú fyrir jólin .
Þar á meðal er bókin Háski í hafi II en þar er sögð áhrifamikil saga fátæks alþýðupilts sem varð sjómaður og bjargaði skipsfélögum sínum .
Kolbrún Bergþórsdóttir kolbrun@mbl.is Illugi Jökulsson er höfundur nokkurra bóka sem koma út um þessi jól .
Háski í hafi II er sú fyrirferðarmesta , framhald vinsællar bókar sem kom út í fyrra .
Illugi er einnig höfundur bókar um 30 illmenni sögunnar og önnur bók eftir hann fjallar um Hitler .
Hann er líka höfundur bóka um þekktar fótboltastjörnur , eins og Ronaldo , Neymar og Messi .
Illugi er fyrst spurður hvenær áhugi hans á sögulegum fróðleik hafi vaknað .
" Ég var afskaplega fróðleiksfúst barn og las alls kyns bækur , ekki síst fjölfræðibækur barna sem þá voru gefnar út og mannkynssögubækur , " segir hann .
" Upp úr tíu ára aldri ætlaði ég að verða náttúrufræðingur , en náttúrufræðiáhuginn rjátlaðist af mér meðan sögulegur áhugi sat eftir og hefur fylgt mér æ síðan .
Mér finnst fátt skemmtilegra en að sitja með góða bók eða við tölvuna og leita að nýjum fróðleik .
Ég get unað við það klukkutímum saman og er þá stundum komin á furðulegar sögulegar slóðir .
" Á ttu þér uppáhaldstímabil og uppáhaldspersónu í sögunni ? " Ég endaði snemma í Rómaveldi og hef verið þar ansi mikið síðan sem er skrýtið því ég hef aldrei komið til Ítalíu en hef lesið mér til óbóta um allt sem Rómverjar tóku sér fyrir hendur .
Rómarsagan er fjölbreytt og spannar vítt svið og allar heimsins örlagasögur falla undir Rómarsöguna .
Rómverjar sjálfir voru ekki endilega mjög skemmtileg þjóð , mikil hörkutól og fautar og fantar við þá sem þeir ætluðu að leggja undir sig .
Ég er enn að lesa um Rómarsögu en hef fært út áhugann .
Ég er ekki trúaður en fyrir tíu árum fór ég að fá mikinn áhuga á Jesú Kristi og las reiðinnar býsn um hann og biblíuleg málefni frá sögulegum sjónarhóli .
Ég get ekki sagt að ég eigi einhverja uppáhaldspersónu í sögunni nema helst Míþridates Pontuskóng sem er neðanmálsgrein í Rómarsögunni , var uppi á fyrstu öld fyrir Krist og einn af hættulegustu óvinum Rómar á sínum tíma .
Mér hefur alltaf fundist eitthvað skemmtilegt við hann .
" Ein af bókunum sem þú sendir frá þér um þessi jól er um 30 illmenni í sögunni .
Er illmennið venjulega áhugaverðari en góðmennið ? " Eigum við ekki að segja að það sé frá meiru að segja ? Góðir menn lifa sínu vandaða lífi en það er oft frekar tilbreytingarlítið í sinni góðmennsku .
Í bókinni um illmennin er fjallað um 30 illmenni og það lá alveg í augum uppi að ákveðnar persónur áttu þar heima , eins og Hitler og nokkrir nótar hans og Stalín og Maó en þegar fór að fjölga í hópnum var kannski nokkuð happa- og glappakennt hverjir lentu þarna og hverjir urðu út undan .
En svo fannst mér ekki hægt annað en að hafa einn Íslending með þannig að Axlar-Björn er þarna sem fulltrúi Íslendinga .
" Negli mig ekki niður á vinstri-hægri ás Bók um Hitler er líka eftir þig .
Áhugi á Hitler er gríðarlegur víða um heim og það er sagt að ef frétt um Hitler birtist í dagblaði þá sé öruggt að hún verði lesin .
" Þegar ég var ritstjóri Sögunnar allrar sem var að hluta til þýdd úr sænsku blaði þá sögðu Svíarnir að það þýddi ekkert fyrir þá annað en að hafa eina grein um Hitler í hverju einasta blaði , annars væri blaðið ekki lesið .
Þetta er athyglisvert vegna þess að Hitler sjálfur var líklega ekki mjög merkileg persóna .
Sumir af þessum körlum , eins og Stalín , voru stórbrotnir persónuleikar á sinn hátt , en Hitler var það ekki .
Hann var meðalmenni sem fyrir alls konar tilviljanir og heppni eða óheppni varð miðpunktur í skelfilegum atburðum og óx og tútnaði og eitraði allt út frá sér .
Hvernig það gerðist er allt mjög merkilegt og sömuleiðis það hvernig tókst að gera Þjóðverja upp til hópa að samviskulausum fjöldamorðingjum á nokkrum árum .
Hitler er áhugaverð stúdía út af því að hann hafði ekki sérlega mikið til brunns að bera en varð að þessari ógurlegu ófreskju .
" Nasisminn og kommúnisminn hafa kostað gríðarlega mörg mannslíf en það er ákveðin hneigð til að afsaka kommúnismann meðan nasisminn er almennt fordæmdur .
Hvernig horfir þetta við þér ? " Kommúnisminn er sprottinn af hugsjón um jafnaðarmennsku .
Við hljótum að viðurkenna , nema kannski allra hörðustu frjálshyggjumenn , að það er falleg tilhneiging að vilja að menn séu sem allra jafnastir .
En hins vegar er augljóst að kommúnisminn , eins og hann hefur verið praktíseraður af hinum harðsvíruðustu kommúnistum , lenti fljótlega á algjörum villigötum .
Kannski gat ekki öðruvísi farið , því hann fól í sér að koma yrði honum á með valdi .
Og að sumu leyti gengu kommúnistaleiðtogarnir hreinlega í berhögg við mannlegt eðli þegar þeir reyndu að steypa alla í sama mót .
Svo var hann náttúrlega gróðrarstía fyrir valdsjúka menn .
Sú tilhneiging að hann fari betur út úr sögunni en nasisminn held ég þó að sé aðallega sprottin af því hvað það er afskaplega auðvelt að afsaka þetta frumfræ kommúnismans sem er hugsjónin um jafnaðarmennsku .
Það er ólíkt viðkunnanlegra en nasisminn þar sem útgangspunkturinn er misrétti og kúgun sumra á öðrum .
Það er mjög erfitt að segja að það sé eitthvað fallegt við frumforsendur nasismans en menn geta þó sagt að hin upphaflega hugsjón kommúnismans hafi verið góð og gild þótt hún hafi svo leiðst út í þann óskapnað sem við þekkjum úr sögunni .
" Ert þú mjög vinstrisinnaður ? " Mjög vinstrisinnaður , ja , nei , ég stórefast um að ég myndi flokka mig þannig .
Reyndar sé ég yfirleitt enga ástæðu til að flokka mig niður samkvæmt pólitískri skilgreiningu sem mér finnst meira og minna úrelt .
Ég flokkast örugglega eindregið til vinstri að því leyti að ég vil að ríkið hafi umsjón með velferðarmálum , heilbrigðismálum , menntamálum og fáeinum grundvallaratriðum samfélagsins , og þar verði ekki einkavætt í meira mæli en orðið er .
En ef ég tek svo eitt af þessum pólitísku netprófum sem úir og grúir af og spurningarnar snúast fyrst og fremst um afstöðu til einstaklingsfrelsis , andúð á forsjárhyggju og þess háttar , þá flokkast ég gjarnan sem róttækur hægri maður .
Þetta segir mér fyrst og fremst að maður eigi ekki að negla sig niður á þennan vinstri-hægri ás , því sjálfum finnst mér ekkert mótsagnakennt við skoðanir mínar .
En jú , í helstu samfélagsmálum er ég vissulega vinstrimaður , ef menn vilja nota þá flokkun , og vona innilega að við berum gæfu til að hamla gegn þeim fjörbrotum auðhyggjunnar og misréttisins sem við verðum nú vitni að .
Því það er auðvitað deginum ljósara að jörðin mun ekki bera mannkynið til lengdar ef ekki verður snúið við því blaði .
Eða fólk yfirleitt láta bjóða sér það skelfilega misrétti sem nú virðist fara sífellt vaxandi .
" Dramatísk ævi Hannesar Hansonar Þú hefur verið að skrifa bækur um fótboltahetjur .
Ertu sportáhugamaður ? " Ég taldist til antisportista í menntaskóla .
En smátt og smátt fékk ég áhuga á að horfa á vel spilaðan fótbolta og sá áhugi hefur aukist .
Mitt fyrsta uppáhaldslið er Úlfarnir á Englandi en þeir eru alltaf í neðri deildunum og lítið sport í að halda með þeim .
Barcelona er í miklu uppáhaldi og svo hef lengi reynt að halda með Liverpool , sem er sorglegt hlutskipti og erfitt um þessar mundir .
Uppáhaldsleikmenn mínir eru Messi og náttúrlega Suárez .
Ég hneigist til að vera ánægðari með flinka leikmenn en þá sem eru kannski beinskeyttari .
" Víkjum aðeins að enn einni bókinni sem kemur frá þér þetta árið , sem er Háski í hafi .
" Í fyrra skrifaði ég bókina Háska í hafi um sjóslys í upphafi 20. aldar .
Hún fékk góðar viðtökur sem gladdi mig mjög .
Mér finnst okkur bera skylda til að þekkja þessa tíma og þær aðstæður sem forfeður okkar og mæður bjuggu við .
Nú kemur út framhald af þessari bók og lengsta sagan þar er um farþegaskipið Kong Trygve sem fórst út af Langanesi í hafís árið 1907 .
Af því varð mjög mikil og dramatísk saga með skúrkum og hetjum og hugrökkum mönnum og hugleysingjum .
Ég rek sérstaklega ævi íslensks háseta sem var þarna um borð og hét Hannes Hanson .
Hann var upprunninn fyrir austan fjall , fæddist í kringum 1860 og átti ömurlega æsku í eymd og volæði .
Lýsingar hans á bernsku sinni , sem ég fann í Lesbók Morgunblaðsins , eru eiginlega skelfilegri en tárum taki .
Þegar hann var smádrengur og bjó á kotbýli foreldra sinna á Suðurlandi , þá klæddu pabbi hans og mamma hann og systkini hans úr öllum fötum á morgnana , þegar foreldrarnir fóru út að reyna að vinna fyrir einhverju smálegu .
Þetta kann að hljóma furðulega en hugsunin var sú að börnin myndu ekki treysta sér út fyrir hússins dyr af kulda svona allsber .
En annars væri hætta á að þau ráfuðu út að leita að einhverju ætilegu , banhungruð eins og þau voru alltaf .
Seinna missti Hannes foreldra sína og var einu sinni barinn illilega með svipu af húsmóður sinni .
Hann var tíu ára og sakaður um að svíkjast um við vinnu , af því hann hafði brugðið sér inn í kofa til að pissa á vettlingana sína til að reyna að fá örlítinn yl í krókloppnar hendurnar .
Svona var ævi hans .
En hann komst út úr þessu með sinn sálarstyrk óskaddaðan og fór á sjóinn og varð háseti á Kong Trygve , þar sem hann vann sannkölluð afrek við að bjarga skipsfélögum sínum .
Þetta er merkileg og eiginlega falleg saga um þennan fátæka alþýðupilt sem verður sjómaður .
Svo endaði hann ævina búandi í kofa við Skúlagötuna , einn og yfirgefinn .
Þetta er sem sagt ítarlegasta frásögnin í nýja bindinu af Háska í hafi , en þær eru margar fleiri , til dæmis er sagt frá litríkum enskum landhelgisbrjótum sem lentu hér í ýmsum mannraunum .
" Þú ert að segja átakanlegar sögur af skipskaða og dauðsföllum .
Tekurðu þessa atburði að einhverju leyti inn á þig ? " Ég reiðist stundum yfir því að mönnum skuli hafa verið att út í nánast hvaða veður sem var á vanbúnum smábátum , kunnandi ekki einu sinni að synda .
Það hefði verið svo auðvelt að bæta aðbúnað og kjör þessara sjómanna þótt ekki væri nema örlítið , en það var ekki gert .
Á þessum tíma sem ég er að skrifa um , upphaf 20. aldar , þá var búið að finna upp í útlöndum línubyssu , sem skýtur línu út í strönduð skip svo hægt sé að draga skipverja í land .
Þetta verkfæri hefði hvað eftir annað getað bjargað mannslífum við Ísland , en enginn sinnti því að kaupa það .
Hér var komin heimastjórn og Hannes Hafstein ráðherra , dugmikið karlmenni sem var reyndar frægur fyrir sundkunnáttu sína .
Hann horfði eitt sinn á fjölda manns farast af skipi í fjöruborðinu í Reykjavík , en hvorki hann né aðrir gerðu neitt í því að kaupa svona tæki til landsins .
Stjórnmálamennirnir rifust eins og hundar og kettir um hluti sem skiptu oft litlu máli en gerðu ekkert í svona málum .
Þetta var furðulegt og óskiljanlegt skeytingarleysi og mér liggur við að segja glæpsamlegt því á þessum tíma fórust um hundrað manns á hverju einasta ári .
" Það hlýtur að vera gefandi fyrir þig að geta nýtt allan þann fróðleik sem þú hefur sankað að þér og komið honum til skila í bókum .
" Mér finnst fátt skemmtilegra en að sýsla við alls kyns fróðleik , skipa honum niður , skrifa hann upp og koma honum áleiðis .
Íslendingar hafa alltaf haft áhuga á sögu og ég vona að svo sé enn .
Menn hneigjast til að hafa áhyggjur af því að heimur versnandi fari og allir séu að missa tengslin við fortíðina en ég hef reynt að bæla niðri í mér bölsýnina um það og leggja fremur mitt af mörkum til að viðhalda þeim tengslum .
Ég mun örugglega halda því áfram .
" 