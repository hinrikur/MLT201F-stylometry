Facebook keypti Instagram fyrir einn milljarð dollara árið 2012 og fannst mörgum eins og kaupverðið væri ansi ríflegt fyrir myndskiptamiðil sem þá hafði um 30 milljónir notenda .
Nú , tveimur og hálfu ári síðar , eru virkir notendur miðilsins um 300 milljónir og þegar litið er um öxl er ljóst að kaupverðið var nær því að vera gjöf en gjald .
Tilkynnt var um það á vefsvæði Instagram að þessum áfanga hefði nú verið náð og að jafnframt stæði til að koma upp búnaði sem sannreyndi að tilteknir reikningar væru í eigu frægs fólks , íþróttastjarna og fleiri , auk þess sem til stæði að skera upp herör gegn reikningum þar sem siglt er undir fölsku flaggi .
" Við erum stolt að tilkynna hérmeð að Instagrammarar heimsins eru nú 300 milljónir talsins .
Síðustu fjögur árin hefur það sem hófst sem draumur tveggja vina breyst í alþjóðlegt samfélag þar sem fólk hvaðanæva deilir með sér meira en 70 milljón ljósmyndum og myndböndum á degi hverjum , " skrifaði Kevin Systrom , framkvæmdastjóri Instagram .
Instagram er því í dag stærri samskiptamiðill en Twitter sem er með um 284 milljónir skráðra notenda .
Instagram er þó ennþá langt á eftir smáforritum á borð við Facebook Messenger ( 500 milljónir notenda ) , WhatsApp ( 600 milljónir notenda ) og Facebook ( 1,1 milljarður notenda á síma ) .
Mark Zuckerberg , stofnandi Facebook , sagði frá því í júlí að notendur notuðu Instagram í um 21 mínútu á dag að meðaltali .
Instagram kom á markað fyrir iPhone í október 2010 og svo fyrir Android í apríl 2012 .
Það hefur vaxið afar hratt .
Notendur voru 100 milljónir í febrúar 2013 og 200 milljónir í mars 2014 .
Á aðeins níu mánuðum hefur þeim svo fjölgað í 300 milljónir .
