Hvenær kemst þú venjulega í jólaskap ? Ég kemst í jólaskap þegar skammdegið leggst yfir landið og öll ljós , lifandi og leidd , faðma sál og sinni .
Svo kemst ég alltaf í jólaskap þegar ég heyri kórana í kirkjunni æfa jólalög og sálma og þegar Sveinn kirkjuvörður er búinn að setja upp allt skrautið í safnaðarheimilinu , það er sko alvörujólaland .
Hver er hinn sanni jólaandi ? Hinn sanni jólaandi býr í þrá okkar eftir því að tilheyra öðru fólki , hann birtist í gestrisni okkar , í því að setja upp gamalt og jafnvel laskað jólaskraut sem er alls ekki í stíl við innbúið af því að það ber með sér dýrmætar minningar .
Jólaandinn birtist líka í ljúfsárri líðan vegna þess sem var en kemur aldrei til baka og svo kemur hann fram í óttablandinni gleði okkar yfir fyrirvaraleysi barnsins .
Hvernig fer messa fram á aðfangadag ? Í aftansöngnum klukkan 18:00 á aðfangadag eru allir fallegu jólasálmarnir sungnir af söfnuði og kór , þá eru flestar kirkjur með hátíðartón Bjarna Þorsteinssonar sem er talsverð áskorun fyrir presta því það er upphaflega samið fyrir tenórrödd , en þetta færir mörgum kirkjugestum jólin þótt presturinn sé kannski svolítið skjálfraddaður .
Jólaguðspjallið er lesið og þá meyrnar hjarta mitt .
Ég persónulega vel að hafa fremur stutta og mjúka prédikun í þessari messu , það eru mörg ung og eftirvæntingarfull hjörtu í kirkjunni og mikilvægt að vera næmur fyrir þeirra þörfum .
Þetta eru fjölsóttustu messur ársins og þarna taka margir bókstaflega á móti jólunum .
Eru þínar messur hefðbundnar eða bregður þú út af vana og hefur messur óformlegar ? Ég held í hefðir þegar kemur að aftansöngnum á aðfangadagskvöld , í ár þjóna ég hins vegar í miðnæturmessunni sem er klukkan hálftólf um kvöldið og þar ætla ég ekki að tóna neitt heldur leyfa tregafullri jólatónlist kammerkórsins Hymnodiu að vera í öndvegi , við syngjum auðvitað öll saman Heims um ból og þá ætla ég að efna loforð mitt um að þjóna í jólapeysunni fram yfir prédikun en ég tek þátt í forvarnarátaki Barnaheilla gegn einelti og enn er hægt að heita á prestinn inni á jolapeysan.is .
Er eitthvað sérstakt sem við þurfum að hafa í huga á jólunum ? Það er auðvitað mjög mikilvægt að gæta vel að þörfum og líðan barnanna og hafa í huga að þetta er þeirra hátíð , við munum flest okkar bernskujól og ef þau hafa verið góð getum við yljað okkur við þær minningar alveg þar til yfir lýkur en hafi þau verið í skugga átaka , óreglu og óuppgerðra mála geta þau breyst í sálrænan draugagang .
Ég sat með eldriborgurum á dvalarheimilinu Lögmannshlíð um daginn og rifjaði upp með þeim þeirra bernskujól og ég get svo svarið það að birtan sem færðist yfir andlit sumra var slík að Oslóartréð á Austurvelli hefði bliknað í samanburðinum , þó mundu fæst þeirra stærri gjafir en kerti , bók og spil , þau mundu hins vegar hvernig þeim leið og hvort þeim var hlýtt .
