Jógakennarinn og leikkonan María Dalberg kennir Ashtanga-jóga í Yoga Shala Reykjavík ásamt því að halda námskeið fyrir hópa .
Hún lék nýverið í leiksýningunni Strengir í Tjarnarbíói og í kvikmyndinni Borgríki 2 .
Hún segir jóga og leiklistina vera fullkomna samsetningu sem næri hvort annað .
Atvinna : Jógakennari og leikkona .
Hversu oft æfir þú í viku ? Ég æfi mig fimm sinnum í viku .
Hver er lykillinn að góðum árangri ? Ég myndi mæla með að fólk æfi sig reglulega minnst þrisvar sinnum í viku , í smá stund nokkrum sinnum í viku frekar en mikið einu sinni í viku .
Það er mikilvægt að passa mataræðið og borða hollt og gott .
Góður nætursvefn er líka gríðarlega mikilvægur .
Hvernig er best að koma sér af stað ? Það er best að byrja bara að mæta í tíma og æfa sig með reyndum kennara .
Ég mæli líka með að fólk fari á byrjendanámskeið ef það vill læra Ashtanga-jóga alveg frá grunni .
Hópnámskeið hjá fyrirtækjum hafa líka reynst vel og komið fólki í gang .
Hvað ráðleggurðu fólki sem vill hreyfa sig meira ? Að fara í jógatíma tvisvar til þrisvar sinnum í viku .
Það er líka gott að stunda aðra hreyfingu samhliða jóganu eins og að synda og fara í góða göngu- og hjólatúra .
Það er alltaf erfiðast að byrja og þess vegna oft hvetjandi að skrá sig á námskeið .
Hvernig heldurðu þér í formi þegar þú ferð í frí ? Ég tek alltaf jógamottuna með mér þegar ég fer í frí og reyni að taka smá æfingu daglega á mottunni .
Ef það er jógastúdíó þar sem ég er fer ég að sjálfsögðu í tíma , enda fátt skemmtilegra en að prófa mismunandi jógatíma og kennara .
Svo fer ég í sund ef það er sundlaug í grenndinni .
Einnig finnst mér gott að ganga mikið ef ég er að þvælast til dæmis einhvers staðar í stórborg , maður fær heilmikið útúr því .
Ertu almennt meðvituð um mataræðið ? Já ég reyni alltaf að vera meðvituð um mataræðið , þar sem það skiptir í rauninni jafnmiklu máli að passa hvað maður setur ofan í sig eins og að hreyfa sig .
Maður hefur alltaf val um að borða hollt og svo finnst mér mikilvægt að borða reglulega og minni skammta yfir daginn .
Hvað borðarðu til að halda þér í formi ? Ég borða mest léttan mat eins og grænmetismat og fisk .
Ég borða ekki mjólkurvörur en fæ mér möndlumjólk í staðinn fyrir mjólk .
Einnig held ég sykri í algjöru lágmarki .
Ég borða alltaf góðan morgunmat , oftast hafragraut .
Svo borða ég vel í hádeginu , helst einhvern hollan grænmetismat .
Á kvöldin finnst mér gott að fá mér eithvað létt til dæmis sushi , fisk , grænmetismat eða súpu .
Hvaða óhollusta freistar þín ? Kaffi og súkkulaði .
Hvað ráðleggurðu fólki sem vill bæta mataræðið ? Að borða alltaf hollan og góðan mat og velja sér hollan skyndibita .
Það er hægt að búa til hollt nammi og hollar kökur sem eru ekki stútfullar af sykri .
Ég myndi segja að fólk þurfi að passa sig mest á sykri því að hann leynist svo víða .
Borða nóg af grænmeti og ávöxtum og drekka vatn og taka lýsi og vítamín .
Borða reglulega og hæfilega stóra skammta .
Hvaða gildi hefur jóga fyrir þig ? Jóga er lífsstíll hjá mér sem hjálpar mér að halda mér í líkamlegu og andlegu góðu jafnvægi .
Jóga hefur hjálpað mér að kynnast sjálfri mér betur og hjálpað mér að finna hvað það er sem ég vil í lífinu og hvað ég vil ekki .
Einnig hjálpar jóga manni að varðveita barnið í sér sem mér finnst svo mikilvægt .
Ég tel mig vera mjög heppna að fá tækifæri til að bæði iðka jóga og kenna öðrum jóga , þar sem þetta vinnur svo vel saman því ég kenni það sem ég upplifi í iðkuninni minni .
Jóga er ferðalag fyrir allt lífið og ég stefni tvímælalaust á að vera amman sem getur staðið á haus 95 ára gömul ! Af hverju að stunda Ashtanga-jóga frekar en annað jóga ? Ashtanga-jóga skiptist í nokkrar seríur ; maður gerir jógastöðurnar alltaf í sömu röð sem gerir það að verkum að þegar maður er búinn að læra rútínuna þá sekkur maður alltaf dýpra inn í æfinguna .
Mér finnst kerfið líka svo fallega upp byggt þar sem kennarinn bætir alltaf við nýrri stöðu þegar maður er kominn lengra inn í seríuna og þannig nær maður líka árangri .
Bara eins og í lífinu , við erum alltaf að leitast við að halda áfram , það á ekki vel við okkur að standa í stað .
Ashtanga er líka eins og spegill þar sem maður er alltaf að horfa í sama spegilinn en það er mismunandi hvað maður sér eftir því hvernig manni líður þann daginn .
Ég iðka Ashtanga í svokölluðum Mysore-tímum en þá mætir maður í tíma og rúllar út mottunni og gerir æfinguna sína sjálfur og kennari fer á milli og lagfærir mann í stöðunum .
Í tímunum er mjög hljótt og maður heyrir bara fólk vera að anda og gera æfinguna sína í ró og næði .
Mér finnst Mysore alveg fullkomið þar sem það krefst ákveðins sjálfsaga að mæta á mottuna og treysta á sjálfan sig þegar kemur að því að muna og gera seríuna en það byggir upp sjálfstraustið .
Hver eru algeng mistök hjá fólki við æfingar ? Ég myndi segja að það væri algeng mistök að fólk byrjar að fara of geyst inní æfinguna en það er oft vegna óþolinmæði .
En maður þarf að læra þolinmæði og auðmýkt þegar kemur að því að iðka jóga því að góðir hlutir gerast hægt .
Sri K. Patthabi Jois jógameistarinn sem endurvakti Ashtanga-jógakerfið sagði : " Practice , practice , practice and all is coming .
" Maður þarf bara að æfa sig reglulega og þá kemur þetta allt saman , bara eins og í lífinu ; þegar maður mætir einhverju mótlæti þá er best að draga andann djúpt og sýna aðstæðum þolinmæði og auðmýkt og bara halda áfram , þá kemur þetta allt saman .
Líka er mikilvægt að hafa alltaf trú á sjálfum sér og gefast aldrei upp .
Hverjar eru fyrirmyndir þínar ? Það hafa margir jógakennarar haft mikil áhrif á mig í gegn um tíðina en sá sem stendur upp úr hjá mér núna er án efa Ashtanga-jógakennarinn Eddie Stern , en ég var í læri hjá honum í þrjá mánuði í the Broom Street Temple í New York .
Hann er mjög flottur kennari með mikla reynslu og einstaklega hlý og góð manneskja með góðan húmor .
Hann tók svo hlýlega á móti mér þegar ég kom að ég var orðin partur af Ashtanga-fjölskyldunni þar um leið .
Við erum góðir vinir í dag og skrifumst reglulega á .
Hann er mjög spenntur fyrir Íslandi og langar að koma hingað og halda námskeið fjótlega sem við erum að skipuleggja saman .
