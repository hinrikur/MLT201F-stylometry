Í kringum aldamótin var ekki óalgengt að sjá auglýsingar á borð við þessa hér þar sem því var slegið fram að Mini væri málið .
Fram til þessa hafði fólk að mestu leyti stuðst við ferðageislaspilara til að hlusta á tónlist á leið sinni milli staða og í skólaferðalögum báru unglingar í rútusætum saman hristivarnir sinna spilara .
En svo kom stafræna byltingin og möguleikarnir þúsundfölduðust á einni nóttu .
Bylting Minidisc-spilarans fólst ekki síst í því að mögulegt var að endurskrifa sama diskinn margoft og hægt var að taka upp allt að því 80 mínútur af tónlist .
Verslanir á borð við Japis buðu jafnframt upp á heilu Minidisc-stæðurnar svo fólk gæti nýtt sér möguleikana til hins ýtrasta .
Árið 2000 var hins vegar þegar byrjað að skrifa greinar á internetið undir titlum á borð við Mun Minidisc-spilarinn lifa af ? enda var þá ný tækni sem kallaðist MP3-spilari farin að ryðja sér til rúms .
Unglingar á þessum tíma muna að erfitt gat reynst að gera upp við sig hvort maður óskaði sér heitar að fá Minidisc-spilara eða MP3-spilara í gjöf .
Árið 2001 kynnti Steve Jobs svo lítinn , hvítan spilara sem nefndist iPod og segja má að það hafi markað upphafið að endinum fyrir Minidisc-spilarann .
Minidisc-spilarar urðu aldrei verulega vinsælir á markaði fyrir utan Japan og Sony hætti framleiðslu þeirra endanlega árið 2013 .
Þeir höfðu þá verið til í um 21 ár .
