Kristín Eiríksdóttir er höfundur ljóðabókarinnar Koks sem tilnefnd er til Íslensku bókmenntaverðlaunanna .
Í viðtali talar Kristín um mikilvægi bókmenntanna , gagnrýni og verðlaun .
Talið berst einnig að skólakerfinu sem hún fann sig ekki í og áhrifum Húgós hennar Mariu Gripe .
Kolbrún Bergþórsdóttir kolbrun@mbl.is Ljóðabók Kristínar Eiríksdóttur Kok er tilnefnd til Íslensku bókmenntaverðlaunanna og bóksalar völdu hana ljóðabók ársins .
Kristín er myndlistarmenntuð og í bókinni eru teikningar eftir hana sem tengjast beint efni ljóðanna .
Kristín eyðir jólum og áramótum á Spáni og í Portúgal þar sem hún leggur lokahönd á leikrit sem sýnt verður í Borgarleikhúsinu á næsta ári .
" Leikritið heitir Hystory og fjallar um þrjár konur sem voru bestu vinkonur í grunnskóla , frá því í sex ára bekk þar til sumarið eftir 10. bekk þegar þær eru fimmtán ára .
Svo gerist eitthvað sem verður til þess að þær slíta öllum samskiptum og hittast ekki fyrr en tuttugu árum síðar , " segir Kristín .
Það eru yfirleitt mikil átök milli persóna í verkum þínum og þær sýna þar oft mikla grimmd .
" Já , það er rétt .
Það er bæði blessun og bölvun að sjá grimmdina í samskiptum og vera meðvitaður um hana .
Það er alveg hægt að lifa lífinu án þess að velta því fyrir sér og væri kannski auðveldara .
Ég held samt kannski að maður hafi ekki val um það hvort maður dettur inn á þessa rás eða ekki .
Ég varð einhvern veginn manneskja sem sér þessa hlið á samskiptum fólks og svo óvart líka manneskja sem miðlar því sem hún sér .
Þannig er þetta bara stundum .
" Gat ekki verið í ramma Móðir þín er Ingibjörg Haraldsdóttir skáld og þýðandi .
Mótaði hún að einhverju leyti áhuga þinn á skáldskap ? " Áhrif hennar eru óskaplega mikil .
Mamma er dásamlegt skáld og hefur haft áhrif á mig í gegnum skáldskap sinn .
Það eru setningar í ljóðum hennar sem lifa alltaf með mér .
Hún hafði líka mikil áhrif á mig með því að ala mig upp við lestur .
Ég las ógurlega mikið sem barn og með henni og hún hafði mjög góðan smekk á barnabókum .
Uppáhaldsrithöfundurinn minn þegar ég var lítil var Maria Gripe og ég vil hér með koma þeirri ósk á framfæri að bækur hennar verði endurútgefnar .
Þetta eru enn þær bækur sem hafa haft mest áhrif á mig , sama hvað ég les mikið sem fullorðin manneskja .
Gripe er aldrei að skrifa niður til neins bara af því að hann er lítill .
Ein af bókum hennar er Húgó og Jósefína sem fjallar um strák sem fann sig ekki í skólakerfinu og var alltaf úti í skógi að safna kóngulóm .
Ég held að Húgo hafi haft mikil áhrif á mig af því ég fann mig ekki í skólakerfinu .
Það veldur venjulega miklu uppnámi þegar barn finnur sig ekki í ramma en þarna sá ég loksins persónu sem fann sig ekki í skólakerfinu og það var bara allt í lagi .
Það bara hentaði honum ekki að vera í ramma ! Ég las bækurnar um Húgó aftur og aftur vegna þess að ég gat ekki verið í ramma .
Það er sannarlega ekkert að því að finna sig í skólakerfinu , en sumir gera það ekki .
Ef maður stendur sig ekki í skóla þykir maður strax annars flokks .
Slíkan stimpil er mjög grimmilegt að setja á barn .
" Var þetta erfitt fyrir þig ? " Já , og mótaði mig mjög .
Það bjargaði miklu að hafa aðgang að bókmenntum .
Ég átti líka óskaplega listræna ömmu og pabba sem er mjög vítt þenkjandi og þau höfðu vit á því , ásamt mömmu , að hvetja mig áfram í því sem ég gat .
Ég gat skrifað ritgerðir , teiknað og skrifað og var góð í stafsetningu , en allar raungreinar þvældust fyrir mér .
Í skólakerfinu var svo mikil áhersla lögð á það sem börn gátu ekki og það skapaði stöðugt niðurrif .
Þegar ég var í tíunda bekk gafst ég upp og ákvað að það væri ekki þess virði að fara í skóla .
Ég var komin svo langt aftur úr í raungreinum og var svo viðkvæm að ég náði ekki að harka af mér eins og sumir geta .
Ég gafst upp og mætti ekki í samræmdu prófin .
Mamma studdi mig í þeirri ákvörðun og hvatti mig til að skrifa .
Hún missti ekki trú á mér þótt ég væri ekki sá fyrirmyndarnemandi sem hún var .
" Mamma þín orti pólitísk ljóð , ert þú pólitísk ? " Nei , ekki eins og mamma .
Ég er alin upp í kalda stríðinu við miklar öfgar og mamma og pabbi gerðu það upp síðar meir .
Ég fæðist 1981 og elst upp í Breiðholtinu .
Mamma var að skrifa fyrir Þjóðviljann og þegar átti að stríða mér kölluðu krakkarnir mig kommúnista .
Ég vissi ekki almennilega hvað það þýddi en það var útskýrt fyrir mér á mjög fallegan hátt þannig að ég upplifði snemma að ég tilheyrði þjáðum minnihlutahópi .
Mitt pólitíska uppeldi er alltaf með mér en ég hugsa samt allt öðru vísi um heiminn en foreldrar mínir gerðu enda er kalda stríðinu lokið .
" Þú ert listamaður sem horfir á íslenskt samfélag utanfrá , hvernig finnst þér það vera ? " Ég veit ekki hvort ég sé samfélagið utanfrá , alla vega finn ég hvergi neinar útlínur .
Stundum finnst mér ég líka vera alveg að drukkna í kliðnum .
Um daginn fór ég í flugvél og í stað þess að heyra hina vanalegu og örlítið þvoglumæltu ræðu flugmannsins um fet og skyggni sagði hressileg rödd frá júmbósamlokutilboðum .
Þá hugsaði ég með mér að þarna kjarnaðist vandi samtímans ; í skorti á ósköp eðlilegri reisn .
" Þjóðin er dugleg við að tjá skoðanir sínar á facebook , ert þú virk þar ? " Nei , en kannski hefði ég þörf fyrir það ef ég byggi í útlöndum .
Tilhugsunin um að búa hér og taka þátt í umræðunni skapar hjá mér köfnunartilfinningu .
Ég er ekki karakter í facebookumræður .
Ég tjái mig öðruvísi og í gegnum þann farveg sem ég hef valið mér .
" Sjóuð í því að taka gagnrýni H vernig tekurðu gagnrýni ? " Sem betur fer er ég myndlistarmenntuð .
Ég var tvítug þegar ég byrjaði í myndlistarnámi og það voru stöðugar yfirferðir þar sem maður átti að svara fyrir það sem maður var að gera .
Það er góður skóli .
Ég hef oft lesið yfir handrit vina og vinir hafa lesið yfir mín handrit og þar er oft harkaleg gagnrýni .
Ég er því orðin nokkuð sjóuð í því að taka gagnrýni .
Það má alveg gagnrýna mig .
Fyrsta ljóðabókin mín kom út þegar ég var 23 ára gömul .
Ég hafði verið að vinna í henni í þrjú ár og mér fannst alltaf að hún væri ekki tilbúin en svo kom að því að ég varð að senda hana í prentun , sem var erfitt .
Þá tók ég ákvörðun um að ég ætlaði að vinna við listir .
Ég er mjög meðvituð um að í starfi mínu get ég ekki alltaf slegið í gegn .
Stundum gerir maður eitthvað sem öllum finnst frábært og stundum ekki .
Ég geri alltaf mitt besta og reyni að vera trú sjálfri mér og því sem kallar á mig .
Stundum getur það verið eitthvað sem ekki margir hafa áhuga á en ég vona samt að stundum sé það eitthvað sem vekur áhuga margra .
Annars fæ ég ekkert sérlega mikið út úr því að vera hrósað .
Mér finnst aðalatriðið að ég sjálf sé sátt .
Það er gaman ef verk manns snerta fólk , algjör plús , en þetta snýst meira um innri þörf og svörun við henni heldur en egó höfundarins eins og fólk ímyndar sér kannski .
Þessi skammi tími , jólavertíðin , þegar höfundar verða sýnilegir er mjög ólíkur venjulegu dagsformi þeirra ; þegar þeir sitja einir með sjálfum sér og fálma eftir merkingu í tóminu .
" Nýjasta bókin þín Kok er myndlistarbók og ljóðabók , en eru myndlistaráhrifin greinileg í öðrum verkum þínum ? " Þessi áhrif eru algjörlega gegnumgangandi og þeirra gætir í miklum mæli í leikritum mínum og smásögum .
Ég held líka að tilfinning mín fyrir byggingu og plotti komi úr myndlistinni .
Uppbygging er myndrænt fyrirbæri .
" Skiptir það máli fyrir þig að ljóðabók þín er tilnefnd til Íslensku bókmenntaverðlaunanna ? " Já , mér þykir afskaplega vænt um það og er ánægð fyrir hönd Koks .
Mér finnst eins og ég sé að senda prúðbúinn en svolítið skrítinn einstakling út í lífið og verð vitaskuld að halda með honum .
" Er það þá rétt sem stundum er sagt að rithöfundar líti á bækur sínar eins og börnin sín ? " Já , en það verður líka til viss aðgreining .
Frá því Kok kom út hef ég verið á kafi í öðru verkefni en svo var bókin tilnefnd til verðlauna og það er flott .
Mér finnst líka gaman að sjá tvær ljóðabækur og smásagnasafn vera tilnefnd til Bókmenntaverðlauna í ár .
Sjálf les ég mikið af ljóðum og smásögum og vil veg þessara formgerða sem mestan og bestan .
" Þú sérð framtíð þína sem rithöfundur og myndlistarmaður ? " Já , ég ætla bara að halda mínu striki .
" E r ekki erfitt að eiga fjárhagslega afkomu sína undir ritstörfum ? " Það kemur sér vel að vera alin upp hjá mjög vinstrisinnuðu fólki því þar eiga peningar ekki að skipta eins miklu máli .
Þegar ég var lítil og sagði : Ég elska þessa blússu eða : Ég elska þessa dúkku þá sagði mamma : Ekki elska hluti , Stína mín , elskaðu fólk .
" 