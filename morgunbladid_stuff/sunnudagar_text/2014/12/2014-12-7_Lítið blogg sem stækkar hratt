Facebook er ennþá með nokkuð öruggt forskot á stærstu samskiptamiðla heims en svo virðist sem fjöldi notenda hafi náð hámarki í bili enda eru þeir nú um 1,35 milljarðar talsins .
Niðurstöður könnunar á vegum Global Web Index ( GWI ) voru kynntar nú fyrir skemmstu og þær leiða í ljós að Tumblr er mest ört vaxandi samskiptamiðill heims .
Á síðustu sex mánuðum hefur virkum Tumblr-notendum fjölgað um 120% á meðan Facebook-notendum fjölgaði aðeins um 2% .
Þá stækkuðu aðrir samskiptamiðlar á borð við Instagram , Twitter , YouTube og jafnvel Google + meira en Facebook á þessu sex mánaða tímabili .
Öflug smáforrit Facebook Hvað smáforrit fyrir snjallsíma varðar er Facebook stærsta appið í dag en Snapchat – sem leggur áherslu á að laða til sín táninga og notendur á þrítugsaldri – er hins vegar mest ört vaxandi smáforritið .
Rétt á hæla því fylgja Facebook Messenger og Instagram , sem jafnframt er í eigu Facebook .
Það sýnir hversu öflug smáforrit Facebook eru og jafnframt hversu stór hluti af vexti fyrirtækisins á rót sína að rekja til þeirra .
Þá er ljóst að sú ákvörðun að fjarlægja spjallmöguleikann úr Facebook-appinu og yfir í sérstakt forrit hefur hjálpað fyrirtækinu að vaxa umtalsvert .
GWI birti sambærilegar tölur fyrr á þessu ári og þá var Instagram mest ört vaxandi samskiptamiðillinn .
Myndskiptamiðillinn , sem líkt og áður sagði er í eigu Facebook , er nú í þriðja sæti yfir mest ört vaxandi samskiptamiðlana .
Því er ljóst að þrátt fyrir að Facebook sé langsamlega stærsti samskiptamiðillinn er mikið flökt á því hvaða aðrir miðlar njóta mestra vinsælda hverju sinni .
Ennfremur þykja þessar tölur ýta undir að Facebook muni halda áfram að fjárfesta í smærri samkeppnisaðilum til þess að kynda enn frekar undir vexti fyrirtækisins þrátt fyrir að móðurskip þess standi í stað þessa dagana .
Fólk að þreytast á Facebook Jason Mander , höfundur skýrslu GWI , segir í samtali við vefsíðuna Tech Crunch að Facebook horfist í augu við ýmsar áskoranir um þessar mundir .
" Í fyrsta lagi er fólk að þreytast á Facebook .
Helmingur notenda í Bandaríkjunum og Bretlandi segist nota miðilinn minna en hann gerði áður .
" Hann segir jafnframt að rannsóknir sýni að virkni notenda sé nú mun " passífari " en hún var áður .
" Frá upphafi 2013 er minna um það að fólk hlaði inn myndum eða skrifi til vina sinna .
Slík notkun hefur minnkað um 20% á þessum tíma .
" Á hinn bóginn er ekki hægt að neita því að Facebook stendur traustum fótum þrátt fyrir að dómsdagsspár séu reglulega settar fram .
Um þrír milljarðar manna eru nettengdir um víða veröld og virkir notendur Facebook eru um 1,36 milljarðar .
Margir halda því fram að það sé ekki skrýtið að notkun fólks á tilteknum miðli breytist og þróist enda hefur Facebook nú verið leiðandi afl á internetinu í áratug .
Það er langur tími .
