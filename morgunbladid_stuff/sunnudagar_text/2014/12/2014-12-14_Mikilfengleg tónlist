Norska píanóstjarnan Leif Ove Andsnes hefur komið nokkrum sinnum fram á tónleikum hér á landi í áranna rás og í næstu viku kemur hann í fyrsta skipti fram í Hörpu , þegar hann leikur hinn mikilfenglega fimmta píanókosert Beethovens í Es-dúr – Keisarakonsertinn – með London Philharmonic Orchestra undir stórn Osmo Vänskä .
" Ég hlakka mikið til þess að leika í fyrsta skipti í Hörpu .
Ég hef heyrt mikið lof um húsið , " segir Andsnes .
Hann hefur leikið konsertinn mörgum sinnum á síðustu misserum og oftast með Mahler Chamber Orchestra ( MCO ) en hann hefur á undanförnum árum flutt og hljóðritað alla píanókonserta Beethovens með sveitinni .
Hann stjórnar hljómsveitinni þá jafnan auk þess að vera í hlutverki einleikarans .
" Í síðustu viku flutti ég alla fimm píanókonserta Beethovens í Luzerne , Brüssel og Vín með MCO , " segir hann .
" Það var býsna stíft og við enduðum á því að flytja þann fimmta .
Mér finnst hann alltaf jafn undursamlegur .
Hvers vegna ? Þegar ég hef leikið þá alla svona í réttri röð fyllist ég alltaf ákveðinni frelsistilfinningu þegar ég kem að þeim fimmta .
Í hinum fyrri er eins og Beethoven sé í sífelldri leit og mætir í henni allskyns vandamálum ; í verkum Beethovens finnur maður oft fyrir ákveðnum sigrum undir lokin .
En fimmti píanókonsertinn hefst með miklum hvelli og síðan magnar píanóleikarinn upp flóðbylgjur , það er eins og honum hafi verið kastað inn á sviðið .
Þarna finnst mér ég finna nýtt frelsi hjá tónskáldinu .
Eftir það er konsertinn ekki jafn mótaður af átökum og fyrri píanókonsertar hans , þetta er guðdómlegri tónlist og frelsistilfinningin sterk .
Vitaskuld birtast líka skuggar og spurningum er varpað fram á leiðinni , en það er minna um það en í hinum fyrri .
Verkið var samið við erfiðar aðstæður ; stjórnvöld í Vín áttu í stríði og það má spyrja sig að því hvort verkið sé um þá atburði og byggist á von um frið á hinum pólitíska vettvangi , eða hvort það upphefji frelsi manna á einstaklingsbundnari hátt .
" Andsnes er kominn á flug við að tala um þennan mikilfenglega konsert , sem hefur staðið honum svo nærri síðustu misseri .
" Þegar ég velti fyrir mér þróun píanókonserta Beethovens finnst mér ég líka sjá síaukið frelsi hreinlega birtast í því hvernig hann skrifar konsertana .
Þegar hann kom að lokum að þessum var hann orðinn furðu áreynslulaus í skrifunum .
Hlustaðu bara á annan þáttinn .
Ég get ekki annað en spurt mig hvernig nokkur maður geti samið slíka tónlist ! Hún er svo mikilfengleg og mér finnst hún hreinlega vera eins og hluti af náttúrunni , því hver við erum og hvaðan við komum .
Það er næstum eins og tónlistin hafi aldrei verið skrifuð niður heldur hafi alltaf verið til sem hluti af alheiminum .
Mér finnst ég geta sagt það um nokkur tónverk og þetta er eitt þeirra .
" Kýs sterka samstarfsmenn Á tónleikunum í Hörpu á fimmtudags- og föstudagskvöld leikur London Philharmonic Orchestra , auk Keisarakonsertsins , Fantasíu um Thomas Tallis eftir Vaughan Williams og Sinfóníu nr. 1 eftir Tsjaíkovkíj .
Andsnes hlakka til tónleikanna og segist hafa unnið nokkrum sinnum áður með Vänskä , fyrst í Toronto fyrir um fimmtán árum en svo vill til að þá lék hann sama konsert .
" Ég hef líka leikið áður með London Phil. , síðast nú í apríl .
Ég er spenntur að heyra hvernig Osmo vinnur með sveitinni .
" Andsnes segir að í vinnu sinni með konserta Beethovens síðustu ár hafi hann til skiptis leikið þá um leið og hann stjórnar MCO eða komið fram sem einleikari í verkunum með mörgum öðrum hljómsveitum .
" Vissulega er það afar krefjandi að vera bæði að stjórna og vera einleikarinn en það er líka gefandi þegar vel gengur .
Á Íslandi verð ég í hlutverki einleikarans og gef mig allan í það , ég einbeiti mér að mínum þætti þótt ég komi líka til með að ræða við stjórnandann um nálgunina og mínar hugmyndir .
Ég er alltaf spenntur fyrir því að takast á við hugmyndir þeirra sem ég vinn með , ég kýs sterka samstarfsmenn , ekki fólk sem segist bara ætla að elta mig .
" Vonandi verða hvorir tveggja góðir Finnst honum erfitt að takast á við sömu dagskrána tvö kvöld í röð eins og hann gerir hér í Hörpu ? " Nei , alls ekki .
Mér finnst frábært að fá að leika oftar en einu sinni á sama staðnum .
Maður veit aldrei fyrirfram hver munurinn verður milli tónleika .
Stundum er meiri spenna fyrra kvöldið en seinna kvöldið getur oft verið betra , en maður veit aldrei .
Vonandi verða hvorir tveggja tónleikarnir góðir .
" Hvað tekur svo við hjá Andsnes á nýju ári , eftir að hafa lifað og hrærst með verkum Beethovens í mörg misseri ? Mun hann halda áfram að leika verk eftir hann ? Hann hlær .
" Nei , þegar ég hef leikið síðasta Beethoven-konsertinn með MCO í London á næsta ári held ég að konsertar Beethovens þurfi hlé frá mér ! Ég þarf líka að taka mér hlé frá þeim , þótt þeir séu frábærir og það hafi verið ómetanlegt að geta eytt svo miklum tíma með verkum eins tónskálds sem ég hef alltaf dáð .
Það hefur verið törfum líkast að sjá á þessu ferðalagi hvað þessi verk Beethovens halda áfram að vera nútímaleg og tala sterkt til okkar enn í dag , tveimur öldum eftir að þau voru samin .
Því miður eru sumir hlutir hættir að ögra fólki , eins og gerðist þá , en það er makalaust hvað þessi lífræna uppbygging verkanna , með öllum sínum óvæntu vendingum og uppákomum , getur verið fersk og heillandi .
Satt best að segja er mig farið að langa til að takast á við fleiri sónötur eftir Beethoven en ég hef gert .
Hins vegar hlakka ég líka til að leika nú á næstunni verk annarra tónskálda sem ég hef ekki getað einbeitt mér að .
Ég ætla að gera mér far um að skoða frönsk tónskáld , Debussy til dæmis , sem er að vissu leyti andstæða Beethovens .
" 