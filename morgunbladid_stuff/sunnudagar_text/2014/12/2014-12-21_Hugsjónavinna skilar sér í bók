Þetta er ástríða .
Það var hugsjónavinna að gera þessa bók , " segir Finnbogi Jónsson frá Skálmarnesmúla , ritstjóri og aðalhöfundur hins afar veglega Vestfjarðarits IV er nefnist Hjalla meður græna – Austur-Barðastrandarsýsla 1900-2012 .
Bókin er alls 624 blaðsíður og með yfir eitt þúsund ljósmyndum .
Þegar Finnbogi er spurður um ástæðu þess að hann réðst í þetta mikla og metnaðarfulla verk segir hann að árið 1989 hafi komið út ágætlega ítarlegt ábúendatal um héraðið en sér hafi þótt myndirnar í því fáar .
" Ég fór í framhaldi af því að safna saman myndum og upplýsingum úr héraðinu , " segir hann .
Finnbogi fékk sér góða ljósmyndavél árið 1995 og byrjaði að mynda bæina í sýslunni .
Hugsaði sér kannski að skrifa um svæðið einhvern tíma en ekki á þennan hátt .
Síðan 2004 hefur hann skrifað talsvert í Árbók Barðastrandarsýslu .
Það varð vafalaust til að Birkir Friðbertsson , formaður Útgáfufélags Búnaðarsambands Vestfjarða , réð Finnboga til þessa verks sumarið 2012 .
" Ég ek oft vestur og hef tekið myndir í leiðinni , er uppalinn þarna , á Skálmarnesmúla .
Við Þuríður Kristjánsdóttir kona mín , sem hefur unnið verkið með mér á öllum stigum , erum mikið þarna á sumrin , erum þar með sumarhús .
" Augljóst er að mikil vinna og alúð hefur verið lögð í myndatökurnar í áranna rás .
Síðan hefur Finnbogi þurft að leggjast í grúsk til að ná í allar þessar upplýsingar um jarðir og ábúendur .
Í hverju fólst það helst ? " Til var grind að ábúendatali , tekið saman af Haraldi Þorsteinssyni .
Ég þurfti að nýta mér söfnin og grúska á netinu .
Þjóðskjalasafnið og Þjóðarbókhlaðan geyma miklar heimildir , auk þess sem ég heimsótti ættfræðiþjónustu ORG , ljósmyndasafn Þjóðminjasafns og fleiri .
Svo átti ég heilu staflana af skjölum .
Eftir að börnin fluttu út lagði ég eitt herbergið undir staflana , nú er ég að tína úr því og laga til eftir þessa vertíð , " segir Finnbogi og brosir .
Jarðirnar sem koma við sögu eru rúmlega níutíu talsins en Finnbogi segir þó að það fari eftir því hvað sé talið .
" Sum kotin voru svo lítil að það var á reiki hvernig ætti að telja .
En myndirnar eru margar .
Hver síða er nýtt til hins ýtrasta .
Það var tekist á um síðufjöldann .
Ég hefði viljað hafa bókina enn þykkari .
" Mikilvægar upplýsingar um horfin býli – Á þeirri rúmu öld sem bókin fjallar um hefur búskapur í landinu breyst gríðarmikið og þessi byggð meira en margar aðrar .
" Jú jú , og ég upplifði það sjálfur .
Kannski gat ég ekki skrifað alveg nógu mikið um það en samt skín það alls staðar í gegn , í sögnum um fólkið og bæina .
Í dag er bara búið kringum Reykhóla ; það er á Reykjanesinu , þar inn af , í Króksfirði , Geiradal og Gilsfirði .
Hitt er mestallt farið í eyði , Þorskafjörðurinn allur en svo eru Djúpidalur og Gufudalirnir og Skálanes í byggð , þar fyrir vestan er engin heilsársbyggð .
Í eyjunum er aðeins búið í Flatey .
Ég vildi sérstaklega varpa ljósi á horfin býli , eins og Teigsskóg , Barm og Miðhús í Djúpafirði , Grónes og býlin í botni Kerlingarfjarðar .
Stundum missti ég frá mér upplýsingar þegar fólk hreinlega dó frá mér en það er ekkert hægt að gera við því .
En mér fannst mikilvægt að fjalla um horfnu býlin og þótti til dæmis vænt um að fá myndir af fólkinu og húsinu í Teigsskógi , frá Hlíð í Þorskafirði og Hjöllum þar í firðinum , svo ég nefni dæmi .
Ég lagði ofuráherslu á að fá upplýsingar um þessi horfnu býli .
Þar var meira hulið fyrir framtíðina .
" – Það hlýtur að hafa verið sérkennilegt að upplifa það að sjá búskap hætta á hverri jörðinni á fætur annarri ? " Jú , fólkið fór og kvaddi .
Ég lenti í því sjálfur , 1975 fórum við frá Skálmarnesmúla .
Þetta stendur manni nærri .
" Og Finnbogi annast einnig gamla kirkju þar heima , bændakirkju í gamla kerfinu eins og hann segir .
" Ég vil halda henni við eins og kostur er , hún er í þokkalegu standi en þarf stöðugt viðhald .
" – Þegar búskapur breytist svona mikið , verður rit eins og þetta þá ekki enn mikilvægara en ella , til að halda heimildum til haga ? " Það myndi ég telja , " svarar Finnbogi .
" Þetta er mjög myndasnautt hérað í söfnum landsins , það er erfitt að finna þaðan ljósmyndir .
Ég fann mjög fáa gullmola í myndasöfnum en mest fékk ég í einkasöfnum af gömlum myndum .
Ég þurfti að nota ættartölur til að rekja mig í átt að myndum , hringja og falast eftir þeim .
Þegar komið er í þriðju kynslóð frá ábúendum er þetta stundum gleymt og glatað en sums staðar náði maður í gamalt fólk , eldklárt , þess vegna eru margar ævagamlar hópmyndir í bókinni .
Þær koma frá þessu gamla fólki , sem margt er komið yfir áttrætt eða nírætt .
Það mundi nöfn fólksins á myndunum .
" Þá hafi margir lesið textann yfir , komið með góðar ábendingar og færir Finnbogi þeim þakkir fyrir .
Þetta er fyrsta bókin sem Finnbogi tekur saman en hann hefur áður skrifað greinar í Árbókina eins og áður segir .
Finnbogi er annars málarameistari og hefur húsamálun verið hans atvinna .
Þetta er talsvert önnur iðja , að sitja við , grúska og skrifa .
Hefur það ekki verið gaman ? " Jú , þetta er mikið áhugamál .
Ég held áfram að skrifa , byrjaði strax eftir að bókin fór í prentun , " segir hann .
Og næst er það saga kirkjunnar hans á Skálmarnesmúla sem birtist kannski í næstu Árbók sögufélags sýslunnar .
