Séra Hildur Eir Bolladóttir í Akureyrarkirkju hefur verið iðin í ræðu og riti undanfarin misseri .
Hún birtir fjölda pistla á heimasíðu sinni á vefnum , www.hildureir.is .
" Ég hef verið skúffuskáld til þessa en hef skrifað ljóð annað slagið ; hef verið hugfangin af ljóðum síðan ég var barn , safna ljóðabókum , les sömu ljóðin aftur og aftur og gríp oft til þeirra í ræðugerð , " segir hún við Morgunblaðið .
Á heimasíðu Hildar Eirar var að finna þennan kveðskap , Jólaljóð , í vikunni .
Í heilagri ritningu er hvergi getið um fæðingarþunglyndi Maríu meyjar .
Tilfinningalíf Jósefs er líka ráðgáta .
Engar heimildir um fortíð fjárhirðanna en barnleysi mun hafa hrjáð þann er grét mest við jötuna .
Um vitringana er sagt að þeir hafi lesið yfir sig í skóla og haft þráhyggju fyrir allskonar stjörnum , bæði á himni og jörðu .
Færri vita að Heródes var yndislegt barn , skýrleiks drengur , augasteinn móður sinnar .
Litlum sem engum sögum fer af sálarlífi gistihúseigandans , hann mun þó hafa glímt við félagsfælni og þess vegna neitað að opna dyrnar .
Barnið í jötunni er hins vegar enn í greiningu .
