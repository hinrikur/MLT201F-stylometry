Tungumál er ekki bara tæki til samskipta .
Tungumál getur líka haft táknræna þýðingu .
Útlendingur sem lærir íslensku segir eitthvað þar með um sjálfan sig .
Hann hafi áhuga á Íslandi og menningu okkar .
Hið sama á að sjálfsögðu við þegar við sækjum aðrar þjóðir heim og leggjum okkur eftir því að komast eins nærri menningu þeirra og kostur er , lærum tungumálið , kynnum okkur siði og háttu , bókmenntir og listir og arfleifð alla og leggjum okkur eftir því að gera það á forsendum heimamanna .
Í tvö ár var ég fréttaritari Ríkisútvarpsins á Norðurlöndum með aðsetur í Kaupmannahöfn .
Dönsku hafði ég lært í skóla og reyndar einnig dvalið um nokkurra mánaða skeið í Danmörku á unglingsárum þannig að ég var sæmilega búinn undir að starfa á norrænum vettvangi .
Þó lét mér betur að tala ensku .
Þar hafði ég stundað nám og þar smíðaði ég grunninn að pólitískri hugsun minni enda árin um og upp úr tvítugu mikilvægasta mótunarskeiðið hvað lífsfílósófíuna áhrærir .
Tungumálið sem talað er í slíkri mótunarvinnu verður manni tamara en önnur .
Þess vegna kostaði það átak við komuna til Danmerkur haustið 1986 að heita því að mæla aldrei á enska tungu á þessum nýja norræna starfsvettvangi mínum , regla sem ég áður hafði tekið upp þá sjaldan ég kom að norrænum samstarfsvettvangi á þessum árum .
Slíkt samstarf átti eftir að aukast hvað mig snertir og hef ég setið mikinn fjölda samstarfsfunda á Norðurlöndunum , í verkalýðsmálum og stjórnmálum .
Þar talar hver sitt mál og við Íslendingar einhvers konar blöndu .
Finnarnir eru margir sér á báti og hafa iðulega með sér túlk .
Það er góð lausn .
Miklu betri en að allir tali ensku .
Þá hættir fundurinn að vera norrænn fundur og verður bara fundur .
Þar með glatast eitthvað .
Mér finnst líka eitthvað glatast þegar Sjónvarpið gerir út menn til þáttagerðar um Færeyjar og Færeyinga og lætur allt fara fram á ensku .
Ef íslenskur þáttastjórnandi og færeyskur viðmælandi geta ekki talað tungumál hvor annars má mætast á miðri leið með blöndu af íslensku , færeysku og dönsku .
Það er kokteill sem löngum hefur reynst vel í samskiptum Íslendinga og Færeyinga .
Alla vega finnst mér Ríkisútvarpið geta gert betur en að láta Færeyinga skýra fyrir okkur færeyska dansa , matargerðarlist og annað um daglegt líf í Færeyjum á ensku .
Best væri að bjóða Færeyingum upp á að tala sitt eigið tungumál .
Þegar allt kemur til alls er það ekki langt frá okkar .
Síðan má notast við texta ef ekki skilst .
Þegar enskan er töluð er jafnframt textað .
Mörgum finnist það eflaust vera ófínt að halda sjónarmiðum af þessu tagi á loft – sé merki um skort á heimsborgarabrag .
Ég er á öndverðum meiði .
Raunverulegur heimsborgari í mínum huga er sá sem ræktar sinn eigin garð og gengur af virðingu um garð annarra .
Ögmundur Jónasson ogmundur@althingi.is 