Breski metsöluhöfundurinn David Mitchell hefur tekið ástfóstri við Ísland og gengst fúslega við því að vera haldinn Íslandssýki .
Hann notar Íslendingasögurnar og íslenska náttúru sem innblástur og í nýjustu bók sinni , sem tilnefnd var til Man Booker-verðlaunanna 2014 , koma bæði Ásbyrgi og Þingvellir við sögu .
Að hans mati er Sjálfstætt fólk eftir Halldór Laxness ein af tíu bestu skáldsögum sem skrifaðar hafa verið .
Ingibjörg Rósa Björnsdóttir ingibjorgrosa@gmail.com Ef Færeyjar og Noregur mættust í fótbolta , með hvorum héldirðu ? " Ég vona að mér hafi tekist að mæla fyrir munn meirihluta þjóðarinnar með því að svara " Færeyingum , þeir eru eins og litli bróðir okkar .
" – " En Noregur á móti Danmörku ? Noregur og Svíþjóð ? Grænland og Færeyjar ? " En hugmyndin um að Grænlendingar keppi á stórmóti í fótbolta er svo fráleit að ég rétti upp hendur í uppgjöf .
Þrátt fyrir að hann sé ljúfur og kurteis í viðkynningu er ekki beinlínis auðvelt að taka viðtal við David Mitchell .
Hann grípur stundum fram í fyrir mér og spyr spurninga sem krefjast langra svara .
Umhugað um tímann sem fjölmiðlafulltrúinn hans úthlutaði mér minni ég hann því vinsamlegast á að það er ég sem er að taka viðtalið ! Auðvitað fyrirgef ég honum samt , svona er það bara fyrir rithöfund með Íslandssýki að fá loksins að spjalla við íslenskan blaðamann .
David vill fræðast um allt sem er íslenskt og setja sig inn í hugarheim Íslendinga .
David Mitchell er einn af vinsælustu samtímahöfundum Bretlands og hafa tvær bóka hans , number9dream og Cloud Atlas komist á svokallaðan stuttlista Man Booker-bókmenntaverðlaunanna .
Auk þess var Cloud Atlas færð í kvikmyndaform og skartaði leikurum á borð við Tom Hanks , Halle Berry og Jim Broadbent .
Þar sáu margir í fyrsta sinn einkennandi frásagnarstíl Mitchell , stíl sem getur hæglega rænt athygli lesenda frá persónusköpun og söguþræðinum í bókum hans .
Erfitt að bera fram íslensk staðarnöfn Hann hefur tvisvar heimsótt Ísland , fyrst sumarið 2012 til að skoða söguslóðir Íslendingasagnanna og skrifa um þær fyrir The Independent .
Og í sumar tók hann unga dóttur sína með í ferðalag um Snæfellsnes .
" Henni fannst það æðislegt , okkur báðum .
" Hann á samt í erfiðleikum með að bera fram íslensk staðarnöfn og þegar ég minnist á Ásbyrgi , sem kemur fyrir í nýju bókinni hans , glottir hann að sjálfum sér .
" Nú , er það borið þannig fram ? Ég hripaði bara nöfnin hjá mér , er örugglega alltaf að segja tóma vitleysu .
" Það er nóvemberbyrjun og við fáum gott næði til að spjalla á tómlegum bar hótelsins sem David dvelur á meðan hann er í London en hann býr ásamt eiginkonu sinni og tveimur börnum í Cork á Írlandi .
Nú er hann í bæjarferð til að kynna nýjustu bók sína , The Bone Clocks , sem einnig fékk tilnefningu til Man Booker-verðlaunanna í ár .
Ég bið David um að segja mér í stuttu máli frá sögunni .
" Hún er samsett úr sex samvirkandi stuttum skáldsögum sem eru að vissu leyti hver úr sinni áttinni .
Þetta er furðulegt lífsskeið Holly Sykes , þar sem reglulega er gripið niður í ævi hennar , á hverjum áratug frá 1982 til 2043 , vegna tveggja stríðandi fylkinga fólks sem hefur fundið leið til að fresta dauðanum , ef til vill að eilífu .
Og í upphafi er Holly lítið peð í þessu stríði en í lokin er hún eitt sterkasta vopnið .
" Það er augljóst af öllum bókum Mitchell að hann hefur gaman af að skapa flókinn frásagnarvef .
" Mér finnst gaman að tengja nokkrar sögur saman með stöku saumspori hér og þar .
Á um hundrað blaðsíðna fresti er allt sem lesandinn hefur verið að lesa strokað út tímabundið og eitthvað algjörlega nýtt kynnt til sögunnar en allt tengist þetta að lokum .
" Ég sjálf kannast vel við að verða eilítið ringluð við lesturinn , stundum örg yfir því að fá ekki að vita nógu snemma hvert sagan er að fara í það og það sinnið , en finna spenninginn hríslast um mig þegar ég uppgötva óvæntar tengingar .
" Þú verður að treysta mér , lesandinn verður að treysta því að ég sé ekki að sóa tíma hans þegar sagan skiptir algjörlega um sjónarhorn .
Á móti verð ég að nota frásögnina til að sökkva klónum í athygli hans fljótt aftur svo að hann verði ekki pirraður og hendi bókinni í næsta vegg .
" David hugsar sig stundarkorn um .
" Ég veit að þetta er mjög skrítin bók en ég er nokkuð stoltur af henni .
Af þeim bókum sem ég hef skrifað er þessi orðin uppáhald .
" Ásbyrgi er " þunnur staður " Þótt allar bækur Mitchell séu sjálfstæðar og engu máli skipti hver þeirra er valin til að kynnast skrifum hans , þá bregður nokkrum sögupersónum fyrir í fleiri en einni bók , á mismunandi tíma og jafnvel í mismunandi líkömum .
Ófreski og yfirnáttúrulegir atburðir koma einnig sérstaklega mikið við sögu í The Bone Clocks .
Það kemur því á óvart að heyra að David er almennt vantrúaður á yfirskilvitlega hluti .
" Mig langar að trúa á möguleikann á endurholdgun ...
en ég trúi bara á möguleikann .
Ég trúi ekki á vissuna .
Ég hef einfaldlega áhuga á því hverjar takmarkanir okkar eru .
Líf okkar er takmarkað af dauðleikanum svo væri ekki áhugavert ef hægt væri að sneiða hjá honum ? Við viljum ekki deyja , við viljum halda í æsku okkar , við viljum halda í útlitið , við viljum ekki hugsa um hvernig líf okkar mun enda á hjúkrunarheimili , í höndum ókunnugra sem fá lágmarkslaun fyrir að þvo okkur .
Við hugsum ekki út í það .
Svo auðvitað hef ég áhuga á að velta fyrir mér hvað dauðlegur maður er tilbúinn að gera til að breyta því , jafnvel þótt það leiði til fantasíu .
" Ein sögupersónan í The Bone Clocks , rithöfundurinn Crispin , fer til Íslands til að tala á Bókmenntahátíð í Reykjavík og notar tækifærið til að skoða landið í leiðinni , þar á meðal Ásbyrgi og Þingvelli .
Sá kafli er að miklu leyti byggður á upplifun David sjálfs og í textanum örlar á næmni sem vantrúaðir eru ekki vanir að segja frá .
David brosir þegar ég spyr hvort hann hafi ekki séð neitt huldufólk á Íslandi .
" Ef ég hefði viljað það þá hefði það ekki verið erfitt .
Það er mjög auðvelt að finnast eins og verið sé að fylgjast með manni þarna .
Öll steinaandlitin , það er jú ástæða fyrir því að þau eru kölluð það .
Og það er stutt á milli þess að finna fyrir huldufólki og sjá það , ég fann það greinilega í Ásbyrgi , " segir David og horfir hugsi út í tómið þegar hann rifjar þetta upp .
" Ég get ekki kallað þetta drauga en ég fann sterklega fyrir þessari veru sem við köllum Náttúru og hvernig við , sem skyni bornar verur , endurspeglum náttúruna .
Þetta er mjög áþreifanlegt sums staðar , Írarnir kalla þetta " þunna staði " þar sem veggurinn milli þessa heims og annars , ef hann er til , er mjög þunnur .
Og Ásbyrgi er svo sannarlega þunnur staður .
" Hann hlýtur að sjá á svipnum á mér að mér finnst hann ekkert sérstaklega vantrúaður á hið yfirnáttúrulega .
" Sumir staðir eru bara eins og tímahylki , þeir hafa drukkið í sig vonir , langanir og líf fólksins sem er farið , fólksins sem byggði þessa staði , bað bænir þar , jarðaði ástvini sína eða jafnvel dó þar .
Þetta gerist á neikvæðan hátt t.d. í útrýmingarbúðum og á fornum stríðsvöllum , þar sem maður finnur fyrir þunga fortíðarinnar , jafnvel þótt maður þekki ekki sögu staðarins .
Þetta eru ekki raddir eða draugar heldur einhverskonar kraftur .
Líkt og staðurinn geymi tilfinningar fólksins sem er orðið aftur að jörðu .
Og þetta , " segir hann og blikkar mig , " er eins langt og ég er reiðubúinn að ganga í þessa átt .
" Kemur aftur í september Þegar David kom hingað fyrst leigði hann sér fjórhjóladrifinn bíl og ók af stað til að skoða land Íslendingasagnanna fyrir ferðagrein sem birtist í The Independent , en var hann ef til vill líka að leita að efnivið fyrir bókina ? " Já , ég var í efnisleit en vissi svo sem ekkert að hverju ég væri að leita .
Upphaflega ætlaði ég að láta Crispin ferðast til Eistlands en það gekk hvorki né rak .
Svo varð það skyndilega augljóst að hann ætti frekar að fara til Íslands og um leið færðist aftur líf í kaflann og skrifin fóru að ganga betur .
" Ýmislegt sem endaði í ferðagreininni kemur aftur fyrir í The Bone Clocks en þó ekki hræðilegasta stund Davids á ferðalaginu .
" Þetta var skelfilegasta ökuferð lífs míns ! Á fjallvegi sem er bara rétt svo nógu breiður til að tveir bílar geti mæst .
Og ef annar ökumaðurinn gerir mistök muntu velta út af veginum og deyja .
Ég ók þennan veg , titrandi og kófsveittur og bað þess eins að ég myndi ekki mæta neinum .
" David segir söguna með tilþrifum og leikur sjálfan sig skjálfandi við stýrið .
" En landslagið , vá , ég hef aldrei séð neitt því líkt .
" Fjallvegurinn reyndist vera Hellisheiði eystri .
Sögupersónan Crispin hefur það þó fram yfir David að hafa verið gestur á Bókmenntahátíð Reykjavíkur , reyndar árið 2018 .
" En þau virðast hafa náð " hintinu " því ég verð gestur á Bókmenntahátíðinni í september á næsta ári , það var verið að ganga frá því fyrir örfáum dögum .
Ég er rosa spenntur ! " segir hann brosandi út að eyrum .
Í framhaldinu spyr ég hvort til standi að gefa einhverjar bóka hans út á íslensku en hann segist ekki vita til þess .
" Þetta er lítill markaður , ég skil vel að það þurfi að þýða og gefa út frægari höfunda en mig .
Ég er ekkert móðgaður , " segir hann og kímir .
Mun skrifa meira um Ísland En þótt Íslendingar lesi ekki mikið eftir David Mitchell , hefur hann lesið eitt og annað eftir íslenska höfunda .
" Ég hef lesið dálítið eftir Sjón , og náttúrlega Íslendingasögurnar þar sem ég var sendur í leiðangur á söguslóðir þeirra .
Íslendingasögurnar eru stórmerkilegar , þær eru formæður alls skáldskapar .
Ég þori að fullyrða að hver sú frásagnartækni sem þú finnur í dag í t.d. Game of Thrones og Mad Men , þetta er allt í Íslendingasögunum .
Þar sérðu þetta gert í fyrsta sinn .
" Og ég er ekki frá því að margt sé líkt með frásögninni í The Bone Clocks og frásagnartækni Íslendingasagnanna , þar sem stokkið er óvænt milli staða , nýjar persónur skyndilega kynntar til leiks með löngum aðdraganda áður en í ljós kemur hvernig þær tengjast atburðarásinni .
" Íslendingasögurnar eru sönnun á því að vel heppnuð frásögn felst ekki endilega í órofinni atburðarás .
Það er leyfilegt að treysta lesandanum til að fylgja þér eftir þótt þú skiptir um sjónarhorn eða hoppir til og frá í tíma og rúmi .
Frásögnin hangir samt saman .
Það er þó ekki þannig að ég hafi lesið Íslendingasögurnar og fengið hugmyndir þaðan , en þær veita manni fullvissu fyrir því að þetta er vel hægt án þess að skaða söguna .
Þetta er líka ákveðinn leikur hjá mér , að skapa ringulreið og láta lesandann svo upplifa svona " aha ! " augnablik .
Þetta sérðu líka í Íslendingasögunum .
" Skyndilega ljómar andlit hans upp .
" Svo hef ég náttúrlega lesið Halldór Laxness ! Sjálfstætt fólk er stórkostleg ! Finnst þér það ekki ? Hún er virkilega góð , algjörlega ein af tíu bestu skáldsögum sem skrifaðar hafa verið .
Hún er Tjékov-góð ! " David segist vera byrjaður að hugsa sex skáldsögur fram í tímann , þar af eigi tvær þeirra að gerast á Íslandi eða tengjast landinu mikið .
Hann er sagður þjást af Íslandssýki ( Icelandophilia ) í breskum fjölmiðlum og viðurkennir það fúslega .
" Ég veit að ég er ekki einn um það , það er eitthvað við þetta land .
Kannski er það aðdráttarafl norðursins , en mér líður reyndar ekki svona gagnvart Spitzbergen eða Norður-Kanada svo varla er það ástæðan .
Það er kannski það að Ísland er nógu evrópskt til að manni finnist það ekki vera önnur pláneta , en á sama tíma er það eins og önnur pláneta .
Það er einhvern veginn mitt á milli þess að vera kunnuglegt og framandi .
Ef Ísland kemur ekki ímyndunaraflinu í gang er ekkert sem gerir það .
Jarðfræðin hefur líka áhrif , þarna eru öflin sem skapa jörðina svo augljós .
Þau eru beint fyrir framan nefið á þér og ef þú varar þig ekki geta þau drepið þig .
Annar áhrifaþáttur er að Ísland er eyja og þær hafa ákveðið takmörkunar-aðdráttarafl .
Margar af sögunum mínum gerast á eyjum því þær virka sem filter á óendanleika og glundroða .
Og að lokum , " segir David og hugsar sig lengi um , byrjar á setningu , hættir við , og lætur svo vaða .
" Það er nógu erfitt að lifa með náttúrunni , hvar sem er , en að vera fjárbóndi á stað þar sem gras rétt svo sprettur því að jarðvegurinn er bara svona þunnur , " hann notar þumal og vísifingur til að sýna hvað hann meinar , " þú þarft að vera makalaus manneskja til að standa í því .
Þeir sem þekkja ekki annað virðast ekki gera sér grein fyrir því en að komast af á Íslandi var lengi vel tvísýnt , nánast fram á 5. áratug síðustu aldar .
Þið hafið komist af þarna í ellefu hundruð ár , þið festuð rætur í harðneskjunni og byggðuð upp menningarsamfélag .
Allt var á móti ykkur og ykkar eigin náttúra reynir stöðugt að drepa ykkur en þið eruð þarna enn , ykkur tókst það ! Það er virkilegt afrek .
" " Gljúfrasteinn er loftbóla í tímans fljóti " 23. september 2019 Það lítur út fyrir að Halldór Laxness hafi spreðað mestu af Nóbelsfúlgunni í Gljúfrastein , hvíta , kassalega heimilið sitt sem hann byggði á sjötta áratugnum í þokukenndum dal rétt fyrir utan Reykjavík .
Utan frá minnir það mig á skvass-klúbbhús frá áttunda áratugnum , í einni af nágrannasýslum Lundúna .
Skammt frá rennur á gegnum þetta svo til trjálausa haust .
Í innkeyrslunni stendur kremlitur Jagúar , alveg eins og sá sem pabbi átti .
Ég kaupi aðgangsmiða af vingjarnlegri konu sem sinnir þægilegu starfi sínu prjónandi , geng svo yfir að íbúðarhúsinu sjálfu og set hljóðleiðsögnina í gang , eins og mælt er fyrir um .
Stafræna leiðsögufylgjan mín fræðir mig um málverkin , módernísku lampana og klukkurnar , lágu , sænsku húsgögnin , þýskt píanó , parketgólf , smáhluti úr kirsuberjaviði , leðuráklæði .
Gljúfrasteinn er loftbóla í tímans fljóti , eins og eðlilegt er fyrir safn tileinkað rithöfundi .
Þegar ég feta upp stigann velti ég fyrir mér líkunum á að sett verði upp safn tileinkað Crispin Hershey .
Það lægi beinast við að hafa það á fjölskyldusetrinu í Pembridge Place , þar sem ég bjó sem drengur og líka sem faðir .
Hængurinn er hins vegar sá að það ástsæla hús var rústað af smiðum viku eftir að ég afhenti lyklana , skipt upp í sex íbúðir og selt fjárfestum frá Rússlandi , Kína og Sádi-Arabíu .
Að komast yfir húsið aftur og gera það upp sem einbýli á nýjan leik yrði bæði fjölþjóðleg og skaðræðislega dýr þraut svo að núverandi heimili mitt , á East Heath Lane í Hampstead , yrði sennilega fyrir valinu .
Að því gefnu að Híenu-Hal takist að fá lögfræðinga Bleecker Yard ' s og Erubus til sópa því ekki til sín .
Ég sé fyrir mér lotningarfulla safngestina strjúka lökkuð stigahandriðin og hvísla andaktugir : " Guð minn góður , þarna er fartölvan sem hann samdi metsölubókina um Ísland á ! " Hægt yrði að troða minjagripasölu inn á klósettið á jarðhæðinni : Crispin Hershey-lyklakippur , músamottur og sjálflýsandi fígúrur í anda uppþornaðra fósturvísa .
Fólk kaupir svo mikið drasl á söfnum .
Því dettur ekkert annað í hug að gera þegar það er komið á staðinn .
Uppi á efri hæðinni minnist stafræni leiðsögumaðurinn á að herra og frú Laxness hafi haft hvort sitt svefnherbergið .
Ég skil .
Kannast asskoti vel við það .
Ritvél Halldórs stendur á skrifborðinu hans – eða réttara sagt , ritvél frúarinnar , því það var hún sem vélritaði handskrifuðu uppköstin hans .
Ég skrifaði fyrstu skáldsöguna mína á ritvél en Sproti með olíulitum var samin á Brittan PC-tölvuna sem pabbi gaf mér í afmælisgjöf , þegar hann var hættur að nota hana .
Eftir það hef ég notað sífellt léttari og æ traustari fartölvur .
Fyrir flesta rithöfunda á stafrænu öldinni eru skrif svo sannarlega endurskrif .
Við fálmum , klippum , blokkum , límum og sneiðum til , skimum eftir gullmolum á skjánum með því að eyða út fleiri , fleiri fötufyllum af drullu .
Forfeður okkar í greininni urðu að slípa hverja setningu til í huganum áður en þeir hömruðu þær vélrænt á blað .
Endurskrif kostuðu þá margra mánaða vinnu , metrafjöld af ritvélaborða og marga lítra af Tipp-Ex .
Grey kvikindin .
Hitt er svo annað mál að ef stafræn tækni er svona mikið fremri ljósmóðir skáldsögunnar , hvar eru þá meistaraverk þessarar aldar ? Ég stíg inn í lítið bókaherbergi þar sem Halldór virðist hafa geymt bækur sem fundu sér ekki pláss annars staðar í húsinu , og halla höfðinu til að skima yfir titlana .
Margar innbundnar bækur á íslensku , dönsku giska ég á , þýsku , ensku ...
og fjárinn hafi það – uppþornaðir fósturvísar ! Bíddu við , þetta er 2001 útgáfan ...
...
og Halldór dó árið 1998 .
Einmitt það .
Jæja , fallegt vinarbragð frá huldufólkinu .
