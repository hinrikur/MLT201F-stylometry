" Ég hef lengi verið heilluð af fuglum og ekki síst skyldleika fugla og orða , því milli orða og fugla eru einhver dularfull tengsl sem eru handan rökréttrar hugsunar .
Fuglar eru ekki ólíkir orðum , dularfullir boðberar , bæði fallegir og fjölbreyttir og líka hverfulir eins og þau .
Hér eina stundina , horfnir þá næstu , " segir Guðrún Hannesdóttir sem nýverið sendi frá sér ljóðabókina Slitur úr orðabók fugla .
Þegar blaðamaður sló á þráðinn til Guðrúnar fyrr í vikunni var fyrsta spurningin eðlilega hvort hann væri að trufla hana .
" Nei , þetta er allt í lagi .
Ég er bara að gefa fuglunum , " svaraði Guðrún þá og benti í framhaldinu á að fuglarnir væru mjög svangir og kaldir um þessar mundir enda erfitt tíðarfar .
Slitur úr orðabók fugla er fjórða ljóðabók Guðrúnar , en hún hlaut Ljóðstaf Jóns úr Vör árið 2007 og síðar sama ár kom út fyrsta ljóðabók hennar , Fléttur .
Í framhaldinu fylgdu Staðir árið 2010 og Teikn árið 2012 .
" Ég var komin á miðjan aldur þegar ég fór fyrst að skrifa ljóð , en fram að því var ég að safna vísum og semja barnabækur , " segir Guðrún og bendir á að svo skemmtilega vilji til að fyrsta ljóðið sem hún orti hafi einmitt fjallað um orð og fugla .
" Það ljóð orti ég löngu áður en þessi bók hvarflaði að mér , " segir Guðrún , en ljóðið er birt í fyrsta sinn opinberlega í ramma hér til hliðar .
" Upphafið að skrifum mínum má rekja til þess að ég fór að safna gömlum höfundarlausum vísum sem ég fann fyrst hjá ættingjum en síðan í alls kyns heimildum og söfnum m.a. hjá Árnastofnun .
Ég gaf út og myndskreytti þrjár bækur með úrvali af þessum höfundarlausu vísum , " segir Guðrún , en fyrsta bókin sem nefndist Gamlar vísur handa nýjum börnum kom út árið 1994 .
" Þær eru allar ófáanlegar í dag .
Í framhaldinu sneri ég mér að því að semja barnabækur sem ég myndskreytti sjálf , " segir Guðrún og telur að samtals hafi vísna- og barnabækurnar orðið tíu talsins .
" Ég mun áreiðanlega ekki skrifa fleiri barnabækur því ég er fallin fyrir ljóðunum og mun halda mér við þau það sem eftir er .
" Guðrún hefur fengið jákvæðar viðtökur lesenda og gagnrýnenda í gegnum tíðina auk ofangreindra verðlauna .
Aðspurð segir hún að sér þyki vænt um þessar viðtökur .
" Þær hafa verið mér mikilvæg hvatning til áframhaldandi skrifa .
" Uppruni ljóða í galdratilburðum Nýju ljóðabókina sína samdi Guðrún á stuttum tíma samhliða öðrum skrifum .
" Ég var með tvö önnur ljóðahandrit í vinnslu á sama tíma sem ég hef verið með lengi í takinu , en svo small þessi á milli sem tilraun mín til að skrifa þematengda bók um eitt efni .
Mér fannst það skemmtileg hugmynd að skrifa bók út frá einu sjónarhorni , en ég tengi færslur bókarinnar fuglum og leitast við að spegla þá frá óvæntum sjónarhornum , " segir Guðrún og tekur fram að bókin hafi þó orðið tvístraðri en hún hafi upphaflega hugsað sér .
" Þetta líkist stíllega öðrum ljóðum sem ég hef gert og er ekki fullkomlega niðurnjörvað .
Þetta verður allt mjög svipað fyrri verkum mínum , sem von er , því það syngur hver með sínu nefi , " segir Guðrún og telur líklegt að næsta ljóðabók hennar verði tilbúin til útgáfu strax á næsta ári .
" Nú hef ég góðan tíma til að skrifa , " segir Guðrún sem fyrr á árinu lét af störfum sem bókasafnsfræðingur .
Að sögn Guðrúnar hefur hún haft gaman af að lesa og hugleiða upphaf ljóðlistar .
" Ég gæti trúað að ljóðlist eigi beinar rætur í galdratilburðum sem eru jafngamlir mannkyninu , Fyrirmyndirnar hafa verið þær sem næst stóðu manninum í árdaga , náttúran , lifandi tré , dýr og fuglar og allt þeirra óskiljanlega kynngimagn .
Það þurfti að finna rétt og mögnuð orð og raða þeim rétt upp til að skilja og ná valdi yfir fyrirbærunum .
Þau hafa síðan verið óþrjótandi efniviður í særingar , goðsagnir , ævintýri , sögur og söngva .
" Af orðum ( óbirt ) þau koma óboðin líkt og fuglar að framandi strönd litverp og kulvís sitja þau á sandinum slegin furðu myrk aldan brotnar á beinum þeirra mjóum og kuldinn kemur þeim í koll en einstaka sinnum í rökkrinu hefur eitt þeirra sig á væng út yfir dýpstu og dekkstu mið dregur með örsnöggum halla ógrynni annarra orða úr djúpinu - leiftrandi björt Upphaf ( úr bókinni ) samanbrotinn eins og bréfbátur um nætur þegar birtir stingst mjótt nef út úr úfnum kolli og fótur teygður tignarlega í átt til jarðar lítill vængur blessar himinhvelið í auganu tvískær sól ný á hverjum degi 