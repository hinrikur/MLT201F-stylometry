Það er mikill ábati af því að innleiða rafræn skilríki , bæði fyrir ríkið og viðskiptalífið í heild sinni .
Kostnaður mun skila sér margfalt til baka í formi hagræðingar , að sögn formanns verkefnisstjórnar um útbreiðslu og notkun þessara skilríkja .
Heilu pappírsfjöllin muni sparast , eins ferðakostnaður , ekki síst fyrir þá sem búa úti á landi , að ekki sé talað um allan tímasparnaðinn , bæði hjá einstaklingum og stofnunum .
Orri Páll Ormarsson orri@mbl.is Rafræn skilríki eru ekki ný af nálinni , verkefnið er orðið fimmtán ára gamalt .
Rótin er lög um rafrænar undirskriftir sem sett voru á Evrópuþinginu árið 1999 og í framhaldinu var tilskipun tekin upp á Íslandi .
Evróputilskipunin var uppfærð á þessu ári og unnið er að innleiðingu hennar hérlendis um þessar mundir .
Fátt gerðist fyrsta kastið en árið 2005 ákváðu íslenska ríkið og Samtök fjármálafyrirtækja , sem þá hétu raunar Samtök banka og verðbréfafyrirtækja , að efna til samstarfs um innleiðingu rafrænna skilríkja .
Fyrst um sinn var það gert með viljayfirlýsingu enda krefst það mikils undirbúnings að skilríkjavæða heila þjóð rafrænt .
" Menn sáu strax mikil hagræðingartækifæri í þessu og samstarf ríkis og fjármálafyrirtækja var mikilvægt upp á framhaldið svo þetta yrði ekki bara einhver ein ríkislausn sem markaðurinn myndi ekki nota , " segir Hugrún Ösp Reynisdóttir , formaður verkefnastjórnar um útbreiðslu og notkun rafrænna skilríkja , sem sett var á laggirnar í haust .
Ríkið á og hefur byggt upp kerfið en samkvæmt lögunum heyrir öll útgáfa rafrænna skilríkja undir eftirlit Neytendastofu .
Aðeins eitt fyrirtæki , Auðkenni , sem stofnað var árið 2000 , hefur til þessa sóst eftir leyfi til að gefa út rafræn skilríki en Hugrún segir hverjum sem er að sjálfsögðu frjálst að koma á markað .
Að sögn Haraldar Bjarnasonar , framkvæmdastjóra Auðkennis , eru yfir 200 þúsund einstaklingar komnir með rafræn skilríki og af þeim er um helmingur með virk skilríki .
Fólk er ýmist með skilríki á debetkorti , auðkenniskorti eða í farsímanum .
Meginmarkmið ríkisins með rafrænum skilríkjum eru tvíþætt : Annars vegar örugg auðkenning og hins vegar undirskriftirnar sem miða að því að bæta þjónustu við borgara – spara sporin , tíma og fjármuni auk þess sem rekjanleiki er tryggður og að ekki sé hægt að breyta skjölum eftir að þau eru undirrituð .
Debetkortin hentuðu vel Þetta er ekki bara innanríkismál .
Íslenskum yfirvöldum ber að taka við erlendum rafrænum skilríkjum , komi til þess , til dæmis vegna skuldaleiðréttingar ríkisstjórnarinnar .
" Þau tilvik eru eflaust fá en kjósi einstaklingur með erlend rafræn skilríki að staðfesta eitthvað með þeim hætti er það að sjálfsögðu hægt , " segir Hugrún .
Þegar menn fóru að huga að framkvæmdinni lá fyrir að það þurfti að skipta út öllum debetkortum og setja í þau örgjörva vegna öryggis og alþjóðlegra krafna , óháð rafrænu skilríkjunum .
Upplagt þótti að slá tvær flugur í einu höggi og féllust fjármálafyrirtækin á þá ósk ríkisins að rafræn skilríki yrðu á þessum nýju debetkortum .
Þannig hófst formlegt samstarf þessara aðila um útgáfu og útbreiðslu rafrænna skilríkja á Íslandi .
Stíf innleiðing rafrænna skilríkja átti að hefjast haustið 2008 en þá gerðust , eins og við þekkjum , atburðir sem beindu athygli manna og kröftum í aðrar áttir .
Innleiðingin náði því aldrei því flugi sem stefnt hafði verið að .
" Það kostar að innleiða nýja tækni og þetta var ekki sett í forgang á þessum tíma .
Þetta voru einfaldlega ekki uppgangstímar fyrir rafræna stjórnsýslu .
Fókusinn fór annað .
Eigi að síður stóðu bankarnir sína plikt að því leyti að þeir gáfu út debetkort með rafrænum skilríkjum fyrir alla landsmenn , " segir Hugrún .
Hefur verið valfrjálst Enda þótt tæknin hafi verið til staðar frá því örgjörva var komið fyrir í debetkortum hefur verið valfrjálst að nota rafræn skilríki .
Hugrún segir fagaðila eins og arkitekta , endurskoðendur , bókara og fleiri hafa notað skilríkin allar götur síðan til að skrifa undir skýrslur og annað , auk þess sem tollurinn hafi verið byrjaður að nota þau í tilraunaskyni ennþá fyrr .
" Notkun einstaklinga hefur á hinn bóginn verið langt undir væntingum , " segir Hugrún .
SIM-kort þykja heppileg til að hýsa skilríkin núna enda allur þorri þjóðarinnar vopnaður farsímum .
Hvort það er framtíðin veit hins vegar enginn á þessari stundu .
Tækninni fleygir fram og eftir fimm eða tíu ár gæti verið kominn fram glænýr búnaður af einhverju tagi sem gæti verið betur til þess fallinn að geyma skilríkin en SIM-kortin .
Hugrún tekur fram að ríkið skipti sér ekki af því á hvaða miðli skilríkin séu , það er að segja debetkorti , SIM-korti eða einhverju öðru , svo lengi sem hann uppfylli þær öryggiskröfur sem gerðar eru .
Sömu skilríkin eru notuð til auðkenningar og undirritunar .
Skilríkin leysa af hólmi hefðbundin notendanöfn og lykilorð og auðkennislykla .
Sá sem hefur yfir rafrænum skilríkjum að ráða hefur sum sé ekki lengur not fyrir mörg og misflókin lykilorð heldur notar sama lykilorðið á allar síður sem bjóða upp á innskráningu með rafrænum skilríkjum .
Auk þess eru þau einu skilríkin sem gefa möguleika til fullgildrar rafrænnar undirritunar .
Viljayfirlýsing ríkisins og Samtaka fjármálafyrirtækja hefur verið endurnýjuð reglulega undanfarinn áratug og í sumar var sett inn ákvæði þess efnis að stefna beri að því að gera rafræn skilríki að meginauðkenningarleið fólks vegna ýmiss konar rafrænnar þjónustu og viðskipta á netinu .
Til að fylgja þeirri viljayfirlýsingu eftir var stofnuð verkefnastjórn sem skipuð er fulltrúa fjármála- og efnahagsráðuneytisins , sem er Hugrún , og fulltrúa Samtaka fjármálafyrirtækja , sem er Yngvi Örn Kristinsson hagfræðingur , auk þess sem Skúli Eggert Þórðarson ríkisskattstjóri á sæti í nefndinni .
Verkefnisstjórnin er ólaunuð .
Viljayfirlýsingin gildir út næsta ár og gerir Hugrún fastlega ráð fyrir að verkefnisstjórnin muni fylgja málinu eftir allan þann tíma .
Snýst ekki um skuldaleiðréttingu Innleiðing rafrænna skilríkja snýst á engan hátt um skuldaleiðréttingu ríkisstjórnarinnar en Hugrún viðurkennir að sú aðgerð hafi verið kjörið tækifæri til að efna til kynningarátaks .
Leiðréttingin snerti ansi mörg heimili í landinu og fyrir vikið gott tækifæri til að ná áheyrn almennings .
" Nú er lag ! " segir hún .
Skuldaleiðréttingin er augljóslega hvati í þessu sambandi .
Eigi fólk von á hálfri annarri milljón og þurfi að standa upp úr sófanum og sækja sér nýtt SIM-kort eða debetkort til að leysa hana út er það auðvitað líklegra til að gera það en ella .
Kynningarherferðin vegna rafrænna skilríkja í fjölmiðlum hefur væntanlega ekki farið fram hjá mörgum að undanförnu .
Hugrún segir heildarkostnað vegna þeirrar herferðar ekki liggja fyrir en kostnaðaráætlun verkefnisstjórnarinnar er um 40 milljónir króna og skiptist á milli þeirra er standa að viljayfirlýsingunni .
Kynningin tengist skuldaniðurfellingunni ekki beint og er ekki í hennar nafni en Hugrún segir verkefnisstjórnina hafa sætt lagi .
Draga muni jafnt og þétt úr kynningu og auglýsingum í fjölmiðlum eftir því sem fleiri komist upp á lagið með tæknina .
Fleiri eru að færa sig upp á skaftið .
Þannig hefur Landlæknisembættið opnað heilsufarsgáttina Veru , þar sem rita þarf sig inn með rafrænum skilríkjum .
Að sögn Hugrúnar sér heilbrigðiskerfið fram á gríðarlegan sparnað og hagræðingu með þessum hætti .
Fyrir utan að hafa aðgang að allri sinni sjúkrasögu á einum stað getur fólk til dæmis pantað tíma hjá heilsugæslunni og endurnýjað lyfseðla gegnum Veru .
Vatnaskil að verða Hugrún segir augljóst að vatnaskil séu að verða varðandi notkun rafrænna skilríkja .
Hún hafi lengi haldið þessari tækni að fólki með litlum árangri .
" Fólki hefur ekki þótt þetta koma sér við enda ekki þurft nauðsynlega á því að halda fyrr en nú .
Símalausnin skiptir miklu máli .
Hún er einföld , og er notendavæn viðbót við aðrar leiðir .
" Síðan má alltaf spyrja hvort það sé verjandi að gera nútímamanninn ennþá háðari símanum sínum en hann er nú þegar .
Það er önnur saga .
Hugrún segir ekki síður mikilvægt að hvetja þjónustuveitendur til að innleiða þessa tækni , sé hún hvergi í boði sé ástæðulaust fyrir almenning að temja sér hana .
" Þetta er gamla spurningin um eggið og hænuna .
Hvort kemur á undan ? " Skriður er kominn á notkun rafrænna skilríkja og kannanir sýna að flestir sem byrja að nota þau halda því áfram .
Að sögn Hugrúnar eru viðbrögð þeirra sem tamið hafa sér að nota rafræn skilríki til innskráningar á vefsíðum mjög jákvæð , það heyrir hún bæði sjálf og frá bönkunum .
" Viðskiptalífið sér mikinn hag í rafrænu undirskriftunum enda koma þær til með að spara mikinn pappír .
Þá spara þær fólki auðvitað tíma og fyrirhöfn .
Það getur afgreitt sín mál þegar því hentar , heima hjá sér eða í vinnunni , " segir Hugrún .
Hún tekur sem dæmi fólk úti á landi sem ætli sér að stofna fyrirtæki .
Hafi það aðgang að rafrænum skilríkjum geti það gengið frá öllu rafrænt og sparað sér þannig ómældan tíma og ferðakostnað .
" Einmitt þess vegna eru fjármálafyrirtækin að vinna í þessu með okkur .
Þau sjá hag sinn í því .
" Varlega áætlaður sparnaður Eistar hafa verið leiðandi í innleiðingu rafrænna skilríkja í Evrópu og Hugrún segir þá nýverið hafa birt ljósmynd af allmörgum Effeilturnum í upplýsingaskyni í kynningum til að setja pappírssparnaðinn í samhengi .
Hugrún segir okkur Íslendinga hafa farið varlega í að áætla sparnað vegna rafrænna undirskrifta og allar tölur í því sambandi verið lægri en í nágrannalöndunum .
Sem dæmi má nefna að sparnaður við rafrænar þinglýsingar veðskuldabréfa er metinn á 270 milljónir króna á ári .
Þess utan myndi afgreiðslutíminn fara úr 21 degi niður í sjö daga .
Gert er ráð fyrir að sparnaður vegna rafrænna reikninga sé a.m.k. þúsund krónur fyrir hvern reikning .
" Hugsanlega er þetta of varlega áætlað hjá okkur , sparnaðurinn gæti orðið meiri , " segir Hugrún .
Tækni er ekki öllum að skapi og stundum er rætt um eldra fólk í því sambandi .
Hugrún á ekki von á því að það verði vandamál .
Netnotkun eldri borgara sé óvíða meiri en hér á landi .
" Það er fullt af öfum og ömmum á Facebook , " segir hún hlæjandi .
Þess utan hafi flest eldra fólk aðgang að aðstoð barna eða barnabarna þegar kemur að tækninýjungum .
Komi einhver vandamál upp verði þau að sjálfsögðu leyst enda beri stjórnvöldum að gera það samkvæmt lögum .
Enginn mun lenda utan kerfis .
Umtalsverður kostnaður Kostnaður við útgáfu rafrænna skilríkja er umtalsverður enda þótt endanlegur kostnaður liggi ekki fyrir .
" Bara það að kalla inn heila þjóð til að afgreiða rafræn skilríki er ansi kostnaðarsamt , " segir Hugrún .
" Þetta er tæknilausn sem þarf að sjálfsögðu að fylgja tækniþróun og það kostar líka .
Þegar ríkið og fjármálafyrirtæki ákváðu að fara í samstarf með þetta verkefni var ákveðið að nýta lausn og miðil sem þegar var í almennri dreifingu , debetkort , og setja á þau rafræn skilríki .
Á þessum tíma þurftu bankarnir að endurnýja debetkortin og setja í þau örgjörva , þannig að það var ljóst að samlegðaráhrifin yrðu mikil .
" Hefði getað hlaupið á hundruðum milljóna króna Nú hefur tæknin þróast og hægt er að setja rafræn skilríki í annan miðil sem þegar er í almennri dreifingu og notkun , SIM-kort , án þess að það hafi nokkur áhrif , það er tæknilega séð , á rafrænu skilríkin á debetkortum .
" Fyrir svona litla þjóð eins og Íslendinga þá getur svona samstarf skipt miklu máli .
Finnar fóru til dæmis þá leið að hefja útgáfu á rafrænum skilríkjum mjög fljótlega eftir að lögin um rafrænar undirskriftir voru samþykkt á Evrópuþinginu 1999 .
Þar hafa verið gefin út sérstök kort með rafrænum skilríkjum sem einstaklingar hafa þurft að kaupa .
Því miður hefur útbreiðsla þessara korta og notkunin verið mjög lítil í Finnlandi .
Ef íslenska ríkið hefði ákveðið að fara þessa sömu leið með álíka sérlausn er ljóst að kostnaðurinn myndi hlaupa á hundruðum milljóna króna , " segir Hugrún og bætir við að það sé mat þeirra sem að viljayfirlýsingunni standa að það sé mikill ábati af því að innleiða rafræn skilríki , bæði fyrir ríkið og viðskiptalífið í heild sinni .
Sunnudagsblaðið spurði Harald Bjarnason , framkvæmdastjóra Auðkennis , einnig út í heildarkostnað við útgáfu rafrænna skilríkja og svaraði hann á þessa leið : " Varðandi heildarkostnað er það þannig að margir aðilar koma að útgáfu skilríkjanna yfir langan tíma og liggja þær upplýsingar ekki fyrir .
" 