Í söfnum og sýningarsölum landsins voru á árinu sem senn er að líða settar upp fjölbreytilegar myndlistarsýningar með nýjum verkum sem gömlum , eftir innlenda sem erlenda listamenn .
Anna Jóa , myndlistarrýnir Morgunblaðsins , skrifaði um úrval sýninga og hefur valið það besta .
Listasafn Íslands og Listasafn Sigurjóns Ólafssonar : Sigurjón Ólafsson – Spor í sandi * * * * - Sýningarstjórar : Birgitta Spur og Æsa Sigurjónsdóttir .
" ...
á sýningunni í Listasafni Íslands [ ...
] á sér stað vönduð , fagurfræðileg samstilling valinna verka : uppsetningin er fagmannleg , lýsingin afar fallega unnin og verk Sigurjóns njóta sín í samtali þvert á tímabil og efnivið þannig að skynja má endurtekin stef og áherslur á ferlinum .
" Listasafn Íslands : Magnús Kjartanson – Form , litur , líkami : Háspenna / Lífshætta * * * * - Sýningarstjóri : Laufey Helgadóttir .
" [ Sýningin varpar ] ljósi á Magnús sem ástríðufullan listamann sem lá margt á hjarta og var jafnframt margt til lista lagt .
Tjáning hans er jafnan kraftmikil , stór í sniðum og leikræn í þeim skilningi að hún getur verið dramatísk en líka geislandi af leikgleði , á sama tíma og hún einkennist af formrænni yfirvegun og íhugun .
" Þjóðminjasafn Íslands : Betur sjá augu – Ljósmyndun íslenskra kvenna 1872-2013 Sýningarstjóri : Katrín Elvarsdóttir " Vönduð sýning og glæsilegur vitnisburður um hlutdeild kvenna í íslenskri ljósmyndasögu .
Val Katrínar Elvarsdóttur sýningarstjóra á verkum léði sýningunni jafnframt persónulegan túlkunarblæ og varpaði ljósi á það hvernig konur hafa horft á og skynjað sitt nánasta umhverfi gegnum tíðina .
" Nýlistasafnið : Hreinn Friðfinnsson – æ ofaní æ * * * * - Sýningarstjórar og höfundar kvikmyndar um Hrein : Markús Þór Andrésson og Ragnheiður Gestsdóttir .
" Kvikmyndin æ ofaní æ er listræn sköpun í sjálfri sér [ og ] velheppnuð tilraun til að fjalla með ferskum og nýstárlegum hætti um list Hreins [ ...
] Sýningin æ ofaní æ kveikir margháttaða þanka um lífið , listina og víddir tilvistarinnar .
Sýningargestinum er boðið til þátttöku í samhljómi og samtali milli kvikmyndarinnar og verkanna á sýningunni .
Þannig fær hann örvandi innsýn í listsköpun Hreins .
" Listasafn Kópavogs , Gerðarsafn : Hólmfríður Árnadóttir – Hughrif Sýningarstjóri : Hildur Bjarnadóttir .
" Í pappírs- og textílverkum sínum túlkar Hólmfríður á frjóan og fágaðan hátt þau hughrif sem kvikna af efninu sjálfu .
Jafnframt er efnið þó mótað til að tjá skynjun landslags og birtu , og andartök þar sem saman fara kyrrð og næmi .
Yfirlitssýningin er einstaklega fallega unnin og varpar ljósi á feril vandvirks listamanns og jafnframt á merkan þátt Hólmfríðar í íslenskri listasögu .
" 