Félag íslenskra grjónapunga fagnar fimmtíu ára afmæli sínu um þessar mundir .
Um er að ræða félagsskap nokkurra karla , mestmegnis Valsara , sem hittast í hádeginu á hverjum virkum degi til að borða , spjalla og umfram allt hlæja saman .
Sögurnar af félagsmönnum eru óþrjótandi og alltaf jafn fyndnar enda þótt sumar hverjar séu líklega sagðar oftar en góðu hófi gegnir .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Þeir tínast inn einn af öðrum í hádeginu .
Virðulegir karlar á besta aldri .
Heilsast með virktum og setjast að snæðingi .
Fljótt á litið er þetta eins og hver annar hádegisverðarklúbbur en svo er ekki .
Félag íslenskra grjónapunga ( FÍGP ) kemur saman í hádeginu á hverjum einasta virkum degi og hefur gert í fimmtíu ár .
Já , þetta er ekki prentvilla ; þeir koma saman í hádeginu á hverjum einasta virkum degi .
Sumir mæta alltaf , eða svo að segja , aðrir endrum og sinnum en iðulega er messufært .
Kjarninn í hópnum eru Valsmenn , bæði úr handbolta og fótbolta , sem flestir eiga það sammerkt að hafa unnið fjölda titla á farsælum ferli .
" Hafið þið heyrt um svona hóp ? " spyr Halldór Einarsson , kenndur við Henson , okkur Ragnar Axelsson ljósmyndara þegar við setjumst til borðs með Grjónapungum eitt hádegið í desember .
Nei , það höfum við ekki .
Ég þurfti raunar að láta segja mér þetta tvisvar þegar ég heyrði það fyrst .
" Það var einhver hópur í sjónvarpinu um daginn sem hafði hist einu sinni í viku í tuttugu og fimm ár , " heldur Halldór áfram .
" Með fullri virðingu fyrir þeim ágæta hópi þykir okkur það ekkert sérstaklega merkilegt .
" Hann skellir upp úr .
Í fyrsta en alls ekki síðasta skipti þetta hádegið .
Einn stofnfélaganna , Karl Harry Sigurðsson , segir það gjörbreyta deginum að koma inn í þetta samfélag í hádeginu .
Menn gegni erilsömum störfum og ómetanlegt sé að lyfta sér á kreik með félögunum .
Halldór tekur undir þetta .
" Tilgangurinn er að fara frá erfiðri vinnu og hlæja í klukkustund með félögunum .
Það er ekki hægt að lýsa því hvað þetta hefur gert okkur gott .
" Áhöld eru um hvort hópurinn kom fyrst saman árið 1963 eða 1964 en Karl Harry hallast að síðara ártalinu .
Það þýðir að Félag íslenskra grjónapunga er fimmtugt í ár .
Þjónninn alltaf að troða sér við borðið Um langt árabil hittust Grjónapungar á Humarhúsinu en færðu sig nýlega yfir í Víkina , sal Sjóminjasafnsins í Reykjavík .
Þeir eru ánægðir með þá staðsetningu enda útsýnið gott yfir höfnina .
Og maturinn frábær " Það er að vísu einn galli .
Þjónustan er léleg , " segir Ólafur H. Jónsson kíminn og Hörður Hilmarsson tekur upp þráðinn .
" Verst er nú samt að þjónninn er alltaf að troða sér við borðið hjá okkur .
" Nú er dátt hlegið enda hefur þjónninn , Gunnar Kristjánsson , átt aðild að FÍGP í aldarfjórðung .
Yfir hringborðinu hanga ljósmyndir af tveimur máttarstólpum í FÍGP sem fallnir eru frá , aldavinunum Bergi Guðnasyni og Hermanni Gunnarssyni .
Grjónapungar eru á einu máli um að þeirra sé sárt saknað .
" Báðir voru þessir menn snillingar , vel greindir og einstaklega skemmtilegir , ekki síst í svona hópi , " segir Halldór .
Fram kemur að Bergur hafi aukinheldur verið frábær leikari og Hermann meistari í spuna .
" Væri einhverju fleygt gat hann farið með það í ótrúlegustu áttir , " segir Hörður .
" Síðan var hann auðvitað mesta eftirherma landsins , með 1.003 raddir , " heldur Ólafur áfram .
" Við byrjuðum að vísu að telja í 1.000 .
" Borgaði heila árshátíð Raddirnar þrjár voru Sigurður Sigurðsson íþróttafréttamaður , Gunnar Eyjólfsson leikari og Ragnar Bjarnason söngvari .
Bergur var seinheppnari en aðrir Grjónapungar að því leyti að hann fékk iðulega stöðumælasekt fyrir utan Humarhúsið í hádeginu .
Varð víst alltaf jafnhissa .
" Þetta endaði með því að Begga var boðið á árshátíð Stöðumælasjóðs , " segir Garðar Kjartansson sposkur og Pétur Guðmundsson fullyrðir að árshátíðin hafi verið lögð niður eftir að Bergur féll frá .
Ekki var lengur fjárhagslegur grundvöllur fyrir henni .
Bergur var staðfastur reykingamaður og Ólafur rifjar upp að þegar hann varð fertugur hafi honum verið færður sérhannaður kamelpakki með þúsund sígarettum .
" Og mynd af Begga á kameldýrinu .
" Bergur leit ekki við öðru en kamel og þyrfti hann að þiggja sígarettu af öðrum beit hann fílterinn af .
" Hann hætti einu sinni að reykja , " segir Halldór .
" Þá vorum við heima hjá honum að horfa á enska boltann .
Eitthvað var öðruvísi en venjulega og eftir smá umhugsun áttaði ég mig á því hvað það var : Beggi var ekki að reykja .
Bindindið entist fram yfir hálfleik , þá sprakk Beggi og bað Baldvin Jónsson um sígarettu .
" Garðar rifjar upp að Bergur hafi einhverju sinni verið stöðvaður af næsta bíl í Ártúnsbrekkunni .
" Það bullsauð á bílnum en Beggi tók ekki eftir því af því hann reykti svo mikið inni í bílnum .
" Annars áttu Bergur og bílar víst afskaplega illa saman .
Þeir rifja upp söguna af því þegar Bergur ætlaði með fjölskylduna í sunnudagsbíltúr upp í Bláfjöll .
" Það fór ekki vel , " segir Garðar .
" Hann festi bílinn á sumardekkjunum og það endaði með því að brjálaðir bílstjórar í röðinni á eftir honum tóku sig til og færðu bílinn út í kant .
Beggi sat eftir með sárt ennið , í sumarfrakka og á blankskóm .
" Dátt er hlegið .
Þess má geta að elsti sonur Bergs , Guðni Bergsson , erfði sæti hans við borðið og lætur reglulega sjá sig .
Einn á móti öllum " En hættum nú að tala um látna félaga sem ekki geta varið sig , " segir Halldór .
" Ég skal segja ykkur góða sögu af honum Harry hérna .
" Kliður fer um borðið .
" Einu sinni hélt hann því fram að rauðhærðir handknattsleiksmenn gætu aldrei verið góðir .
" Nú ? " Fyrirgefðu að ég gríp fram í fyrir þér en allar sögur þarfnast útskýringa , " segir Karl Harry .
" Örugglega , þá útskýrir þú þetta bara á eftir , " heldur Halldór áfram .
" Ekki nóg með það .
Hann hélt því líka fram að svartir knattspyrnumenn gætu aldrei verið góðir .
Þetta var algjör sprengja inn í hópinn og menn tíndu til Pelé , Eusébio , Garrincha og fleiri snillinga .
Þetta var sumsé hrakið hressilega en niðurstaðan varð sú að rauðhærðir svertingjar væru vonlausir í báðum greinum .
" Karl Harry glottir .
Síðan kemur hann með sínar skýringar .
" Allar sögur breytast með árunum .
Það er tóm þvæla að ég hafi talað um handbolta í þessu sambandi .
" Annars er Karli Harry hvergi brugðið .
" Hér hef ég alltaf verið einn á móti öllum , " upplýsir hann .
" Ég er til dæmis eini kratinn í hópnum .
Hinir eru allir sjálfstæðismenn .
Í mesta lagi einn og einn laumukrati .
Það er nóg að ég taki til máls þá verður allt vitlaust .
" Af þessum sökum fór hann einhverju sinni í þagnarbindindi en þá fór allt úr skorðum líka .
Þögnin fór víst sérstaklega illa í Hermann sem hélt því fram að settur hefði verið tappi í Karl Harry .
Var hann uppnefndur " Tappinn " lengi á eftir .
Er hann ekki svartur ? Nú bætist Sigurður Haraldsson í hópinn ásamt gesti sem hinir bera ekki kennsl á .
" Þetta er tengdó , " segir Sigurður .
" Tengdó , " étur Halldór upp eftir honum .
" Er hann ekki svartur ? " Nú frussa menn hreinlega úr hlátri .
Aumingja tengdó , sem heitir Björn Björnsson , veit ekki hvaðan á hann stendur veðrið .
Kríthvítur maðurinn .
Í ljós kemur að maðurinn er " tengdó " í þeim skilningi að börn þeirra Sigurðar eru par .
Eins og afreksmanna er siður fóru margir úr hópnum að spila golf eftir að keppnisskórnir voru komnir á hilluna .
Fór þetta sérstaklega illa í Pétur og Garðar sem hótuðu að hætta að mæta á Grjónapungafundum vegna stífra umræðna um þá íþrótt .
Nú eru þeir víst allra manna forfallnastir sjálfir .
" Ég þekki engan sem hefur eytt jafnmiklu í að ná árangri í golfi og Pétur , " segir Hörður .
" Hann hefur gengið tugþúsundir kílómetra og flutt inn að minnsta kosti tvo þjálfara frá útlöndum .
Á bak við þetta eru margar milljónir .
" " Í dollurum talið , " bætir Ólafur við .
Einhverju sinni var hópur Grjónapunga að leita að golfboltanum hans Péturs og Gunnar kallaði : " Hvernig bolta varstu með ? " Pétur svaraði að bragði : " Hvítan ! " Pétur lætur sér þetta grín á sinn kostnað í léttu rúmi liggja og gengst við eftirfarandi : " Ég geri mér fulla grein fyrir því að ég verð aldrei bestur í golfi – en ég gæti alveg orðið flottastur .
" Greifinn á Græna teppinu Talandi um flottheit þá er flottasti maðurinn í hópnum að allra dómi , Þorsteinn Sívertsen , fjarri góðu gamni .
Býr á Kanaríeyjum yfir vetrartímann .
" Skossi er svona Belmondo-týpa , " upplýsir Ólafur .
" Orðinn 72 ára en lítur ekki út fyrir að vera deginum eldri en sextugur .
" Þeir segja orðið séntilmaður eiga ákaflega vel við um Þorstein .
" Skossi er alltaf vel til hafður , auk þess sem hann er afskaplega kurteis maður að upplagi og nægjusamur .
Lítil hvítvín dugar honum auðveldlega í þrjár helgar , " segir Hörður .
Þorsteinn nýtur að vonum kvenhylli og Gunnar segir hann vera með pikköpplínurnar á hreinu .
" Fyrirgefðu gæskan , er ég ofarlega á danslistanum hjá þér ? " Fram kemur að Þorsteinn sé að vinna í því að setja upp hádegishringborð á Kanarí , einskonar útibú frá FÍGP .
Gælunafn kappans , " Greifinn á Græna teppinu " vekur forvitni en fátt er um svör við borðið .
" Segðu bara að Græna teppið sé heilsubótarstaður , " segir Ólafur og dregur augað í pung .
Hefur prófað allar greinar Hafi Gunnar gestgjafi haldið að hann væri sloppinn er öðru nær .
" Íþróttaálfurinn okkar , " segir Halldór og slær á öxlina á Gunnari .
" Enginn okkar á fleiri medalíur .
" " Að vísu hefur hann keypt þær flestar , " bætir Pétur við .
Karl Harry segir enga íþróttagrein til sem Gunnar hafi ekki prófað .
Hann sé til dæmis heimsmeistari í badminton uppi á jökli .
Þá sé hann líklega eini Íslendingurinn sem hafi sigrað Pétur Guðmundsson , fyrrverandi NBA-leikmann , í körfubolta , maður á móti manni .
" Hvað voruð þið gamlir þá , Gunni ? " spyr Hörður .
" Þriggja ára ? " Halldór upplýsir að Bergur og Hermann hafi stöðugt verið að gera lítið úr íþróttaafrekum Gunnars en eftir að þeir féllu frá hafi hann blómstrað og notið sannmælis .
" Já , einfaldlega vegna þess að ég hef loksins komist að , " segir Gunnar .
Menn hristast úr hlátri .
Talið berst að kvennamálum Gunnars sem er einhleypur .
Sitthvað látið flakka sem líklega á lítið erindi við lesendur Morgunblaðsins ! Í ljós kemur að Gunnar er að viðra hund fyrir konu um þessar mundir , einu sinni í viku .
" Er hún einhleyp ? " spyr Hörður .
" Nei , " svarar Gunnar .
" En hundurinn er alla vega einhleypur ! " segir Hörður .
Það er bara stungið Halldór grípur þetta á lofti .
" Já , það eru menn í þessum hópi sem segja að ganga eigi hratt og vasklega til verka í kvennamálum .
" " Eins og þið heyrið þurfa menn að vera með breitt bak í þessum hópi , " segir Karl Harry .
" Hér hikar ekki nokkur maður .
Það er bara stungið .
" Þeir eru sammála um að Bergur og Hermann hafi verið sérstaklega aðgangsharðir , þegar sá gállinn var á þeim .
" Beggi lét ekki liggja í láginni , " segir Karl Harry og Hörður bætir við að Hermann hafi snemma komið sér upp skotheldu kerfi : Sókn er besta vörnin ! " Fyrir vikið hafði hann orðið 70% af tímanum og kom þannig í veg fyrir að aðrir kæmust að til að skjóta á hann .
" Ekki svo að skilja að menn langaði endilega að gera það .
" Menn vissu að það voru margir snöggir blettir á Hermanni og virtu það , " segir Halldór og bætir við glottandi : " Svona yfirleitt .
" Komdu þér í form , karlinn ! Skyndilega er Garðar horfinn .
" Ætli hann hafi ekki farið í ræktina , " segir Halldór .
" Hann er að slá sér upp með konu sem sagði beint út við hann : Ætlir þú að vera með mér , karlinn , skaltu koma þér í form ! " Enn er hlegið .
Þrátt fyrir allt fullyrðir Karl Harry að Félag íslenskra grjónapunga hafi að geyma kurteisustu og tillitssömustu menn í heimi .
Beðinn að rökstyðja það svarar hann : " Jú , sjáðu til .
Við getum hlustað á sömu söguna á hverjum degi og alltaf látið eins og við séum að heyra hana í fyrsta sinn ! " Með tilheyrandi hlátrasköllum ...
