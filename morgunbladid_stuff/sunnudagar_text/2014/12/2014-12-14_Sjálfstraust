Í vikunni sýndi Sjónvarpið heimildarmyndina Þrumusál en hún fjallar um afrekstónlistarkennara nokkurn við Kashmere Gardens-skólann í Houston í Texas í Bandaríkjunum .
Skólinn er hverfisskóli í hverfi svartra og mátti skilja að félagslegt og efnahagslegt bakland nemenda væri ekki upp á marga fiska .
Umræddur kennari , Conrad O. Johnson að nafni , sem gekk undir gæluheitinu prófessorinn , prof , var sagður hafa sótt tónleika Otis Reddings , sálar-söngvarans ástsæla , árið 1967 , hrifist mjög og fengið þá hugsýn sem síðar varð að staðföstum ásetningi , nefnilega að nýta þá umgjörð sem hann þóttist greina um tónleikahald Reddings , sem skapandi fyrirmynd í tónlistarkennslu við Kashmere Gardens-skólann .
Hann hófst strax handa og stofnaði skólahljómsveitina Kashmere Stage Band .
Hún sótti fljótlega í sig veðrið og varð þekkt um öll Bandaríkin sem afburðagóð djasssveit enda vann hún ítrekað til verðlauna í keppnum millum skóla .
Brátt skapaðist það orðspor að Kashmere Stage Band væri ósigrandi í slíkum keppnum .
Á bak við sveitina stóð skapari hennar , stjórnandi , lagahöfundur og útsetjari , sjálf Þrumusálin , prof .
Conrad O. Johnson .
Hugmynd hans var sú að með þátttöku í hljómsveitinni myndu nemendum opnast leiðir inn í tónlistarlífið .
Þeir myndu finna þá tónlistarhæfileika sem byggju með þeim .
Þetta gekk eftir .
En ekki nóg með það .
Það merkilega var að nemendurnir fundu ekki aðeins tónlistartaugina sem í þeim bjó heldur sjálfa sig í víðari merkingu .
Eftir því sem Kashmere Stage Band óx ásmegin varð sjálfstraust hinna ungu tónlistarmanna meira .
En ekki aðeins fór meðlimum hljómsveitarinnar að ganga betur .
Það átti almennt við um nemendur í hinum sigursæla skóla .
Námsárangur í Kashmer Gardens-skólanum tók nú að batna á öllum sviðum ! Skyldi vera einhvern lærdóm að draga af þessari sögu ? Í mínum huga er svo .
Í fyrsta lagi , að þegar sá sem ekki býr við sjálfstraust öðlast trú á sjálfan sig , virkjast orka sem hæglega getur orðið að miklu afli .
Í öðru lagi , að þegar fólk finnur fyrir jákvæðni og uppbyggjandi anda í umhverfinu þá hefur það smitandi áhrif .
Í þriðja lagi , að listirnar búa yfir undraafli .
Þegar þjóð lendir í þrengingum þá á hún að efla tónlistarfræðslu og þegar hópur þarf að ná saman þá á hann að spila og syngja .
Þegar þjóð vill lyfta andanum þá greiðir hún götu bókmenntanna og þegar hún vill læra að hugsa utan ramma auk innan hans , þá eflir hún myndlistina .
Þess vegna gladdist ég þegar samið var við tónlistarkennara á dögunum þótt eflaust megi gera betur við þá .
Þess vegna hef ég tekið undir með þeim sem vilja lága skattlagningu , ef þá nokkra , á bækur og þess vegna tek ég undir með þeim sem vilja ekki láta skerða framlög ríkisins til myndlistar .
Þvert á móti eigi að auka þau .
Listirnar efla alla dáð engu síður en vísindin .
Ekki bara við Kashmer Gardens-skólann í Houston .
Þær gera það alls staðar ! Ögmundur Jónasson ogmundur@althingi.is 