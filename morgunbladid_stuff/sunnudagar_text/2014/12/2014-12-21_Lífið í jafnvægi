Japanskir vísindamenn hafa komst að því að hæfileikinn til að standa á öðrum fæti tengist ákveðnum þáttum í heilsufari fólks .
Yasuharu Tabaro og teymi hans hjá Kyoto-háskóla komust að því að ef fólk getur ekki staðið á öðrum fæti í meira en tuttugu sekúndur tengist það aukinni áhættu á skemmdum á litlum æðum í heilanum og skertri vitsmunagetu , jafnvel í fólki sem lítur út fyrir að vera heilbrigt .
" Það ætti að veita fólki sem á erfitt með að halda jafnvægi á öðrum fæti aukna athygli þar sem þetta getur verið vísbending um aukna áhættu á heilasjúkdómum og elliglöpum , " segir Tabaro .
Rannsóknin fór þannig fram að yfir 1.300 manns voru beðin um að standa á öðrum fæti með opin augu .
Því næst fór fólkið í MRI-skanna og þannig komu tengslin við skemmdu æðarnar í ljós en þær geta aukið hættu á litlum blóðtöppum og smáblæðingum í heilanum .
Hættan var meiri hjá eldra fólki en sambandið hélt sér þegar búið var að taka tillit til aldurs og hás blóðþrýstings .
Meðalaldur þátttakenda var 67 ár .
Fyrri rannsóknir hafa leitt í ljós tengsl á milli þess að geta ekki haldið lengi jafnvægi á öðrum fæti og minni vitsmunalegrar getu .
Þetta getur verið komið til vegna verra blóðflæðis í heilanum .
Auðvitað er ekki hægt að nota þetta á alla hópa þar sem ýmiss konar fötlun getur haft áhrif á jafnvægið og verið þessu alls ótengd .
Vísindamennirnir telja samt að þetta gæti verið mikilvægt og ódýrt próf fyrir fólk sem lítur út fyrir að vera alheilbrigt en gæti haft undirliggjandi sjúkdóm sem hægt væri að bregðast við ef hann uppgötvaðist í tíma .
Þeim sem ætla að prófa þetta heima er ráðlagt að standa nálægt einhverju til að styðja sig við ef með þarf því það er ekki gaman að detta og slasa sig fyrir jólin .
