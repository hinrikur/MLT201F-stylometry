Ég spyr mig sjálfur að því hvaða árátta þetta sé , " svarar Þorgrímur Gestsson hlæjandi þegar hann er spurður út í nýja ríkulega myndskreytta bók sína , Í kjölfar jarla og konunga – ferð um fornsagnaslóðir Orkneyja og Hjaltlands , og hvers vegna hann haldi áfram að eltast við og skrifa um gamlar sagnir úr handritunum .
Árið 2003 kom út bók hans Ferð um fornar sögur , Noregsferð í fótspor Snorra Sturlusonar , þar sem Þorgrímur segir frá ferðum um fornar sagnaslóðir í Noregi , með Heimskringlu Snorra sem leiðarvísi .
Þorgrímur bætir við að þessi nýja bók sé sjálfstætt framhald af fyrri bókinni , sem var afar vel tekið .
Þorgrímur starfaði lengi sem blaðamaður , í nær þrjá áratugi , en hefur nú í nær tvo tugi ára einkum sinnt bókaskrifum .
" Á sínum tíma fór ég út í blaðamennsku því mig langaði að skrifa , " segir hann .
" Þegar ég losaði mig út úr því var það til að skrifa bókina um Laugarnesið sem kom út 1998 og aftur 2010 .
" Þorgrímur hefur einnig meðal annars skrifað bækur um atvinnuleysistryggingar , sögu verkalýðsfélaga og samtalsbækur .
" Þessi ár sem ég hef verið við skriftir á eigin vegum hef ég í raun alltaf verið í blaðamennsku ; hef getað sökkt mér niður í rannsóknarblaðamennsku og teygt mig í áttina að sagnfræði .
Svo má geta þess að ég lagði út á lífsins braut sem barnakennari .
Stundaði það þó ekki í mörg ár en kennslan er afskaplega skyld blaðamennskunni , " segir hann .
Íslendingur skilur staðarnöfnin Svo fékk Þorgrímur þá hugmynd að skrifa um slóðir hinna fornu sagna í Noregi .
" Ég eyddi þá ógleymanlegu sumri árið 2001 á flakki um Noreg , " segir hann .
" Ég fékk að senda heim vikulega pistla í þáttinn Víðsjá , sem var óskaplega gaman .
Ég hélt mér gangandi faglega með því að þurfa að semja og senda heim þessa tíu mínútna pistla um upplifanir mínar .
Undir lok þeirrar ferðar stóð ég í flæðarmálinu við Hafursfjörð , sem líkist frekar innhafi en firði , en þar var háð lokaorrusta Haraldar hárfagra og manna hans við Vesturlandskonungana sem talin er hafa markað upphaf sameiningar Noregs í eitt konungdæmi .
Þar sem ég stóð undir gríðarmiklu minnismerki um orrustuna , þremur eirsverðum sem hafa verið rekin í klöppina , hugsaði ég með mér að þaðan hlyti leiðin að liggja til Orkneyja og Hjaltlands .
Og ég ákvað að taka næst fyrir Orkneyinga sögu .
" Önnur verkefni kölluðu fyrst og ein þrjú ár liðu þar til hann komst í að lesa Orkneyinga sögu .
" Og vitaskuld þurfti ég að lesa hana oftar en einu sinni .
Það má heimafæra það á orð Einars Kárasonar um Sturlungu ; það er erfitt að komast inn í hana en ennþá erfiðara að komast út úr henni aftur .
Orkneyinga saga leiddi mig áfram inn í Hákonar sögu Hákonarsonar og síðan Magnúsar sögu lagabætis .
Ég uppgötvaði að til er örlítið brot af henni sem ég fékk hjá Hinu íslenska bókmenntafélagi á stafrænu formi .
" Og Þorgrímur lagðist í ferðalög um Orkneyjar og Hjaltland og segir einnig frá herför Hákonar um Suðureyjar en hann hélt í hana skömmu eftir að hafa fengið fréttir um að íslenskir höfðingjar hefðu gengist undir vald hans .
Hákon lést í Kirkjuvogi á Orkneyjum að lokinni þeirri för og má enn sjá rústir hallarinnar þar sem hann eyddi síðustu ævidögunum árið 1262 .
Þorgrímur segir að þegar hann fór að undirbúa sig fyrir ferðirnar um þessar söguslóðir hafi hann meðal annars hrifist af að sjá á kortum að staðarnöfn eru meira og minna norræn .
" Þau hafa afbakast nokkuð í skoskum meðförum gegnum aldirnar en sem Íslendingur skilur maður þessi orð nær öll , " segir hann .
Ekki hjá Jóni Böðvarssyni Þótt Þorgrímur beini sjónum að Orkneyinga sögu og sögum konunganna Hákonar og Magnúsar tengjast þessar söguslóðir einnig Íslendingasögum , sögupersónur höfðu viðdvöl á þessum eyjum eins og lesendur þekkja .
" Þær voru á siglingaleiðinni til Bretlands og það var mikill samgangur milli Íslands og Orkneyja , " segir Þorgrímur .
Og hann veit að fyrri bók hans , um söguslóðir í Noregi sem kom út á norsku árið 2007 , hefur leitt til þess að þar í landi hafi fólk tekið að heimsækja þessa sögustaði .
" Kennaranemar í Þrándheimi fara til að mynda í ferðir inn á Dinganes , rétt við landamæri Svíþjóðar , með bókina í farteskinu , " segir hann .
En hefur Þorgrímur alltaf verið áhugamaður um þennan forna sagnaarf okkar ? " Ég var nú enginn sérstakur áhugamaður um Íslendingasögurnar og fór aldrei á námskeið hjá Jóni Böðvarssyni , " segir hann .
" Ég held að þetta hafi samt blundað í mér .
Ég ólst upp í skjóli afa míns sem var mikill fornsagna- og íslenskumaður .
Hann fékk mig til að byrja að lesa góðar bókmenntir og ræddi við mig um þessa hluti .
Það sem maður les og kynnist ungur situr í manni og getur haft ótrúlega mikil áhrif , til dæmis á málvitund .
Þannig var það líka með þessar sögur , þær rifjuðust upp þegar ég fór að lesa þær markvisst .
Ég sökkti mér í þær .
Nú er ég byrjaður á nýrri bók um Færeyjar , þeirri þriðju í þessari röð .
Þar verður Færeyinga saga í bakgrunni .
Ég hef nú í tvígang flakkað um Færeyjar og kynnst þar góðu fólki .
" Fannst hann fá nánast sönnun Hverju breytir það fyrir upplifunina á sögunum að fara um þessar slóðir ? " Það hefur breytt því að ég hef fengið sívaxandi áhuga á sögunum , á þessari fortíð , með því að kynnast stöðunum og átta mig á samhenginu .
Landið hefur eitthvað breyst gegnum aldirnar en þó í grundvallaratriðum ekki .
Og öll staðanöfn eru meira og minna þau sömu , maður getur hreinlega gengið í dag að stöðum sem eru nefndir í fornsögunum .
Það má líkja þessum upplifunum við söguna um fornleifafræðinginn sem las af kappi hina fornu sögu Grikkja , fór síðan til Grikklands , rak niður skóflu og lýsti því yfir að þar væri fornleifar að finna .
Sem var raunin .
Mér fannst ég nánast fá sönnun fyrir þessum ótrúlegu sögum í Grettis sögu þegar ég var í Noregi og kom á Háramarsey , sem nú heitir Haramsøy , þar sem hann braust inn í haug Kárs hins gamla og náði í saxið góða .
Og á Hjaltlandi skoðaði ég turn mikinn , um fimm þúsund ára mannvirki sem er nefnt í Orkneyinga sögu og einnig Egils sögu , Móseyjarborg þar sem Björn , sonur Brynjólfs hersis á Aurlandi og Þóra hlaðhönd höfðu vetursetu eftir skipbrot , og þar sem Ásgerður , síðar eiginkona Egils Skallagrímssonar kom undir .
" En hefur Þorgrímur þá trú á því að allt sé það satt og rétt sem sögurnar greina frá ? " Nei , ekki hef ég nú trú á því , að öllu leyti , " segir hann .
" En eftir að hafa farið um þessar slóðir í Noregi , Hjaltlandi og í Orkneyjum , og leitað að stöðum sem meðal annars eru nefndir í Konungasögunum , sé ég að staðalýsingar stemma meira og minna .
Auðvitað er þetta ekki allt hundrað prósent satt , eins og hvaða andlátsorð hinir og þessir hafa látið falla .
En sagnfestukenningin er líklega nokkuð rétt , þessar sögur og kvæði hafi lifað og mótast í munnlegri geymd og að öðru leyti hef ég í heiðri orð Jóns heitins Böðvarssonar : Hafa skal það sem skemmtilegra er ! " Sagnfræði síns tíma Þorgrímur hefur gengið fram á fleiri mannvirki sem nefnd eru í fornsögunum og forvitnilegt er að lesa frásagnir hans um ýmis dæmi um það .
" Hákonarhöll sem stendur enn í Björgvin í Noregi var í rauninni höfuðstaður jarldæmisins og fyrsti viðburðurinn þar var brúðkaup Magnúsar lagabætis og Ingibjargar Eireksdóttur árið 1261 .
Þar erum við komin inn í söguna , Hákonarsögu og Sverrissögu , og þær eru sagnfræði síns tíma , skrifuð af íslenskum samtímamönnum .
Þetta er ekki texti eins og sagnfræðingar myndu skrifa núna en hver er svo góður að segja að það sé réttari aðferð en sú gamla ? Þessi nálgun var rétt , miðað við tíðarandann þá .
" Þorgrímur nefnir fleiri dæmi um sögulegar minjar í Noregi .
" Til að mynda er það rústin á hæðinni fyrir ofan bæinn Tönsberg , að húsi eða kastala Hákonar .
Þar má telja víst að Snorri Sturluson hafi setið og drukkið full með þeim félögum ...
Kannski var sterkasta upplifunin samt á Hjaltlandi en á suðurodda þess er Jarlshof , stórkostlegt rústasvæði , í raun þrjú lög af rústum .
Það elsta er kringlótt mannvirki frá steinöld , þá koma rústir frá tímum Norðmanna og loks nokkuð uppistandandi höll frá tíma Stewartanna skosku .
Það var mögnuð tilfinning að ganga þar um .
Þessi hringlaga steinaldarmannvirki er einnig að finna í Orkneyjum og því fylgir undarleg tilfinning að feta árþúsundir aftur í tímann eftir stíg sem liggur að steinaldarrústum á Scarar Brae eða ganga í Orkahaug eins og menn Rögnvaldar jarls fyrir þúsund árum .
Ég verð alltaf meira og meira upptekinn af þessum eyjum .
Eins og ég sagði skrifa ég um Færeyjar næst og kannski ætti ég líka að skoða Eystribyggð á Grænlandi og halda áfram , fara til Kanada , Vínlands og L ' ance aux Meadows á Nýfundnalandi .
Það er afskaplega spennandi að takast á við þennan ríkulega sagnaarf okkar , " segir Þorgrímur .
