Moses var að bíða eftir niðurstöðum úr prófum í grunnskóla þegar líf hans tók hamskiptum .
Hann var aðeins 16 ára þegar nígeríski herinn handtók hann í nóvember árið 2005 .
Hann var sakaður um að stela þremur símum og öðrum samskiptabúnaði .
Moses lýsti því hvernig hermaður skaut hann í höndina við handtöku og annar barði hann í höfuðið og bakið .
Honum var upphaflega haldið í hermannaskála þar sem honum var sýnt lík sem hann var beðinn um að bera kennsl á .
Þegar hann gat það ekki var hann barinn .
Eftir að hann var fluttur á Epkan-lögreglustöðina sætti hann frekari pyndingum og illri meðferð .
Moses greindi frá því að lögreglan hefði barið hann mjög illa með bareflum .
Hann var bundinn og hengdur upp á höndum í yfirheyrsluherbergi og töng var notuð til að draga neglur af höndum hans og fótum í þeim tilgangi að þvinga hann til játningar .
Réttarhöldin yfir honum fóru fram í hæstarétti í Effurum í Delta-ríki .
Rannsóknarfulltrúinn mætti ekki við réttarhöldin og sakfellingin gegn Moses byggðist á mótsagnakenndum vitnisburði og játningum hans sem þvingaðar höfðu verið fram með pyndingum .
Eftir átta ár í fangelsi var Moses dæmdur til dauðarefsingar með hengingu .
Hann fékk aldrei tækifæri til að bera vitni fyrir réttinum um þá illu meðferð og pyndingar sem hann þurfti að þola .
Moses fær aðeins að hitta fjölskyldu sína tvisvar í mánuði á meðan hann bíður á dauðadeildinni .
Í febrúar á þessu ári lét Moses eftirfarandi orð falla : " Sársaukinn sem ég þurfti að þola við pyndingarnar var óbærilegur .
Ég hélt aldrei að ég myndi lifa til dagsins í dag .
" Frelsi fólks ógnað um allan heim Um allan heim er frelsi fólks ógnað , mótmælendur eru fangelsaðir og jafnvel pyndaðir fyrir að birta skoðanir sínar opinberlega , aðgerðasinnar eru dæmdir til dauða , og konur og stúlkur deyja við barnsburð því þær fá ekki notið nauðsynlegrar heilbrigðisþjónustu eða þær fá engu ráðið um líf sitt og líkama .
Undanfarin ár í kringum 10. desember , sem er alþjóðlegur mannréttindadagur , hefur Amnesty International staðið fyrir einum stærsta mannréttindaviðburði heims – bréfamaraþoni .
Þá koma hundruð þúsunda einstaklinga saman um víða veröld og senda bréf til stjórnvalda sem brjóta gróflega á mannréttindum fólks í eigin landi .
Einnig hafa þolendur mannréttindabrota fengið sendar stuðningskveðjur en þær veita þolendum brotanna von og vissu um að umheimurinn hefur ekki gleymt þeim .
Fyrir þolendur mannréttindabrota og fjölskyldur þeirra eru bréfin tákn um alþjóðlega samstöðu fólks sem lætur sér annt um réttindi þeirra og mannlega reisn .
Einstakur viðburður Að sögn Bryndísar Bjarnadóttur , herferða- og aðgerðastjóra hjá Íslandsdeild Amnesty International , er um einstakan viðburð að ræða þar sem máttur samstöðunnar sýnir sig í verki í kröfu um réttlæti fyrir karlmenn , konur og börn um heim allan .
" Bréfamaraþon Amnesty International er vitnisburður um það sem samtökin standa fyrir – baráttu einstaklinga fyrir aðra einstaklinga , hverjir sem þeir eru og hvaðan sem þeir koma , " segir Bryndís .
Salil Shetty , framkvæmdastjóri Amnesty International , tekur í sama streng : " Þó ef til vill megi bæla niður eina rödd sem krefst réttlætis er ljóst að þúsundir slíkra radda hljóta hljómgrunn .
" Íslendingar hafa ekki látið sitt eftir liggja í baráttunni fyrir betri heimi en á síðasta ári voru 51.219 bréf og kort send utan sem er að sögn Bryndísar ótrúlegur árangur og tvöföldun frá árinu áður .
Baráttan heldur áfram .
Íslandsdeild Amnesty International skorar á fólk að láta ekki sitt eftir liggja á aðventunni í baráttunni fyrir betri heimi .
Á bréfamaraþoni samtakanna er hægt bregðast við vegna tólf áríðandi mála sem þurfa á athygli landans að halda .
Meðal þeirra er ákall til Baracks Obama Bandaríkjaforseta um tafarlausa lausn Chelsea Manning sem hlaut 35 ára fangelsisdóm í ágúst 2013 eftir að hafa lekið leynilegum gögnum Bandaríkjastjórnar á vefsíðuna Wikileaks .
Einnig er hægt að senda bréf til forsætisráðherra Indlands og krefjast réttlætis fyrir fórnarlömb Bophal-gaslekans en á milli 7.000 og 10.000 manns létu lífið vegna lekans fyrir 30 árum og þúsundir eftirlifenda þjást af langvarandi heilsuvandamálum , sérstaklega konur sem missa gjarnan fóstur eða fæða börn með margvíslega fötlun .
Alþjóðamál Orri Páll Ormarsson orri@mbl.is Bréfamaraþon Amnesty International er vitnisburður um það sem samtökin standa fyrir – baráttu einstaklinga fyrir aðra einstaklinga .
" Bryndís Bjarnadóttir , herferða- og aðgerðastjóri Íslandsdeildar Amnesty International .
