Um víða veröld einbeitir fjöldi manna sér að því að reyna að bæta lífskjör annarra með uppfinningum sínum .
Á meðal þeirra uppfinninga sem þykja meðal þeirra hundrað bestu árið 2014 eru umhverfisvænn þyngdaraflslampi , kortlagning kynferðisglæpa í Egyptalandi og leitarvél sem ætlar sér að velta Google úr sessi .
Halldór A. Ásgeirsson haa@mbl.is Nominet Trust , tæknifjárfestingarsjóður sem sérhæfir sig í verkefnum í almannaþágu , sendi nýlega frá sér lista yfir 100 tækniframfarir sem stuðlað hafa að bættum heimi á árinu 2014 .
Á listanum er að finna margvíslegar tækninýjungar hvaðanæva og þar sitja jafnt til borðs framlög frá þróuðum ríkjum sem vanþróaðri .
Listinn er of langur til þess að hægt sé að fjalla um allar nýjungarnar en hér verður stiklað á stóru og fjallað um nokkur atriði sem er að finna á listanum ; athyglisverða tækni sem vafalaust mun setja svip sinn á heiminn innan tíðar .
DuckDuckGo Hér er um að ræða lítið sprotafyrirtæki frá Philadelphiu sem setti sér það smávægilega markmið að velta Google úr sessi og veita risanum harða samkeppni á sviði leitar á netinu .
Um 20 manns vinna hjá félaginu sem stendur og tromp fyrirtækisins felst í friðhelgi einkalífs .
Ólíkt Google safnar DuckDuckGo hvorki upplýsingum né deilir þeim með þriðja aðila .
Einkunnarorð DuckDuckGo eru að hér sé á ferðinni leitarvél sem ekki fylgist með þér .
Þá er jafnframt minna af auglýsingum og rusli inni á síðunni .
Síðunni var hleypt af stokkunum árið 2008 og í júní 2013 framkvæmdi hún daglega um tvær milljónir leita .
Í september sama ár , eftir uppljóstranir Edwards Snowdens , var þessi tala komin í fjórar milljónir og árið 2013 var heildarfjöldi leita á síðunni rúmlega milljarður .
Nú hafa fjárfestar kveikt á perunni og flykkst til DuckDuckGo .
Hresst hefur verið upp á útlit síðunnar og leitarvélin fylgir nú forhlaðin með nýjustu stýrikerfum Apple svo dæmi sé tekið .
HarassMap HarassMap er stórmerkilegt frumkvæði í Egyptalandi sem miðar að því að beita uppsafnaðri hópþekkingu til þess að kortleggja kynferðisglæpi í landinu og stuðla að því að kynferðisglæpamenn komist ekki upp með brot sín að refsilausu .
83% kvenna og 98% erlendra kvenna í Egyptalandi hafa mátt þola kynferðislega áreitni eða verri brot .
Fjórar konur eru á bak við verkefnið og því var hleypt af stokkunum árið 2009 .
Hægt er að senda á einfaldan hátt inn nafnlausar frásagnir af því hvar og hvers konar ofbeldi eða glæp viðkomandi hefur mátt þola og þá er jafnframt mögulegt að merkja framlögin ákveðnum flokkum sem ná yfir allt frá dónalegum ávörpum til óviðeigandi hegðunar og jafnframt nauðgunar .
Þolendur fá samstundis send stuðningsskilaboð með upplýsingum um hvar hægt er að nálgast lögfræði- og sálfræðiaðstoð , læra sjálfsvörn og hvernig kæra skal til lögreglu .
Upplýsingarnar og gögnin sem fást fyrir atbeina þessa kerfis gera aðstandendum HarassMap kleift að greina stærð vandamálsins í Egyptalandi og á hvaða stöðum það er alvarlegast og jafnframt átta sig á tölfræðistaðreyndum um bæði fórnarlömb og gerendur .
Gravity Light Hér er um að ræða uppfinningu sem eflaust hefði fyllt sir Isaac Newton stolti ; afar ódýran lampa sem knúinn er áfram af þyngdaaflinu einu saman .
Markmiðið með hönnuninni er að útrýma hættulegum , mengandi og dýrum steinolíulömpum .
Þyngdaraflslampinn er að vísu ekki stafræn uppfinning en fékk engu að síður að fljóta með inn á listann í krafti snilldarinnar sem í honum felst .
Einn fimmti hluti jarðarbúa neyðist til þess að nota steinolíulampa vegna þess að aðgangur hans að rafmagni er takmarkaður .
Á hverju ári er dauði 1,5 milljóna manna í Afríku tengdur við eim frá steinolíulömpum og þá er jafnframt afar algengt að alvarleg brunasár megi rekja til notkunar slíkra lampa .
Þá gefur slíkur lampi , sem látinn er loga fjórar klukkustundir á dag , frá sér 150 kíló af koltvísýringi út í andrúmsloftið á ári hverju .
Lampinn virkar þannig að hlut sem vegur um 15 kíló ( til dæmis bara poki fylltur með mold ) er lyft og hann látinn falla til jarðar .
Í fallinu framleiðir hluturinn hreyfiorku sem knýr hljóðlátan mótor sem aftur býr til nægilegt rafmagn til þess að knýja lampann í 25 mínútur .
WildLeaks Þessi vefsíða er sú fyrsta sinnar tegundar sem hefur það að markmiði að vernda uppljóstrara sem leka upplýsingum um glæpi sem framdir eru gegn dýrum .
WikiLeaks-módelið er nýtt til þess að uppljóstrarar geti komið á framfæri upplýsingum um slæma meðferð á dýrum án þess að eiga á hættu að þurfa að gjalda slíkt dýru verði .
Upphaflega hugmyndin var sú að koma síðunni á fót til þess að stemma stigu við ólöglegum viðskiptum með tegundir í útrýmingarhættu .
WildLeast styðst við öfluga kóðunarferla svo hver sem er og hvenær sem er , hvort sem viðkomandi verður vitni að ólögmætum veiðum eða flutningi dýra milli staða og svo framvegis , getur gert viðvart .
Löggæsluaðilar hafa átt í erfiðleikum með að hafa hemil á vel skipulögðum og fjármögnuðum glæpasamtökum sem sérhæfa sig í ólöglegum viðskiptum með dýr í útrýmingarhættu .
Talið er að iðnaðurinn sé virði um 20 milljarða bandaríkjadollara á ári .
Duolingo Duolingo er afar vinsælt tungumálaforrit sem tengir á snjallan hátt saman ríka eftirspurn eftir góðri þýðingaþjónustu og mikið framboð af nemendum sem vilja læra tungumál ókeypis .
Stofnandi Duolingo , Luis von Ahn , setti upp síðuna til þess til að bæta aðstæður þeirra sem vilja virkilega læra nýtt tungumál til þess að öðlast frekari tækifæri í samfélaginu en hafa hins vegar ekki þá peninga sem þarf milli handanna .
Hann megnaði að setja upp helling af háklassa-tungumálakúrsum á netinu – ókeypis .
Og hvernig fór hann að því ? Með því að fá viðskiptavini sem vantar þýðingaþjónustu til þess að borga fyrir herlegheitin .
Líkt og margir aðrir tungumálaskólar gerir Duolingo nemendum sínum kleift að æfa sig með því að vinna þýðingar .
Það sem aðgreinir Duolingo frá öðrum skólum er að þessar þýðingar eru fyrir alvörukúnna , sem greiða fyrir hraðvirka þýðingaþjónustu .
Nemendur Duolingo geta þýtt margvíslega texta , kosið um nákvæmni þýðinganna og kúnnar á borð við CNN og Buzzfeed reiða fram fjármuni í staðinn .
