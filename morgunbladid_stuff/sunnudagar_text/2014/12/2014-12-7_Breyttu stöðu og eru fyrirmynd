Fyrirmyndir í námi fullorðinna er viðurkenning sem Fræðslumiðstöð atvinnulífsins hefur veitt árlega frá árinu 2007 .
Árangur og framtíð framhaldsfræðslu , var yfirskrift fundar sem var haldinn í gær .
Þar var þremur einstaklingum veitt viðurkenning , þeim Margréti Gígju Rafnsdóttur , Ólöfu Ástu Salmannsdóttur og Sigurði Oddssyni .
Öll eiga þau það sameiginlegt að hafa tekið þátt í vottuðum námsleiðum og í kjölfarið breytt stöðu sinni á vinnumarkaði .
" Þau eiga það einnig sameiginlegt að vera öðrum fyrirmynd , " segir í tilkynningu .
Margrét Gígja Rafnsdóttir hætti snemma í námi og fór út á vinnumarkað .
Stóð síðan uppi einstæð og atvinnulaus með litla starfsreynslu og takmarkaða menntun fyrir fáum árum .
Fyrir tilstuðlan Vinnumálastofnunar fékk Margrét Gígja aðstoð vegna lesblindu og í framhaldi af því sótti hún grunnmenntaskólann hjá Mími .
Lauk svo starfsnámi stuðningsfulltrúa hjá Framvegis – miðstöð símenntunar .
Starfar nú á leikskólanum Rauðhóli .
Ólöf Ásta Salmannsdóttir lauk námi í menntastoðum hjá Símey vorið 2012 og háskólabrú Keilis á Akureyri vorið 2013 .
Stefna Ólafar var að nema viðskiptafræði , en í stað þess að fara í háskólanám stofnaði hún með sínu fólki fyrirtækið Fiskkompaníið sem hefur fengið góðar viðtökur .
Sigurður Oddsson átti erfitt uppdráttar í námi strax í grunnskóla vegna lesblindu sem hann fékk hjálp til að takast á við .
Fékk svo vinnu hjá Norðuráli þar sem hann nýtti sér möguleikann nám í stóriðju og stundar nú helgarnám í vélvirkjun hjá Fjölbrautaskóla Vesturlands .
sbs@mbl.is 