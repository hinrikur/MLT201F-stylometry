Fleiri stjórnendur en hitt telja að aðstæður í atvinnulífinu séu góðar frekar en slæmar samkvæmt könnun Capacent meðal 400 stærstu fyrirtækja landsins fyrir Samtök atvinnulífsins .
Tæplega helmingur aðspurðra telur aðstæður munu batna á næstu sex mánuðum og álíka margir telja þær munu haldast óbreyttar .
Nægt framboð er af starfsfólki en helst skortir starfsmenn í iðnaði og byggingarstarfsemi .
Stjórnendur gera ráð fyrir , samkvæmt því sem könnunin leiðir í ljós , að starfsmönnum sínum fjölgi frekar lítið næsta hálfa árið .
Þeir búast við 2,5% verðbólgu næsta árið og hafa þeir ekki spáð minni verðbólgu síðastliðin fjögur ár .
Meiri bjartsýni á landsbyggðinni Mat stjórnenda á aðstæðum í atvinnulífinu hefur farið batnandi eftir því sem liðið hefur á árið , segir SA .
Er staðan nú orðin sambærileg því sem var haustið 2007 .
Um 35% stjórnenda telja aðstæður í atvinnulífinu vera góðar , 10% meta þær slæmar en 55% segja þær hvorki góðar né slæmar .
" Stjórnendur í öllum atvinnugreinum eru bjartsýnir á framvinduna en hún er mest í byggingariðnaði , fjármálaþjónustu og verslun .
Meiri bjartsýni gætir á landsbyggðinni en á höfuðborgarsvæðinu , " segir í frétt á vef samtakanna .
sbs@mbl.is 