Alls 26 verkefni fengu samfélagsstyrki úr samfélagssjóði Landsbankans sem veittir voru í vikunni .
Tveimur verkefnum var úthlutað einni milljón króna , níu verkefni fengu 500 þús. kr. hvert og loks fengu fjórtán verkefni 250 þús. kr. styrk .
Rúmlega 300 umsóknir bárust að þessu sinni .
Samfélagsstyrkjum er einkum ætlað að styðja líknar- og menntamál , rannsóknir og vísindi , verkefni á sviðum menningar og lista , forvarna- og æskulýðsstarfi og sértæka útgáfustarfsemi .
Vert að verðlauna Sjóður Landsbankans veitir ferns konar styrki á hverju ári , það er náms- , nýsköpunar- , samfélags- og umhverfisstyrki .
Afreksstyrkir eru veittir annað hvert ár .
Samfélagsstyrkirnir eru að jafnaði veittir tvisvar á ári og alls voru veittar 20 millj. kr. í pottinum þetta árið Rit um náttúru vatna " Samfélagsstyrkir Landsbankans eru mikilvægur þáttur í stuðningi bankans við samfélagið .
Með þeim leggur Landsbankinn bæði einstaklingum , hópum og félagssamtökum lið við verkefni sem jafnan er sinnt af einlægni og ómetanlegum áhuga sem vert er að verðlauna , " segir í frétt frá bankanum .
Hæstu styrkina í ár , eina millj. kr. , fengu Hjálpræðisherinn á Íslandi til reksturs Dagsetursins á Eyjarslóð í Reykjavík sem er skjól fyrir heimilislaust fólk , Pétur Henry Petersen til að vinna rannsókn sem miðar að betri greiningu Alzheimer-sjúkdómsins .
Styrki upp á 500 þúsund kr. fékk Eydís Franzdóttir til að halda tónleikaröðina 15:15 í Norræna húsinu og Félag nýrnasjúkra til kaupa á vatnshreinsivélum fyrir blóðskilunardeildir á Akureyri og Selfossi .
Þá fékk Hið íslenska náttúrufræðifélag 250 þúsund krónur styrk til útgáfu á riti um náttúru Mývatns og Þingvallavatns og Kattavinafélag Íslands sömu upphæð til að bæta aðbúnað í Kattholti , athvarfi fyrir kisur .
