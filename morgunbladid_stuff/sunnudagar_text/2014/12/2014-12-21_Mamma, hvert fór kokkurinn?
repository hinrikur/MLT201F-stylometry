Matur kemur mjög við sögu í Biblíunni , ef grannt er skoðað , þó engar séu birtar uppskriftirnar .
Mikið er borðað , eins og hverjum manni er og hefur alltaf verið nauðsyn , og maturinn sem borinn er á borð í bókinni helgu er hollur , segir séra Svavar Alfreð Jónsson .
Hugmyndina að bókinni : Biblíumatur - uppskriftir frá landi mjólkur og hunangs , fékk forleggjari séra Svavars , Guðjón Ingi Eiríksson hjá Hólum , " og hann þurfti ekki að ganga lengi á eftir mér , " segir prestur .
Tvö barna séra Svavars og eiginkonu hans , Bryndísar Björnsdóttur , eru búsett í Hollandi .
Björn Ingi er í læknanámi í Maastricht og kona hans , Lára Dagný Guðmundsdóttir , er í meistaranámi í lista- og menningarfræðum .
Dóttir séra Svavars og Bryndísar , Sunna , hóf í haust nám við konunglegu listaakademíuna í Haag .
Björn Ingi og Lára Dagný komast ekki heim um jólin og hjónin skutust því utan á dögunum ásamt yngstu dótturinni , Hildi Emelíu , og fjölskyldan hélt litlu-jólin í Maastrich þar sem fjölskyldufaðirinn sló upp veislu og bauð að sjálfsögðu upp á biblíumat .
" Verkefnið hefur tekið eitt og hálft ár og í því sameina ég nokkur af mínum áhugamálum .
Ég hef alltaf haft gaman af því að elda og líka að borða góðan mat .
Ég eldaði alla réttina sjálfur og prófaði – reyndar fleiri en komust í bókina .
Ég bauð fólki í mat til að smakka með mér , enda hef ég alltaf haft gaman af því líka að borða með öðrum ; að hafa samfélag í góðum mat .
Svo tók ég allar myndirnar sjálfur enda mikill áhugamaður um ljósmyndun .
Loks ég hef að sjálfsögðu mikinn áhuga á heilagri ritningu , því ritsafni .
Biblían er náttúrlega mikið ritsafn og varð til á mjög löngum tíma ; þar eru engar uppskriftir en vitað er hvaða hráefni voru notuð .
Land gyðinga var mikið gnóttaland .
" Svavar segist hafa þurft að grúska heilmikið um fyrirbærið biblíumat og pantað bækur til að leita fanga .
Maturinn í bókinni er mjög " hreinn " , eins og séra Svavar orðar það .
" Segja má að helsta einkennið sé hve maturinn er einfaldur .
Sykur er mjög lítið notaður en mikið hunang og berjasaft til að gefa sætubragð , mikið er um grænmeti og ávexti , lambakjöt og fisk .
Ég fjalla líka um súpur , salöt , brauð og eftirrétti .
Þetta er matur sem fer vel í mann .
" Séra Svavar kynntist kirkjustarfi ungur en einnig góðum mat .
" Pabbi spilaði á böllum á Hótel KEA í gamla daga en oftast dinnermúsík .
Við mamma fórum stundum að hitta hann og þá buðu kokkarnir mér gjarnan í eldhúsið og gáfu mér eitthvað gott .
Svo var það einu sinni að mamma fór með mig upp kirkjutröppurnar til messu þar sem presturinn stóð fyrir altari , mjög fallega klæddur að mér fannst .
Þegar hann fór fram í skrúðhús á leið sinni í predikunarstólinn , sagði ég víst svo undir tók í kirkjunni : Mamma , hvert fór kokkurinn ? " Séra Svavar segist telja ýmislegt sameiginlegt með þessum tveimur störfum ; kokksins og prestsins .
" Við prestarnir vinnum við að matreiða textann úr þessari bók .
Kokkarnir vita að hráefnið þarf að vera fyrsta flokks og það er fyrsta flokks hráefni sem við prestarnir höfum .
Vissulega þarf að beinhreinsa og skera frá , velja hráefni sem fólk getur melt og það þarf að krydda það .
Maður er sem sagt alltaf í ákveðinni matreiðslu .
" 