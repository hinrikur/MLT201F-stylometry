Það er gaman að gefa sér tíma til að fá sér eitthvað annað en Cheerios og hafragraut í morgunmat en slíkt er þó oft ekki mögulegt nema um helgar og í löngum fríum .
Margir grípa í að fá sér rúnnstykki en fyrir þá sem vilja leggja meiri metnað í verkið er margt í stöðunni .
Margir munu sitja uppi með afgangskjöt morguninn eftir hátíðarborðið og það er fátt betra en að útbúa matarmikla samloku með kjötið sem álegg og virkar það jafnt að nota hreindýr , nautakjöt eða svínakjöt .
Til að allt gangi eftir er mikilvægt að huga að því að kaupa inn það sem þarf í afgangskjöts-samlokuna .
Gott brauð er þar lykilatriði , svo sem langlokustykki eða snittubrauð .
Á brauðið er gott að smyrja sterkt sinnep , majónes , að sjálfsögðu sósu ef hún er til frá því kvöldinu áður og þá er rjómaostur alltaf góður með .
Með kjötinu er gott að nota súrar gúrkur , tómata , rauðlauk , kál að eigin vali , jafnvel nokkrar beikonsneiðar , svartar ólífur , kapers og þá má alveg skella smávegis af waldorf-salatinu til hliðar eða jafnvel bara í samlokuna sjálfa .
Hérna gildir að nýta afgangana , vera með brauðið tilbúið og smá grænmeti en hugmyndaflugið nýtist svo allra best til að gera samlokuna eftir fjölskyldunnar höfði .
