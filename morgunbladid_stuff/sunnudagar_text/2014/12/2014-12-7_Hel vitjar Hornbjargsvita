Sumarið 1935 missti Vilhjálmur Valdimarsson , þá níu ára gamall , móður sína og tvo bræður með fjögurra daga millibili vestur í Látravík .
Þá úr kíghósta en hana úr heilablóðfalli .
Þessi mikli missir markaði djúp spor í sálarlíf hans , auk þess sem fjölskyldan leystist upp í kjölfarið .
Faðir Vilhjálms gat ekki lengur alið önn fyrir öllum börnum sínum og fjögur af sjö fóru í fóstur .
Þeirra á meðal Vilhjálmur sjálfur .
Orri Páll Ormarsson orri@mbl.is Hún hafði besta lagið á því að ná mjólkinni úr kúnni .
Þess vegna gekk Guðrún Vilhjálmsdóttir , 34 ára húsfreyja , út í gripahús Hornbjargsvita þetta kvöld í endaðan ágúst .
Hún var örþreytt og undir miklu álagi , hafði misst son sinn , Sverri , nokkurra mánaða gamlan , úr kíghósta tveimur dögum áður og annar sonur , Haukur , tvíburi Sverris , lá fyrir dauðanum inni í bænum .
Úti í gripahúsi brast eitthvað , Guðrún hneig niður og lá meðvitundarlaus eftir .
Bóndi hennar , Valdimar Stefánsson vitavörður var þar staddur ásamt átta ára gamalli dóttur þeirra , Ásdísi , og hafði hröð handtök .
Flutti eiginkonu sína inn í bæinn , þar sem fyrir voru sex börn til viðbótar , það elsta tíu ára , og vinkona hjónanna , Ingibjörg Jósepsdóttir , ljósmóðir og húshjálp .
Hvorki var sími né talstöð í vitahúsinu og ekki um annað að ræða fyrir Valdimar en að fara fótgangandi sjö kílómetra leið að Horni , þar sem næstu bóndabæir voru , til að komast í talstöð .
Skilyrði voru erfið á fjalli , enginn bíllinn og enginn hesturinn enda bauð leiðin ekki upp á það .
Talstöðvarsamband náðist við lækni á Hesteyri sem lagði strax af stað .
Hann gat siglt inn Veiðileysufjörð en eftir það varð læknirinn að ganga að Hornbjargsvita .
Kunnugir telja að ferðalagið hafi tekið á bilinu fimm til sex klukkustundir .
Allt kom fyrir ekki , þegar í Hornbjargsvita var komið hafði Guðrún skilið við .
Talið var að banamein hennar hefði verið heilablóðfall .
Bjargleysið algjört Eitt barnanna sem horfði á móður sína deyja þessa sumarnótt árið 1935 í Látravík var Vilhjálmur Valdimarsson , þá níu ára .
Enda þótt tæpir átta áratugir séu liðnir man hann atburði þessa örlagaríka kvölds og nætur eins og gerst hefði í gær .
" Það var hræðilegt að sjá pabba bera mömmu í öngviti inn í húsið .
Við gerðum okkur strax grein fyrir því að eitthvað alvarlegt væri á seyði .
Bjargleysi okkar systkinanna var algjört þegar mamma dó um nóttina .
Ásdís varð vitni að því þegar hún hneig niður og var í algjöru áfalli .
Hörður , elsti bróðirinn sem var á staðnum , hágrét , eins yngri systkinin .
Sjálfur fann ég fyrir djúpstæðri reiði og öskraði að ég skyldi aldrei gráta .
Og hef staðið við það .
" Raunum fjölskyldunnar var ekki lokið því daginn eftir bar kíghóstinn hinn tvíburann , Hauk , líka ofurliði .
Á fjórum dögum missti Vilhjálmur sumsé móður sína og tvo bræður .
Mikið á ungan dreng lagt og harkaleg áminning um það að lífið getur verið óvægið .
Vilhjálmur er orðinn 88 ára og ver ævikvöldinu í lítilli en snoturri íbúð í Eirborgum í Grafarvogi .
Nú einn eftir að eiginkona hans , Sigfríður Sigurðardóttir , lést fyrr á þessu ári .
Hann ræðir sjaldan um þessa dimmu daga vestur á Hornströndum og helst ekki við aðra en fjölskyldumeðlimi en hefur að vel íhuguðu máli ákveðið að deila sögu sinni með lesendum Morgunblaðsins .
" Það er mikilvægt að halda þessari sögu til haga .
Það sem gerðist þessa örlagaríku daga fyrir vestan hafði djúpstæð áhrif á okkur öll sem eftir lifðum , " segir hann .
Vilhjálmur fæddist 2. mars 1926 , ásamt tvíburabróður sínum , Stefáni .
Þá voru þeir orðnir fjórir bræðurnir , elstur var Þráinn ( 1923 ) , síðan Hörður ( 1925 ) .
Næst komu þrjár systur , Ásdís ( 1927 ) , Erla ( 1929 ) og Hrafnhildur ( 1931 ) .
Árið 1927 var skarð höggvið í hópinn þegar Stefán lést úr berklum .
" Stefán var bæði stærri og hraustari en ég sem var hálfveimiltítulegur en samt beit ekkert á mig .
Stefán var á öðru ári þegar hann dó og eðli málsins samkvæmt man ég ekkert eftir honum , " segir Vilhjálmur .
Árið 1932 hafði heimskreppan teygt anga sína til Íslands .
Atvinnuleysi var mikið , ekki síst í Reykjavík , og Valdimar , faðir Vilhjálms , hafði litla atvinnu .
" Pabbi var múrari en gekk eins og svo margir í það sem bauðst .
Alltaf var minna og minna um vinnu , " segir Vilhjálmur .
Fjölskyldan bjó við þröngan kost í því sem Vilhjálmur kallar " óhollustuíbúð " í Garðastrætinu .
Börnin voru fimm þar en elsti bróðir Vilhjálms , Þráinn , var kominn í fóstur hjá móðurömmu þeirra og afa austur í Meiri-Tungu í Holtum .
Afskekktur og meira en það Valdimar komst í kynni við vitamálastjóra og úr varð að honum bauðst að gerast vitavörður í Hornbjargsvita í fásinninu í Látravík .
Það var mikið átak fyrir hjónin að taka sig upp og flytja vestur á Hornstrandir en annað var ekki í boði .
Fimm börn fylgdu foreldrum sínum en Þráinn vildi ekki fara með , undi hag sínum vel í Holtunum .
Siglt var vestur með vitaskipinu Hermóði vorið 1932 .
Það var að vonum mikið ævintýri fyrir börnin sem ekki höfðu í annan tíma komið um borð í skip .
" Við lentum í snarvitlausu veðri fyrir vestan og urðum að liggja inni á Aðalvík um tíma .
Það var erfitt að lenda inni á Látravík en við komumst þó á endanum heilu og höldnu í land , " rifjar Vilhjálmur upp .
Hornbjargsviti er afskekktur " og mikið meira en það " , eins og Vilhjálmur kemst að orði .
Sjö kílómetrar voru á næstu bóndabæi , á Horni , og yfir sextíu kílómetrar í næsta kauptún , Hesteyri .
Þar var jafnframt næsti sími , svo sem fram hefur komið .
Á veturna var fjölskyldan meira og minna innlyksa .
Vel fór um fjölskylduna í nýlegu vitahúsinu , hátt til lofts og vítt til veggja .
Hún kom sér fyrir á neðri hæð hússins en á efri hæðinni gátu börnin leikið sér að vild .
Nægur hiti var í húsinu enda mikið um rekavið til að kynda upp í miðstöðinni .
Lítill búskapur var á jörðinni .
Ein kýr og fáeinar kindur og eitt hross um tíma .
Nærsveitamenn tóku aðkomufólkinu vel og enginn betur en séra Jónmundur Halldórsson , prestur í Grunnavík , en Látravík tilheyrði hans sókn .
Í bókinni Minningar um séra Jónmund , sem dóttir hans , Guðrún Jónmundsdóttir , ritaði er haft eftir presti : " Ég ásetti mér að reyna að gera dvöl aðfluttu hjónanna á þessu afskekkta býli svo óralangt í burtu frá öllum mannabyggðum , eins ánægjulega og í mínu valdi stæði , þar sem búast mátti við , að þau væru einmana og kvíðafull , nýkomin í strjálbýli og ókunna útkjálkabyggð .
" Vilhjálmur segir séra Jónmund hafa stungið reglulega við stafni í Látravík meðal annars til að hlýða á elstu systkinin lesa og prófa þau .
" Séra Jónmundur er ógleymanlegur maður , öllum sem honum kynntust .
Hann var geysilega hávaxinn , hálfgerður tröllkarl , og persónuleikinn eftir því .
" Kennsla fór að vonum fram heima í Hornbjargsvita og sá faðir Vilhjálms um að leiðbeina börnunum , auk þess sem Sölvi Betúelsson , " indæliskarl frá Höfn í Hornvík , var fenginn til að hjálpa til við að koma einhverjum lærdómi í okkur " .
Sölvi aðstoðaði líka til við sitthvað annað á staðnum enda í mörg horn að líta á stóru heimili .
Kapp var í bræðrunum í náminu .
" Við lögðum okkur alla fram og það var Herði mikið áfall þegar ég sló honum við í lestri , " rifjar Vilhjálmur upp hlæjandi .
Ól tíu börn á tólf árum Strax árið 1932 bættist nýtt barn í hópinn , Stefán Jóhann , og tók Ingibjörg Jósepsdóttir , ljósmóðir í Grunnavíkurhreppi , á móti honum .
Hún tók miklu ástfóstri við fjölskylduna og var viðloðandi í Látravík eftir það og hjálpaði til við húsverkin .
Vorið 1935 tók Ingibjörg á móti tvíburunum Sverri og Hauki .
Þá voru systkinin orðin níu og Guðrún hafði alið tíu börn á tólf árum .
Gestkvæmt var í Hornbjargsvita á sumrin og Vilhjálmur minnist þess að nokkrir Þjóðverjar hafi komið í heimsókn .
Hann er ekki í vafa um í hvaða erindagjörðum þeir voru fyrir vestan .
" Þeir voru að njósna .
Ég man sérstaklega eftir einum Þjóðverjanum , stútungskarli með sekk mikinn á bakinu .
Hann vék aldrei frá sekknum meðan hann var hjá okkur .
Fór snemma á morgnana og kom aftur seint á kvöldin .
" Guðrún , Valdimar og börn höfðu komið sér vel fyrir á hjara veraldar en eftir þrjú góð ár dundi ógæfan yfir .
Svo um munaði .
Sumarið 1935 kom hópur skáta frá Ísafirði í heimsókn í Hornbjargsvita og fékk að gista á efri hæðinni .
Sú heimsókn átti heldur betur eftir að draga dilk á eftir sér .
Kíghósti hafði nefnilega stungið sér niður í hópnum og skömmu síðar veiktust Vilhjálmur og systkini hans öll .
Eldri börnin sex hristu hinn óboðna gest fljótt af sér en kíghóstinn lagðist þungt á tvíburana litlu , sem aðeins voru nokkurra mánaða gamlir , og lutu þeir báðir í lægra haldi .
Þegar Sverrir dó var Guðrún , móðir Vilhjálms , enn í fullu fjöri og hann segir hana umfram aðra hafa stappað stálinu í sitt fólk .
" Mamma var trúuð kona og hafði kennt okkur bænir .
Guð átti að geta allt en síðan gerði hann okkur þetta .
Tók ekki bara bræðurna litlu frá okkur , heldur móður okkar líka .
Þvílíkt óréttlæti , " segir Vilhjálmur .
Eins og hann hefur áður lýst fylltist Vilhjálmur ofboðslegri reiði .
Sú reiði beindist öðrum fremur að almættinu .
Spurður hvort hann hafi síðar sæst við það svarar Vilhjálmur : " Ég hef haft það fyrir mig .
" Valdimar þurfti að tilkynna skyldmennum og vinnuveitendum sínum um andlát Guðrúnar .
Vilhjálmur man ekki hvernig að því var staðið en þykir líklegast að faðir hans hafi þurft að fara alla leið til Hesteyrar til að komast í síma .
Sýnd mikil hluttekning Fáeinum dögum síðar kom vitaskipið Hermóður sérstaka ferð með kistu vestur og voru mæðginin öll lögð í sömu kistuna .
Guðrún fyrir miðju með synina hvorn á sína hönd .
Séra Jónmundur kistulagði heima í Hornbjargsvita að viðstöddu fjölmenni úr sveitinni .
" Þar á meðal var fólk sem við þekktum ekki neitt .
Okkur var sýnd mikil hluttekning sem styrkti okkur óneitanlega í sorginni , " segir Vilhjálmur .
Eftir kistulagningu fór kistan um borð í Hermóð sem sigldi með hana suður til Reykjavíkur .
Systkinin horfðu skilningsvana á eftir skipinu út á hafið .
" Við vorum frosin .
Það er eina orðið sem mér kemur í hug , " segir Vilhjálmur .
Mæðginin voru jarðsett í kirkjugarðinum við Suðurgötu í Reykjavík nokkrum dögum síðar .
Valdimar komst ekki í útför eiginkonu sinnar enda hafði hann skyldum að gegna í vitanum .
Systkini Guðrúnar heitinnar höfðu veg og vanda af útförinni .
Þar sem hann var orðinn einstæður faðir með sex börn á framfæri varð úr að Ásdís fór suður með Hermóði , undir verndarvæng Bjössa kokks , og var komið í vist hjá ömmu sinni og afa í Holtasveitinni , þar sem elsti bróðirinn , Þráinn , var fyrir .
Ólst hún þar upp eftir það .
" Ásdísi þótti erfitt að yfirgefa okkur en hún hafði ekkert val , blessunin .
" Þess má geta að Hermóður komst ekki inn í Látravíkina vegna veðurs og fyrir vikið varð Valdimar að fara fótgangandi með dóttur sína yfir í Hornvík .
" Mér skilst að pabbi hafi haldið á Ásdísi mestalla leiðina .
" Sjálfur var hann áfram fyrir vestan um veturinn ásamt föður sínum , Herði , Erlu , Hrafnhildi og Stefáni Jóhanni .
" Þetta var mjög erfiður vetur , eins og gefur að skilja .
Þungt yfir öllu og enginn gáski í húsinu .
Við þraukuðum .
" Vilhjálmur segir föður sinn hafa verið þungan í lund án þess að það hafi verið rætt frekar .
" Pabbi varð mjög dulur eftir þessa atburði og vildi ekki ræða þá við nokkurn mann og bað okkur að tala ekki um þetta heldur .
Menn báru harm sinn í hljóði .
" Um vorið hafði Valdimar fengið nóg og lét af störfum sem vitavörður í Látravík .
Tók föggur sínar og sigldi með Hermóði ásamt börnunum fimm .
Skipið var á austurleið og fór fjölskyldan frá borði á Blönduósi til að ná bíl suður .
Notaði Valdimar tækifærið til að heimsækja ábúendur á Holtastöðum í Langadal en þar hafði hann verið í sveit á sumrin sem drengur .
Vel var tekið á móti fjölskyldunni , raunar svo vel að fólkið bauðst til að taka Hörð að sér og koma honum upp .
Varð það úr .
" Auðvitað skildi maður þetta , aðstæður voru erfiðar , " útskýrir Vilhjálmur .
" Eigi að síður var þetta mikið reiðarslag , ekki síst fyrir mig en við Hörður vorum sem einn maður .
Hörður átti að gæta mín , sem var léttur á löppinni og til í allt .
Við rifumst aldrei og kom einstaklega vel saman .
Eftir þetta ólumst við upp hvor á sínum staðnum , hittumst sjaldan og samband okkar varð aldrei eins aftur .
" Enn ein kollsteypan Sjálfur var Vilhjálmur ekki fyrr kominn suður að afráðið var að fara með hann í sveit líka , á Efri-Rauðalæk í Holtum .
Þorsteinn Vilhjálmsson , móðurbróðir hans og sjómaður , sá um það en hann þekkti þar til .
Systkini Guðrúnar lögðu gjörva hönd á plóg , saumuð voru föt á börnin og heimilið aðstoðað eftir föngum .
Þetta var eitt úrræðið .
" Það var enn ein kollsteypan en ég ílentist þar um haustið og það æxlaðist raunar þannig að ég dvaldist á Efri-Rauðalæk til tvítugs .
Mér var mjög vel tekið af þessu indælisfólki sem reyndist mér í alla staði vel en fyrst um sinn átti ég erfitt með að blanda geði við það .
Varð fáskiptinn og dulur .
Þarna var annar strákur , tveimur árum eldri en ég , Gunnar Már Torfason , og hann bjargaði miklu fyrir mig .
Við Gunnar erum ennþá í góðu sambandi og ég fór í níræðisafmælið hans um daginn .
Þorsteinn móðurbróðir sá líka um að rífa mig upp og smám saman náði ég mér aftur á strik .
" " Helvítis asni ! " Þorsteinn kostaði Vilhjálm í skóla .
Fyrst fór hann í farskóla heima á bænum en fljótlega eftir fermingu í skóla sem prestur í Landsveitinni hélt úti .
Lærði þar meðal annars undirstöðu í ensku og dönsku .
Félagsskapurinn gerði honum ekki síður gott .
Því næst fór Vilhjálmur í íþróttaskóla hjá Sigurði Greipssyni í Haukadal og loks var hann í tvo vetur á Laugarvatni .
Á árunum fram til tvítugs sá hann föður sinn og systkini afar sjaldan enda samgöngur ekki miklar milli landshluta á þessum tíma .
Tvítugur að aldri fór Vilhjálmur að vinna í kjötversluninni sem verið var að byggja upp í kaupfélaginu á Selfossi .
Húsbændur þar vildu raunar að hann legði fyrir sig kjötiðn en Vilhjálmur gat ekki hugsað sér það .
" Grímur E. Thorarensen aðstoðarkaupfélagsstjóri átti vont með að skilja þá afstöðu mína .
Skellti hurðum og sagði : " Helvítis asni ! " Egill Thorarensen , kaupfélagsstjóri og faðir Gríms , sýndi ákvörðun minni á hinn bóginn meiri skilning .
" Hann brosir .
Árið 1947 flutti Vilhjálmur sig um set til Hellu , þar sem hann afgreiddi í kaupfélaginu , meðal annars í Heklugosinu fræga sama ár .
Þremur árum síðar gerðist hann útibússtjóri í kaupfélaginu á Kirkjubæjarklaustri og var þar til ársins 1971 .
Þar kynntist Vilhjálmur eiginkonu sinni , Sigfríði Sigurðardóttur .
Hún átti tvö börn fyrir en saman eignuðust þau fjögur börn .
Það var því líf og fjör á heimilinu .
Við komuna suður gerðist Vilhjálmur gjaldkeri hjá Olíufélaginu hf. og starfaði þar óslitið til ársins 1996 , að hann lét af störfum fyrir aldurs sakir .
Kvæntist ekki aftur Föður Vilhjálms varð langra lífdaga auðið , lést árið 1988 , 91 árs að aldri .
Hann hélt heimili með börnum sínum þremur , Erlu , Hrafnhildi og Stefáni .
Starfaði bæði við múrverk og hjá Rafmagnsveitunni .
Hann kvæntist ekki aftur .
Hörður fór í Búnaðarskólann á Hvanneyri en fluttist svo á mölina og starfaði um árabil sem lögreglumaður í Reykjavík .
Hann er nú látinn .
Eins Þráinn , elsti bróðirinn .
Hann starfaði nær alla tíð fyrir Framsóknarflokkinn og var framkvæmdastjóri hans í meira en 40 ár .
Hin systkinin eru öll á lífi .
Stefán Jóhann kláraði Stýrimannaskólann og var um tíma til sjós .
Síðar vann hann hjá lögreglunni .
Systurnar voru lengst af allar húsfreyjur .
Ásdís og Erla í Reykjavík en Hrafnhildur um tíma í Bandaríkjunum .
Hún er nú flutt heim aftur .
Vilhjálmur segir systkinin öll hafa lifað góðu lífi en viðurkennir að sér verði stundum hugsað til þess sem hefði orðið hefði móðir þeirra ekki verið tekin frá þeim svona ungum .
Fráfall hennar ýtti systkinunum í sundur , alltént flestum , þegar helstu mótunarárin fóru í hönd .
Það var þungt högg sem hafði , eins og hann hefur lýst , djúpstæð áhrif á sálarlíf þeirra allra .
Góðleiki skein úr augum hans " Valdimar Stefánsson var maður fremur lágvaxinn , grannur og skarpleitur , en góðleiki skein úr augum hans .
Gjarnan brá fyrir kímni .
Hann hafði unun af tónlist og var sjálfur frábær söngmaður , enda þótt hann hafi ekki lagt söng fyrir sig .
Hann unni líka bókmenntum og las mikið .
" Þannig farast Magna Guðmundssyni orð í minningargrein um Valdimar Stefánsson , föður Vilhjálms , í Morgunblaðinu vorið 1988 .
Magni og Valdimar höfðu þekkst lengi .
" Upphaflega leitaði ég til hans vegna múrverks , sem ég þurfti að fá unnið .
Vakti það athygli mína hvílíka alúð hann lagði í vinnu sína .
Uppmæling og afköst voru ekki að hans skapi .
Vandvirknin gekk fyrir öllu .
Létt lund þessa manns og gamansemi , svo og eldlegur áhugi hans á félagsmálum , varð þess valdandi , að góður kunningsskapur tókst með okkur , síðar varanleg vinátta , " segir ennfremur í greininni .
Magni víkur einnig að ótímabæru fráfalli Guðrúnar og tvíburanna ungu fyrir vestan .
" Missirinn var sársaukafullur fyrir tilfinninganæman mann , ekki sízt fyrir þá sök að hann neyddist til að koma sumum barnanna í fóstur .
" Þrátt fyrir allt var Valdimar þó gæfumaður , að dómi Magna : " Segja má með sanni að Valdimar hafi átt barnaláni að fagna , en það er mesta lán , sem foreldrum getur hlotnazt .
Reyndar lék slíkt lán við hann í tvennum skilningi .
Börnin öll eru görvuleg og góðum gáfum gædd , en einnig var samband þeirra við föðurinn ævinlega eins og bezt varð á kosið .
Valdimar var ástríkur faðir , sem skildi börnin sín , var góður félagi þeirra og þekkti hinn gullna meðalveg í umgengni við þau .
" Ekki álitlegur kostur til ábúðar Hornbjargsviti stendur í Látravík , sem er næsta vík fyrir austan Hornvík .
Fyrr á öldum þótti Látravík ekki álitlegur kostur til ábúðar , og var hún ekki byggð fyrr en 1872 , þegar Jóhann Halldórsson bóndi og refaskytta settist þar að .
Í Látravík var svo búið allt fram til 1909 , en þá fór jörðin í eyði .
Það var svo árið 1930 að Vitamálastofnun keypti jörðina og reisti þar Hornbjargsvita .
Vitinn stendur ekki á Hornbjarginu sjálfu , menn munu fljótt hafa séð að það gengi ekki að hafa vitann þar sökum erfiðleika við búsetu nálægt honum , enda þurftu vitaverðir oft að dveljast langdvölum í vitanum við skyldustörf .
Vitinn var fyrstu árin knúinn með gasi og gasþrýstingi , en 1960 var byggð lítil vatnsvirkjun og vitinn raflýstur .
Árið 1995 var vitinn rafvæddur með sólar og vindorku og starf vitavarðar lagt niður .
Nú er vitinn nánast alsjálfvirkur , einungis er komið 1-2 sinnum á ári til eftirlits .
Vitinn stendur í um það bil 20 metra hæð yfir sjávarmáli og er hæð hans 10,2 metrar svo ljóshæð hans er 31 metri yfir sjávarmáli .
Nú er rekin gistiþjónusta fyrir ferðamenn í vitavarðarhúsinu .
