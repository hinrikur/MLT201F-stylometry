Út er komin bókin Saga landsliðs karla í knattspyrnu eftir Sigmund Ó. Steinarsson , 608 blaðsíður og ríkulega myndskreytt .
Knattspyrnusamband Íslands gefur út en í bókinni er að finna allar staðreyndir og alls kyns fróðleik um landsleiki Íslands frá árinu 1946 og raunar lengur , þar sem svonefndum úrvalsliðum eru einnig gerð skil en þau voru forveri landsliðsins .
Orri Páll Ormarsson orri@mbl.is Ríkharður skoraði fimm lögleg mörk í leiknum .
Ég var í mjög góðri aðstöðu til að dæma um fimmta markið – stóð í beinni línu við öftustu varnarmenn Svía þar sem innkastið var tekið og knettinum kastað inn á völlinn .
Þegar knötturinn barst til Ríkharðs var hann ekki fyrir innan varnarmenn Svía , en Ríkharður skaust snöggt fram og sendi knöttinn í netið .
Guðjón Einarsson , dómari leiksins , flautaði , benti á miðjuna og dæmdi mark .
Svíar mótmæltu og ég tel að þar sem Ísland var tveimur mörkum yfir ( 4:2 ) og stutt til leiksloka hafi Guðjón af kurteisi við gestina gefið eftir og dæmt markið af .
Vildi greinilega ekki skapa einhverja óánægju , enda Svíar orðnir viðkvæmir – sáu fram á tap .
" Þetta segir Gísli heitinn Halldórsson , fyrrverandi leikmaður KR og forseti Íþróttasambands Íslands , í nýrri bók , Sögu landsliðs karla í knattspyrnu eftir Sigmund Ó. Steinarsson .
Hann er vitaskuld að tala um sigurinn fræga á Svíum á Melavellinum 1951 , 4:3 , þegar Ríkharður Jónsson vann það ótrúlega afrek að skora öll mörk Íslands .
Að vonum var létt yfir mönnum er gengið var af velli .
Þannig kom Einar Halldórsson úr Val til Ríkarðs og sagði : " Þakka þér fyrir að leyfa okkur að vera með ! " Hillur svigna undan fróðleik Sigmundur Ó. Steinarsson hefur fylgst með íslenskri knattspyrnu frá blautu barnsbeini og sankað að sér hafsjó af upplýsingum gegnum tíðina .
Það eru engar ýkjur að hillur og skápar á heimili hans beinlínis svigna undan fróðleik .
Merkilegt er að fylgjast með Sigmundi sækja staðreyndir í handskrifaðar stílabækur og lausblaðamöppur .
Vanti til dæmis upplýsingar um tiltekinn landsleik árið 1978 grípur Sigmundur bara viðeigandi bók eða möppu .
Allt er þar að finna , dagsetningu , úrslit , mót , leikmenn Íslands og þar fram eftir götunum .
Fært í letur með rithönd fagurkerans .
Þessum upplýsingum byrjaði Sigmundur að halda til haga meðan hann var íþróttafréttamaður , löngu áður en til tals kom að hann skráði sögu landsliðsins .
Hér ræðir um bókhald sem engin tölva mun nokkru sinni leysa sómasamlega af hólmi .
Sigmundur sendi frá sér 100 ára sögu Íslandsmótsins í knattspyrnu í tveimur bindum árið 2011 en samhliða því verki lagði hann drög að landsliðssögunni .
" Ég safnaði efni í bæði þessi verk samhliða , til að mynda nýtast viðtöl við ýmsa menn á báðum stöðum , einkum þá eldri , " segir hann en útgefandi bókanna er Knattspyrnusamband Íslands .
Raunar hefði Sigmundur ekki mátt vera mikið seinna á ferðinni en nokkrir lykilmenn sem hann leitaði til við gerð landsliðssögunnar féllu frá meðan á vinnslu bókarinnar stóð .
Má þar nefna téðan Gísla Halldórsson , fyrrverandi landsliðsmennina og -þjálfarana Karl Guðmundsson og Reyni Karlsson , Hafstein Guðmundsson , sem varð fyrsti " landsliðseinvaldurinn " , Helga Daníelsson , fyrrverandi landsliðsmarkvörð og Hannes Þ. Sigurðsson , milliríkjadómara .
" Án þessara manna hefði þessi bók orðið mun fátæklegri .
Blessuð sé minning þeirra ! " segir höfundurinn .
Á að vera sagan öll Þetta á að vera sagan öll , að sögn Sigmundar , allar staðreyndir er snúa að landsliðinu í bland við alls kyns fróðleik og frásagnir .
Hann heldur sig þó á jörðinni þegar kemur að sögunum .
" Það hefur oft verið sagt að sannleikurinn megi ekki skemma góða sögu .
Þegar kemur að bók sem þessari á það ekki við .
Ég legg áherslu á að segja rétt frá , en sleppi að segja sögur , sem hafa tekið breytingum með tíð og tíma .
Þær sögur fá því að halda áfram að breytast með árunum á herrakvöldum – þeim til skemmtunar sem segja þær og hlusta .
Þegar sagan er skráð í heild sinni er nauðsynlegt að rétt sé farið með , " segir hann .
Fyrsti landsleikurinn fór fram á Melavellinum 17. júlí 1946 og voru andstæðingarnir að sjálfsögðu gamla herraþjóðin , Danir .
Allir sem léku þann leik eru nú látnir en einn úr hópnum lifir , Ríkharður Jónsson , sem sat allan tímann á varamannabekknum , sautján ára gamall .
Allt var lagt í sölurnar fyrir leikinn og liðið sent í tíu daga æfingabúðir við Kolviðarhól .
Þá var rakari kvaddur á vettvang til að gera leikmenn snyrtilega , eins og Sigmundur rifjar upp sposkur .
Allt kom fyrir ekki , Danir fóru með sigur af hólmi , 3:0 .
Mikill áhugi reyndist fyrir leiknum meðal dönsku leikmannanna og gáfu flestir þeir bestu kost á sér enda þótt það þýddi að þeir yrðu að koma til Íslands í sumarfríi sínu .
Kjöldregnir í Þýskalandi Sigmundur fjallar um mun eldri leiki í bókinni en allt frá árinu 1919 tíðkaðist að tefla fram svokölluðu úrvalsliði Íslendinga , sem fór einnig utan til að glíma við úrvalslið annarra þjóða .
Má þar nefna frægan úrvalsleik í Færeyjum 1930 sem frændur vorir líta gjarnan á sem sinn fyrsta landsleik .
Þá rifjar Gísli Halldórsson upp merka ferð til Þýskalands 1935 sem stóð í rúman mánuð .
Íslendingar léku fjóra leiki í ferðinni og töpuðu þeim öllum , 11:0 , 11:0 , 8:2 og 3:1 .
Síðasti leikurinn , þar sem Íslendingar voru í bullandi séns , var raunar flautaður af vegna myrkurs .
Auk firnasterkra mótherja vann undirlagið gegn gestunum en enginn þeirra hafði í annan tíma leikið á grasi .
Þekktu ekkert annað en skó með malartökkum og voru fyrst að klæðast skóm með grastökkum – og venjast þeim í ferðinni .
Annað úrvalið sem lék Íslendinga grátt , 11:0 , kom frá Saxlandi .
Þar var Helmut Schön allt í öllu en hann þjálfaði síðar Vestur-Þjóðverja og gerði þá að heimsmeisturum 1974 .
" Björgvin Schram var haffsent í þessum leik og réð ekkert við Schön , sem skoraði sex mörk .
Hann varð síðar mikill vinur bæði Björgvins og Gísla , " segir Sigmundur en í bókinni er birt mynd af kveðju sem hann ritaði félögum sínum og fannst fyrir tilviljun aftan á gamalli ljósmynd sem Gísli átti í fórum sínum .
Sigmundur segir það hafa verið eltingarleik að ná upplýsingum um þessa leiki , en það hafi tekist .
Á einni ljósmyndanna úr Þýskalandsferðinni getur að líta tvær íslenskar námsmeyjar í Leipzig , sem voru í fremstu röð .
Sigmundur unni sér að sjálfsögðu ekki hvíldar fyrr en nöfn þeirra voru komin í hús .
" Nöfn verða að fylgja öllum myndum þannig að sagan sé öll og myndin sé einhvers virði í framtíðinni .
Ef ég finn ekki nöfnin , hver á þá að gera það ? " spyr hann .
Ekki er aðeins fjallað um landslið , þjálfara , leikmanna og þeirra sem völdu liðin hverju sinni í bókinni því " landsliði dómara " eru einnig gerð skil , það er að segja þeim dómurum sem dæmt hafa milliríkjaleiki .
Ferill 37 af bestu knattspyrnumönnum Íslands er rakinn og leggja fyrrverandi landsliðsþjálfarar Jóhannes Atlason , Guðni Kjartansson og Logi Ólafsson mat á þá leikmenn .
Heimir Hallgrímsson , núverandi landsliðsþjálfari , lýsir andrúmsloftinu og háu spennustigi í síðustu undankeppni HM .
Öllum stórmótum , sem Ísland hefur tekið þátt í frá 1957 – HM og EM – er fylgt eftir til enda .
Mestar framfarir undir Held Spurður hvaða skeið sé merkilegast í tæplega sjötíu ára sögu landsliðsins segir Sigmundur úr vöndu að ráða .
Nærtækast sé að nefna liðið sem við eigum í dag .
Það hafi , fyrst allra liða , komist í umspil um sæti í lokakeppni móts , HM 2014 .
Þá lofi byrjunin á undankeppni EM 2016 mjög góðu .
Of snemmt sé þó að dæma núverandi lið .
" En hitt er klárt mál að úrslitin hafa verið góð , liðið er vel skipulagt og kann að láta boltann ganga sín á milli .
" Sigmundur rifjar einnig upp skeiðið sem Guðjón Þórðarson var með liðið en það velgdi toppliðum riðilsins í undankeppni EM 2000 duglega undir uggum , þeirra á meðal heimsmeisturum Frakka .
Tony Knapp hafi líka gert góða hluti með liðið á áttunda áratugnum , skeið sem náði hápunkti í fræknum sigri á Austur-Þjóðverjum á Laugardalsvellinum 1975 , 2:1 .
Sá þjálfari sem lyfti íslenska landsliðinu hins vegar á ennþá hærra plan , að dómi Sigmundar , var Þjóðverjinn Sigfried Held á níunda áratugnum .
Honum hafi fylgt agi og festa sem ekki þekktist áður .
" Ísland átti raunhæfa möguleika á að komast í lokakeppni HM á Ítalíu 1990 undir stjórn Helds en herslumuninn vantaði , meðal annars vegna þess að illa gekk að ná bestu leikmönnunum saman til undirbúnings .
Á þessum árum höfðu félagsliðin nefnilega forgang .
" Loks nefnir Sigmundur Ásgeir Elíasson sem þjálfaði liðið á fyrri hluta tíunda áratugarins .
Undir hans stjórn hafi liðið leikið skemmtilegan fótbolta og náð prýðilegum úrslitum .
Helmingur áhorfenda mætti til að horfa á Ásgeir Beðinn að nefna besta leikmanninn í sögu íslenska landsliðsins hallar Sigmundur sér aftur í stólnum .
" Ekki þarf að fjölyrða um það , " segir hann síðan eftir stutta þögn .
" Það er Ásgeir Sigurvinsson .
Hann dró vagninn með landsliðinu árum saman , fórnaði sér og barðist , en hafði ekki alltaf erindi sem erfiði af þeirri einföldu ástæðu að samherjarnir voru ekki í sama gæðaflokki .
Ég fullyrði að helmingur þeirra sem mættu á landsleiki á árunum sem Ásgeir var í liðinu komu sérstaklega til að sjá hann .
Þjóðverjar dauðöfunduðu okkur af Ásgeiri og einu sinni var hann spurður að því á blaðamannafundi hvort ekki væri freistandi að skipta um ríkisfang .
Þá svaraði Ásgeir ósköp einfaldlega .
Nei , ég er stoltur af því að vera Íslendingur ! " Næst á eftir Ásgeiri tilgreinir Sigmundur Ríkharð Jónsson .
Hann hafi verið algjört undur á velli og mörkin fjögur gegn Svíum , sem getið er um í upphafi þessarar greinar , séu án efa mesta afrek sem íslenskur landsliðsmaður hafi unnið til þessa .
Þriðji besti leikmaðurinn í sögu landsliðsins , að áliti Sigmundar , er Eiður Smári Guðjohnsen .
Afburðaleikmaður með einstakan leikskilning .
Hann líði hins vegar fyrir það , rétt eins og Ásgeir , að samherjar hans voru lengst af ekki nægilega sterkir .
" Það er fyrst núna seinustu árin að Eiður hittir fyrir í landsliðinu menn sem spila hans leik .
Þess vegna fann maður til með honum eftir tapið í Króatíu í fyrra .
Hann þráði augljóslega að fara með þessum strákum á stórmót .
" Ef til vill rætist sá draumur síðar ? Fótbolti er lífið ! " Þegar ég fór að lesa þessa miklu sögu , fyrst handritið og síðan próförkina þegar hún varð til , fór ég smám saman að átta mig á heimspeki og dýpri menningu knattspyrnunnar og skilja hvers vegna íþróttin er svona gríðarlega vinsæl um allan heim .
Ekki síst þar sem fólk hefur ekki neitt til neins .
Ef maður vildi vera hátíðlegur mætti segja : Fótbolti er lífið ! " Þetta segir Helgi Magnússon sagnfræðingur sem las próförk af Sögu landsliðs karla .
Eins og margir sparkaði Helgi bolta á sínum yngri árum en hefur aldrei verið sérstakur áhugamaður um knattspyrnu .
Horfir ekki á leiki í sjónvarpinu og fer ekki á völlinn .
Fyrir honum opnaðist nýr heimur við lesturinn .
" Ég er ekki samur maður eftir að hafa unnið þetta verk .
Hef þurft að hugsa knattspyrnu alveg upp á nýtt og hef mun víðtækari sýn á íþróttina en áður .
Í knattspyrnu birtast mannlegar tilfinningar af öllu tagi : Harmur , gleði , hyggindi , yfirgangur og slægð , svo að nokkuð sé nefnt .
Í knattspyrnu birtist líka gildi samvinnu og samheldni á eftirminnilegan hátt .
Núna skil ég betur hvernig knattspyrna getur gripið menn heljartökum , " segir Helgi .
Þurfa góðar gáfur Ekki er alltaf talað af virðingu um fótboltamenn og jafnvel haldið fram að íþróttin sé fyrir frekar gáfnasljótt fólk – sem fær svo jafnvel knöttinn í höfuðið og lagast síst við það .
" Þetta hefur svo sem ekki verið mín skoðun , " segir Helgi , " en lestur bókarinnar staðfesti eigi að síður að menn þurfa góðar gáfur til að ná langt í knattsprynu , bæði almennar og sértækar .
" Helgi er ekki í vafa um að Saga íslenska karlalandsliðsins í knattspyrnu komi til með að höfða til mun fleira fólks en bara harðkjarna knattspyrnuáhugamanna .
Það hefur hann þegar reynt á eigin skinni .
Helgi hælir höfundi á hvert reipi , segir að vinna hans verði ekki nógsamlega lofuð .
" Það helgast ekki síst af því að Sigmundur hefur dregið að sér heimildir áratugum saman og var fyrir vikið ákaflega vel fallinn til verksins .
Svona verk yrði alls ekki skrifað með þessum hætti í dag .
Þetta er stórvirki .
" 