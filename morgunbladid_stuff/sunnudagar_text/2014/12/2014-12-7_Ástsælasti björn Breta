Hinn breski Paddington bangsi hefur átt hug og hjörtu breskra barna í hátt í 60 ár .
Fyrsta bókin um þennan talandi , kurteisa bangsa kom út árið 1958 en kvikmynd um hann var frumsýnd á dögunum .
Þá hefur 50 Paddington-styttum verið komið fyrir hér og hvar í Lundúnarborg .
Ingibjörg Rósa Björnsdóttir ingibjorgrosa@gmail.com Sagan af Paddington , bangsanum sem elskar samlokur með appelsínumarmelaði , er að vissu leyti jólasaga , eiginlega er hann dálítið jólakraftaverk ! Að kvöldi aðfangadags 1956 var Michael Bond , myndatökumaður hjá BBC í London , á leið heim úr vinnunni en leit inn í litla verslun rétt hjá Paddington-lestarstöðinni og sá þar sorgmæddan bangsa aleinan uppi í hillu .
Hann keypti bangsann og gaf konunni sinni í jólagjöf en um leið kviknaði hjá honum hugmynd að sögu .
Michael hafði áður skrifað smásögur svo hann settist við skriftir þessi jól og á tíu dögum lauk hann við fyrstu bókina um Paddington , einmanalegan björn frá Perú sem Brown fjölskyldan finnur á Paddington-lestarstöðinni og tekur að sér .
Fyrsta bókin kom út í október 1958 , uppfull af smásögum um ævintýrin sem þessi yfirmáta kurteisi , en oft og tíðum seinheppni , björn lendir í þar sem hversdagslegustu athafnir eins og bað eða verslunarferð geta komið bangsanum í talsvert klandur .
Paddington-bækurnar komu út þétt og reglulega framundir lok 8. áratugarins , en eftir það var farið að gera upp úr þeim litlar litmyndabækur og svo sjónvarpsþætti .
Flest börn undir fimmtugu kannast því við Paddington og marmelaðiklístruðu loppurnar hans .
Orðinn kvikmyndastjarna En nú er vinalegi bangsinn orðinn að kvikmyndastjörnu því í lok nóvember var myndin um hann frumsýnd í London .
Og spenningurinn hefur verið slíkur að öll borgin ber þess merki .
Hvorki fleiri né færri en 50 Paddington-styttum hefur verið komið fyrir hér og hvar í miðborg Lundúna , hver þeirra fagurlega skreytt af listamönnum , hönnuðum og frægum stjörnum á borð við Emmu Watson og Benedict Cumberbatch .
Styttan á Paddington-stöðinni er þó eins og bangsinn hefur nær alltaf verið , með þvældan , rauðan hatt og í bláum ullarjakka , enda hönnuð af Michael Bond sjálfum .
Stytturnar standa nærri áhugaverðum og vinsælum ferðamannastöðum í London , t.d. hjá breska þinginu , Ripley ' s safninu og á Trafalgar-torgi .
Hægt er að finna kort af styttunum á netinu og fylgja sérstakri Paddington slóð um London fram til áramóta .
Stór hluti styttnanna verður síðan boðinn upp og fer allur ágóðinn af sölu þeirra til góðgerðarmála en flesta grunar að stytturnar hverfi ekki allar sjónum almennings heldur muni kaupendur þeirra finna þeim nýja staði .
Innsigluð með loppufari Allar betri bókabúðir í London hafa sett upp sérstakt Paddington-horn þar sem nýjar prentanir af bókunum um hann bíða þess að ný börn uppgötvi þennan talandi bangsa en einnig kom út nýlega enn ein Paddington bókin , " Love from Paddington " en það er safn sendibréfa sem bangsinn hefur sent Lucy frænku sinni í Lima eftir komuna til London .
Og að sjálfsögðu voru öll bréfin innsigluð með klístrugu loppufari .
