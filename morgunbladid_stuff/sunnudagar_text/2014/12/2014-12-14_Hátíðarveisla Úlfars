Ég hef afar gaman af því að halda veislur .
Ég er með matarboð fyrir fjölskylduna meira og minna alla sunnudaga .
Maður sér um þetta sjálfur í dag en áður var farið í foreldrahús , en aðalmálið í svona boðum finnst mér alltaf hreinlega að hittast og eiga góða stund saman .
Svo þykir mér svona hátíðarmatreiðsla stórskemmtileg , " segir matgæðingurinn Úlfar Finnbjörnsson sem bauð góðum hópi af fólki heim í hina glæsilegustu kalkúnaveislu , með flottum forréttum og eftirréttum .
Hópurinn sem hittist þetta kvöld hefur lengi fylgst að en þau unnu öll á tímaritinu Gestgjafanum á sama tíma fyrir nokkrum árum .
Á einn eða annan hátt komu þau að nýjasta verkefni Úlfars , Stóru alifuglabókinni , sem er alfræðirit um alifugla , með ljósmyndum , yfirlestri og öðru .
" Kvöldið var frábært enda góður hópur sem hefur þekkst lengi .
Ég er duglegur að útbúa ekki allt á síðustu stundu og átti til dæmis patéið og lifrarmousse í frysti og tók það út kvöldið áður .
Allt meðlæti er líka mjög þægilegt að gera áður , sultuna og sósurnar .
En annars segi ég það ekki , mér finnst líka alltaf stemning að útbúa þúsund sortir í einu , " segir Úlfar og hlær .
Úlfar segir að fólk komist fljótt upp á lagið með að elda kalkún og það sem hann bauð upp á krefjist tíma en sé ekki fókið .
" Ábrystirnar komu öllum á óvart og komu vel út í eftirréttinum og konan mín sá um súkkulaðikökuna sem sló í gegn .
Það fóru allir heim mettir og ánægðir enda vorum við lengi búin að hafa það í bígerð að hittast .
" 