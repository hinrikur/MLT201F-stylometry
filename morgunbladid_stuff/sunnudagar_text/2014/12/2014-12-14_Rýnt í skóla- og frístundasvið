Kostnaður við stærsta svið borgarkerfisins mun á næsta ári nema 40,8 milljörðum króna eða 15% meira en árið 2012 .
Á sama tímabili hefur kostnaður við yfirstjórn sviðsins aukist um 33,5% .
Stofnaður hefur verið sérstakur starfshópur til að endurrýna allan fjárhag skóla- og frístundasviðs .
Í honum verða fulltrúar allra flokka auk fulltrúa helstu starfsstétta sviðsins .
Skóla- og frístundasvið er stærsta svið Reykjavíkurborgar .
Af þeim rúmlega 69 milljörðum króna sem samkvæmt fjárhagsáætlun munu renna inn í aðalsjóð borgarinnar í formi skattekna á næsta ári fara 40,8 milljarðar króna í skóla- og frístundasvið .
Það er eðlilegt að á þessu sviði séu mest útgjöld , því undir það heyra allir grunnskólar , allir leikskólar og öll frístundaheimili borgarinnar .
Í vikunni var gengið frá stofnun starfshóps sem ætlað er að fara kerfisbundið í gegnum allan fjárhag sviðsins og leggja fram leiðir til úrbóta .
" Við munum einfaldlega opna bækurnar og skoða það gaumgæfilega hvernig við verjum þessum fjármunum .
Stærsta verkefnið er að skoða þau verkfæri sem notuð hafa verið til að dreifa peningum niður á stofnanir sviðsins til þessa .
Ég er mjög spenntur fyrir þessari vinnu enda viljum við tryggja að við séum að verja þessum fjármunum eins vel og mögulegt er , " segir Skúli Helgason , formaður skóla- og frístundaráðs í samtali en hann verður jafnframt formaður nýja starfshópsins .
Fjármálin ekki einkamál embættismanna Aðrir í starfshópnum eru Líf Magneudóttir , Örn Þórðarson , Jóna Björg Sætran , Kristín Elfa Guðnadóttir og Heiðar Ingi Svansson .
Fyrir utan þessa fulltrúa þeirra stjórnmálaflokka sem sæti eiga í borgarstjórn hefur nú þegar verið óskað eftir fulltrúum frá kennurum leik- og grunnskóla , frístundastarfsfólki og fulltrúum stjórnenda leikskóla , grunnskóla og frístundamiðstöðva í borginni .
" Við viljum nýta krafta þess góða fagfólks sem starfar í þessum mikilvæga málaflokki , fjármálin eiga ekki að vera einkamál embættismanna á skóla- og frístundasviði , " segir Skúli .
241 milljón dýrari stjórnsýsla Í töflu má sjá tölur yfir kostnað og tekjur sviðsins á árunum 2012-2015 .
Þegar rýnt er nánar í tölfræði um kostnað sviðsins kemur í ljós að liðurinn " yfirstjórn " hefur hækkað langt umfram hlutfallslega hækkun heildarkostnaðar .
Yfirstjórn skóla- og frístundasviðs kostaði borgina 721 milljón króna árið 2012 , hækkaði í 857 milljónir króna 2013 og útlit er fyrir að kostnaður við yfirstjórn sviðsins á þessu ári verði 918 milljónir en samkvæmt áætlun fyrir næsta ár mun yfirstjórn sviðsins kosta borgarbúa 963 milljónir króna .
Það er ríflega þriðjungi meira en árið 2012 , eða 241 milljón króna meira .
Á það skal þó bent að hér er verið að bera saman rauntölur annars vegar ( fyrir árin 2012 og 2013 ) og áætlun hins vegar ( fyrir árin 2014 og 2015 ) .
Tiltekinn hluti kostnaðar sem færður er inn á yfirstjórn í áætlunum færist niður á ákveðnar stofnanir og komi því annars staðar fram þegar rauntölur liggja fyrir .
En þótt aðeins séu borin saman tvö fyrri árin , þar sem rauntölurnar gilda , þá er engu að síður ljóst að miðlæg stjórnsýsla sviðsins þenst út miðað við aðra þætti .
Á milli áranna 2012 og 2013 jókst kostnaður við rekstur skóla- og frístundasviðs í heild um 6,6% úr 35,4 milljörðum króna í 37,7 milljarða króna .
Á sama tíma fór kostnaður vegna yfirstjórnar úr 721 milljón í 857 milljónir króna sem er hækkun um 15,2% .
Tekjur minnka en kostnaður eykst Um áramót hækka gjaldskrár Reykjavíkurborgar nánast eins og þær leggja sig , flestir liðir um 3,4% líkt og verðbólgan en aðrir enn meira eða um 6-17% .
Leikskólagjöld eru það eina í gjaldskrám borgarinnar sem lækkar , en þau lækka um 6,2% .
Önnur gjöld sem teljast til tekna skóla- og frístundasviðs , þ.e. gjöld fyrir frístundaheimili , skólamáltíðir og fæðisgjöld leikskóla , hækka hins vegar í takt við verðbólgu .
Langstærstur hluti tekna skóla- og frístundasviðs á næsta ári , um 84% , eru gjaldskrártekjur , þ.e. tekjur vegna leikskólagjalda , skólamáltíða og gjalds á frístundaheimili .
Leikskólagjöldin vega þungt þannig að með lækkun þeirra dragast tekjur sviðsins saman .
Gangi fjárhagsáætlun 2015 eftir verða tekjur sviðsins á næsta ári 27% lægri en 2012 .
Þess ber að geta að minni tekjur frá árinu 2013 skýrast að stærstum hluta af því að jöfnunarsjóðstekjur , sem áður voru færðar sem hluti af tekjum sviðsins , eru ekki lengur færðar þar í reikningum borgarinnar heldur koma inn annars staðar .
Skóla- og frístundasvið var stofnað upp úr þeim sviðum sem áður hétu menntasvið og leikskólasvið auk þess sem frístundahluti ÍTR rann inn í hið nýja svið .
Undir liðinn yfirstjórn falla rekstur aðalskrifstofu sviðsins , kostnaður vegna skóla- og frístundaráðs sem í eiga sæti sjö borgarfulltrúar auk ýmissa miðlægra þátta .
Á árunum 2012-2015 hafa laun yfirstjórnar hækkað um 18% auk þess sem verkefnum hefur fjölgað .
Náttúruskólinn , Jafnréttisskólinn og þjónustustaðall í skólamötuneytum eru meðal þess sem hefur orðið til þess að kostnaður eykst , samkvæmt upplýsingum frá skóla- og frístundasviði .
Skúli segir að eitt af því fyrsta sem hann ákvað að gera þegar hann tók við sem formaður skóla- og frístundaráðs hafi verið að hefja þá vinnu sem starfshópurinn mun nú taka upp á sína arma , þ.e. að endurskoða fjármál þessa stóra sviðs sem ráðið hefur með að gera .
Starfshópnum verður ætlað að endurskoða lykilþætti í rekstri skóla- og frístundasviðs " með það fyrir augum að auka skilvirkni og skapa svigrúm til að veita aukið fjármagn í innra starfið í skólum og frístundamiðstöðvum í borginni , " að því er fram kemur í tillögu að skipan hópsins .
" Vinna við þessa endurskoðun er rétt að fara af stað .
Við munum grípa inn í þar sem þörf er á breytingum .
Í þessum mikilvæga málaflokki þarf að verja peningunum með skynsamlegum hætti .
" 