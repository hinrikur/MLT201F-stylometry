Leit stendur nú yfir að íslenskum bókaáhugamanni eða -konu sem hefur áhuga á að gerast hollvinur bókasafnsins í Alexandríu .
Í því felst meðal annars að útvega safninu íslenskar bækur að gjöf og mögulega kynna íslenska bókmenningu fyrir Egyptum og öðrum þjóðum sem eru í þessum félagsskap .
Forsaga málsins er sú að Stefán Stefánsson , atvinnulífsfræðingur með meiru , var staddur í Alexandríu á dögunum og var boðið í heimsókn í safnið ásamt fleirum .
" Faðir kunningja míns er einn af forsvarsmönnum safnsins og þegar hann frétti af Íslendingum í borginni vildi hann endilega hitta okkur , " segir Stefán .
Safnið , sem er mikið að vöxtum , leggur metnað sinn í að eignast bækur frá öllum málsvæðum heims og sáu menn sér leik á borði .
" Þeir voru mjög áhugsamir um Ísland og spurðu til dæmis mikið um Íslendingasögurnar , " segir Stefán og bætir við að safnið vilji ekki síst stofna til samstarfs við framandi ríki eins og Ísland til að efla tengslin milli menningarheima og eyða fordómum .
Að sögn Stefáns sjá hollvinir safnsins í öðrum löndum um að safna saman bókum og færa safninu að gjöf , auk þess sem algengt er að slíkum gjöfum sé fylgt eftir með kynningu á staðnum .
Þeir sem hafa áhuga geta haft samband við Stefán gegnum netfangið stefan@sebra.is og þannig kynnt sér málið frekar .
