Apple birti í vikunni verðlaunalista sinn fyrir árið 2014 þar sem er að finna yfirlit yfir allt frá besta smáforritinu fyrir iPhone yfir í besta tónlistarmanninn og bestu bíómyndina .
Sérfræðingar fyrirtækisins völdu smáforritið Elevate sem besta smáforritið á markaði fyrir iPhone-síma á árinu 2014 og leikinn Threes ! sem besta leikinn sem er í boði .
Í netverslun Apple kemur fram að Elevate sé forrit sem sé ætlað til þess að virkja heilastarfsemi fólks , auka einbeitingu þess , úrvinnslugetu , minni , stærðfræðikunnáttu og meira til .
Tölvuleikurinn Threes ! hefur það einnig að markmiði sínu að virkja heilasellur fólks og í honum þurfa spilendur að raða saman tölum sem eiga það sameiginlegt að ganga upp í þrjá og leitast við að ná sem hæstu skori .
Við fyrstu sýn virðist leikurinn felast í útreikningum en sannleikurinn er sá að ekki þarf að reikna neitt heldur aðeins færa tölurnar á skjánum til á skynsamlegan hátt .
Í öðru sæti yfir smáforrit og leik voru Hyperlapse annars vegar , forrit frá Instagram sem gerir notendum kleift að búa til áhrifamikil myndbönd , og Leo ' s Fortune , ævintýraleikur þar sem hnoðrinn ábúðarfulli , Leó , ferðast um stórbrotna heima og geima í leit að gulli sem þjófur hnuplaði frá honum .
Hvað iPad-spjaldtölvuna varðar voru það smáforritið Pixelator og tölvuleikurinn Monument Valley .
Pixelator er myndvinnsluforrit sem gerir notendum kleift að breyta og skera ljósmyndir og virkar jafnframt afar vel samhliða Adobe Photoshop .
Ekki skemmir fyrir að forritið þykir vera afar hraðvirkt .
Monument Valley er mjög áhugaverður og súrrealískur tölvuleikur þar sem spilendur fara í hlutverk hinnar þöglu prinsessu Ídu og leiðbeina henni um ýmsar flóknar og magnaðar byggingar þar sem uppgötva þarf falda slóða og stíga og hafa betur í vitsmunalegri baráttu við hið illskeytta krákufólk sem verður á vegi Ídu .
Leikurinn er afar fallegur og hefur hlotið afspyrnugóða dóma þar sem hverju borði er lýst sem listaverki .
Í öðru sæti fyrir iPad voru smáforritið Storehouse og leikurinn Hearthstone .
Storehouse gerir notendum kleift að " segja sögu sína með myndum og ljósmyndum " , þ.e.a.s. setja upp myndir og ljósmyndir á aðgengilegan hátt í röð og búa þannig til heildstæða frásögn .
Forritið var hannað af fyrrverandi hönnuði hjá Apple og þykir afar aðgengilegt og gott í notkun .
Hearthstone er stafrænn herkænskuleikur sem fer þannig fram að spilendur velja sér eina af níu Warcraft-hetjum og skiptast á að leggja út spil og kasta þannig göldrum , beita vopnum eða kalla fram hjálparhellur .
Fyrir Mac þótti smáforritið Notability bera af öðrum .
Það gerir notendum sínum kleift að taka auðveldlega niður glósur , vinna í skjölum og jafnvel taka upp fyrirlestra og ljóst er að margir námsmenn hafa nýtt sér möguleika þess til að auðvelda sér tilveruna .
Þá er forritið jafnframt tengt við iCloud og notendur geta því nálgast efni sitt á öllum tækjum .
Það gleður svo eflaust marga leikjaaðdáendur að vita að Tomb Raider bar sigurorð af öðrum keppinautum og þótti besti tölvuleikurinn fyrir Mac .
Lara Croft lifir ennþá góðu lífi og tölvuleikir um ævintýri hennar njóta ennþá mikilla vinsælda .
Í öðru sæti yfir smáforrit var Affinty Designer , sem er nytsamlegt tól fyrir grafíska hönnuði , og Transistor , RPG-leikur sem byggist á vísindaskáldskap , var í öðru sæti yfir tölvuleiki .
Í öðrum flokkum þótti plata Taylor Swift , 1989 , vera besta platan sem kom út í iTunes-búðinni á árinu .
Guardians of the Galaxy sigraði í flokki kvikmynda og Fargo þótti vera besta sjónvarpsserían .
All the Light We Cannot See eftir Anthony Doerr var valin besta skáldsagan sem kom út á árinu og Serial þótti vera besta hlaðvarpið .
Árið 2013 sigraði smáforritið Dualingo á verðlaunahátíð Apple og var það í fyrsta skipti sem tungumálakennsluforrit sigrar .
Smáforrit frá Disney þar sem notendur gátu skyggnst bakvið tjöldin hjá fyrirtækinu naut einnig mikilla vinsælda .
Þá var Justin Timberlake jafnframt valinn tónlistarmaður ársins .
