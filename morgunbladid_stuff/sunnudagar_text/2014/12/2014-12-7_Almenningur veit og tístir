Það er áhugavert að fylgjast með því sem kallast mætti fréttaflutningur almennings af veru hjónanna og stórstjarnanna Beyoncé Knowles og Jay Z hér á landi .
Er þá átt við hin ótal mörgu tíst á Twitter sem almúginn lætur frá sér fara en útlendingar virðast ekki síður en Íslendingar hafa ýmislegt til málanna að leggja um hvað , hvenær og hvernig parið hagar dvöl sinni hérlendis .
Langflestir erlendir aðdáendur þeirra hjóna furða sig fyrst og fremst á því hvað þau eru að gera á 45 ára afmæli rapparans á Íslandi og upphrópunarmerki fylgja spurningum á borð við : " Hvað í ósköpunum eruð þið að gera í þessu ískalda landi .
" Enn aðrir furða sig á því að það hafi náðst myndir , sem að vísu eru fáar , af Beyoncé og Jay Z og spurningar birtast á Twitter á borð við : " Eru virkilega papparassar á Íslandi ? " og aðrir hafa hlegið að því að nær eina myndin sem náðst hefur af þeim hérlendis sé svo hrikalega vond að barn hefði getað gert betur .
Margir virðast þá hafa einhvers konar , yfirleitt langsótt tengsl við þá sem koma við sögu í dvöl þeirra og iðju og á Twitter skrifar íslenskur notandi á ensku : " Beyoncé er hér á Íslandi og mamma þekkir mann sem leigir henni lítið sumarhús .
Hún vill samt ekki leyfa mér að fara og hitta hana ! " Annar notandi á Twitter sagðist eiga frænda sem þekkti mann sem hefði flogið þyrlunni þeirra og notandinn gæti staðfest að söngkonan kallaði eiginmann sinn " baby " .
Þá eru nokkrir erlendir ferðamenn sem hafa tíst um að hafa séð Beyoncé í Bláa lóninu , þeirra á meðal breskur vöruhönnuður sem segist ekki hafa trúað eigin augum og unglingur skrifaði færslu um að faðir hans starfaði hjá Bláa lóninu og hefði því séð poppgoðin .
Einhver misskildi þó allt saman og hét því að ef Beyoncé og Jay Z væru farin að versla við bresku verslunarkeðjuna Iceland væru þau komin út af sakramentinu .
