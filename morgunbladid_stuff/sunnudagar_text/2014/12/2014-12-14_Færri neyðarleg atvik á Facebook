Hver kannast ekki við að vera úti að skemmta sér með góðum kunningjum , panta sér hvern drykkinn á fætur öðrum á barnum og skyndilega virðist það vera góð hugmynd að taka mynd af hópnum saman og hlaða henni á internetið , stað sem er ófær um að gleyma ? Slíkar myndir , sem á nútímamáli myndu kallast Djamm-selfies , gætu verið á undanhaldi ef marka má nýjustu fregnir frá internet-risanum Facebook .
Í vikunni bárust þau tíðindi að fyrirtækið ynni nú að því að hanna gervigreind sem hefur það hlutverk að greina hvenær viðföng sjálfsmynda eru undir áhrifum vímugjafa og spyrja þau hvort þau séu handviss um að þau vilji setja slíka mynd á netið .
Kerfið mun greina ljósmyndir og annars konar aðgerðir notanda á Facebook til þess að koma auga á neyðarleg einkenni .
" Ímyndaðu þér að þú værir með stafrænan aðstoðarmann sem myndi hlutast í samskipti þín við vini og annað efni á Facebook , " sagði Yann LeCun , yfirmaður gervigreindardeildar Facebook , í samtali við Wired í vikunni .
" Kerfið gæti skoðað það sem notendur setja inn og bókstaflega sagt : " Sko , þetta verður birt opinberlega .
Ertu viss um að þú viljir að mamma þín og yfirmaður sjái þetta ? " " Tilgangurinn með þessum stafræna aðstoðarmanni á Facebook er að hann geti greint virkni notenda á samskiptamiðlinum , allt frá ljósmyndum til myndbanda og samskipta , og þannig veitt þeim meiri völd .
Slík völd gætu til dæmis falist í aðvörunum þegar aðrir birta myndir í leyfisleysi .
LeCun tók fram að það þurfi vél til þess að virkilega skilja og greina efni á netinu og mannlega hegðun og um leið halda utan um allt það gagnamagn .
Það sé í raun verkefni fyrir fullkomna gervigreind ( e. AI-complete ) .
Það er hugtak sem notað er yfir erfiðustu vandamálin sem tengjast gervigreind og jafngilda því í raun að skapa greind sem jafnast á við þá mannlegu .
Gervigreind Facebook í dag getur þekkt andlit og fólk á myndum en markmið fyrirtækisins til styttri tíma er að skapa gervigreind í ætt við Siri hjá Apple sem getur tekið við einföldum raddskipunum .
