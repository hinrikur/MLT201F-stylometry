" Vart er hægt að hugsa sér skemmtilegra myndefni en einmitt börn – en það krefst líka mikillar þolinmæði hjá ljósmyndaranum , " sagði í frétt Morgunblaðsins á aðfangadag fyrir fimmtíu árum .
Blaðamaður , sem ekki lætur nafns síns getið , og Ólafur K. Magnússon ljósmyndari höfðu brugðið sér í heimsókn á Vöggustofu Thorvaldsensfélagsins á Þorláksmessu og gat að líta afraksturinn á baksíðu blaðsins og í myndaþætti á blaðsíðu 3 .
" Sum barnanna litu ljósmyndavélina heldur óhýru auga og fóru að skæla , þegar þau sáu blossann frá vélinni .
Þá hlupu þau í fangið á næstu fóstru , " segir í fréttinni .
" Önnur voru áræðnari , eins og t.d. hann Palli , vinur okkar , sem tók á móti Ólafi ljósmyndara opnum örmum og vildi endilega fá að stela skóreimum hans .
" Blaðamaður sá ekki annað en ungviðið væri komið í jólaskap og taldi líklegt að stórt jólatré , sem blasti við allra augum , ætti sinn þátt í því .
Á vöggustofunni dvöldust ungbörn allt að þriggja ára aldri en þar voru rúm fyrir 32 börn .
16 stúlkur litu eftir börnunum og unnu þrískiptar vaktir .
