Margir Akureyringar og fleiri hugsa með hlýju til knattspyrnuliðs Íþróttabandalags Akureyrar , sem var og hét frá 1944 til 1974 .
KA og Þór sendu á þeim tíma sameiginlegt lið til keppni – síðast fyrir fjörutíu árum .
" Ég fylgdist náið með liðinu sem krakki .
Sá fyrsta leikinn fimm ára gamall , árið 1965 , og varð alveg heillaður .
Ég fylgdist oft með æfingum og fór á flesta leiki og það voru mér mikil vonbrigði þegar samstarfinu lauk eftir leiktíðina 1974 , " segir Stefán Arngrímsson , höfundur bókarinnar Áfram ÍBA í samtali við Morgunblaðið .
Þú skrifar – ég gef út Nokkrir leikmenn ÍBA héldu áfram að æfa saman eftir að þeir lögðu skóna á hilluna , léku við áhafnir skemmtiferðaskipa sem komu til bæjarins og við fleiri tækifæri .
Um 1980 komst Stefán óvænt í hópinn .
" Ég var að klára æfingu með firmaliði KEA þegar vantaði mann á æfingu hjá gömlu ÍBA-hetjunum og mér var boðið að vera með .
Þá áttaði ég mig strax á því að liðið var ekki sveipað dýrðarljóma að ástæðulausu ; ég hafði ekki verið í nostalgíukasti þegar ég hugsaði til baka heldur voru þessir menn bara svona góðir ! " Eftir að Stefán flutti í borgina segist hann ætíð hafa hugsað með hlýhug til ÍBA-liðsins og þeirra tíma þegar það var upp á sitt besta .
" Svo þegar út komu fyrri bækur Sigmundar Steinarssonar þar sem hann rifjaði upp 1. deildar keppnina í gamla daga æsti það upp í mér nostalgíuna .
" Árið 2005 hringdi Stefán í einn fyrrverandi leikmann ÍBA , Sævar Jónatansson , til að forvitnast um eitthvað varðandi liðið .
" Í lok samtalsins sagði ég við hann að það væri synd að enginn skyldi hafa skráð sögu liðsins , hann tók undir það og þá fékk ég eiginlega þessa hugmynd .
Hringdi í framhaldinu í Jón Hjaltason útgefanda og hann tók mér vel .
Sagði einfaldlega : Þú skrifar og ég gef út ! Og þá fór ég auðvitað af stað .
" Forlag Jóns , Völuspá , gefur bókina út .
Stefán hefur unnið að verkinu í nærri áratug .
Tók fyrstu viðtölin við gamla ÍBA-menn í janúar 2006 og hefur unnið jafnt og þétt við skrifin samhliða fastri vinnu .
" Ég hefði mögulega getað náð að koma bókinni út fyrr en ákveðið var að fara frekar hægar og vanda til verksins .
Það er líka fínn tímapunktur að gefa bókina út núna .
70 ár eru frá því Íþróttabandalag Akureyrar var stofnað , 45 ár síðan ÍBA varð bikarmeistari og 40 ár frá því upp úr samstarfinu slitnaði , " segir Stefán .
Hann segist einlægur stuðningsmaður þess að Akureyrarliðin tefli fram sameiginlegu liði að nýju .
ÍBA var stundum kallað lið landsbyggðarinnar .
" Hitt landsbyggðarliðið , Skaginn , var sér á parti en um allt Norðurland og austur á firði héldu mjög margir með ÍBA .
Fólk frá Vopnafirði fór til dæmis gjarnan í sunnudagsbíltúr til að sjá leiki á Akureyri .
Þá voru vegirnir ekki eins góðir og í dag þannig að þegar leikið var fljótlega eftir hádegi þurfti að fara af stað eldsnemma um morguninn .
" Liðið var þekkt fyrir góðan samleik , en stöðugleikann vantaði .
" ÍBA spilaði skemmtilegan fótbolta , en ég er viss um að það háði því töluvert hve tregir leikmenn voru að skjóta fyrir utan teig .
Þeir vildu gjarnan spila alla leið inn í markteig og sóknin rann þó oft út í sandinn .
En í liðinu voru mjög fljótir og léttleikandi menn , " segir Stefán .
Liðið var vinsælt og fyrir kom að nokkur þúsund manns mættu á Akureyrarvöll .
Stefán nefnir dæmi af leik gegn KR í september 1963 , þegar ÍBA varð að ná jafntefli til að halda sæti sínu í deildinni .
Þá bjuggu um 9.000 manns á Akureyri og áhorfendur á leiknum voru 4.000 .
Það þætti dágott í dag ! En hverjir skyldu standa upp úr að mati Stefáns ? " Það eru menn eins og Guðni Jónsson , Magnús Jónatansson , Kári Árnason , Skúli Ágústsson og Jón Stefánsson , og auðvitað Jakob Jakobsson á meðan hans naut við .
Svo voru aðrir sem minna bar á en voru þó ómissandi , eins og Ævar Jónsson .
Ég held að hann hafi ekki misst úr leik í mörg ár , frá því hann kom fyrst inn í liðið þar til hann meiddist illa sumarið 1969 .
Ragnar Sigtryggsson – Gógó – hefur greinilega verið rosalega lipur og skemmtilegur sóknarmaður , en var hættur að spila þegar ég fór að fylgjast með .
Þá var Gunnar Austfjörð yfirburða varnarmaður .
Hann hefði átt að spila marga landsleiki að mínu mati en í bókinni kemur fram að hann hafi afþakkað að spila með landsliðinu af persónulegum ástæðum .
" Skrifaði í ÍBA-treyju ! Stefán segir að einhverjar bestu minningar hans úr æsku , ef ekki þær bestu , tengist liði ÍBA .
" Ég er því dauðfeginn að bókin skuli vera komin út og saga liðsins skjalfest .
" Hann kveðst hafa haft einstaklega gaman af því að skrifa bókina .
" Ég setti mig alltaf í ákveðinn gír .
Þegar ég settist niður til að skrifa var ég til dæmis alltaf með fullt af myndum af liðinu fyrir framan mig , og þá var ég líka allt í ÍBA-treyjunni minni .
Ég lét fyrirtæki á Englandi sauma hana sérstaklega fyrir mig .
" 