Eru einhverjar hefðir innan fjölskyldunnar ? Það er vanalega gamlársboð heima hjá okkur og báðar ömmur mínar koma í mat .
Við höfum oftast kalkún í matinn .
Eftir matinn förum við út að sprengja flugelda , yfirleitt ég og bróðir minn , og svo förum við öll saman á brennuna líka sem er alltaf í Sjálandshverfinu í Garðabæ og stoppum þar við .
Þegar við komum aftur heim horfum við á áramótaskaupið .
Síðan fara allir út að sprengja og þegar klukkan slær tólf þá skálum við .
Ferð þú að hitta vinina eftir miðnætti ? Ég er vanalega bara heima að njóta tímans með fjölskyldunni .
Ég fer mjög oft út að sprengja með bróður mínum og eyða flugeldunum , þá helst þessum litlu , bara svo við þurfum ekki að eiga einhvern afgang .
Svo njótum við þess bara að vera saman .
Kveðast á og syngja saman meðan pabbinn spilar á píanóið Eru einhverjar hefðir innan fjölskyldunnar á gamlárskvöld ? Við " chillum " bara yfir daginn á meðan pabbi eldar matinn .
Við erum alltaf heima hjá okkur á gamlárskvöld og til okkar koma systkini pabba og fjölskylda .
Það er alltaf aspassúpa í forrétt en svo er mismunandi hvað er í aðalrétt .
Það er hins vegar alltaf einhver rjómabomba í eftirrétt sem ég borða ekki , svo að ég fæ alltaf súkkulaðiköku .
Eftir matinn fer ég oftast á brennuna með vinkonu minni sem býr í götunni , en fjölskyldan slakar á heima á meðan .
Það nennir eiginlega enginn að fara þangað .
Svo þegar ég kem heim og er búin að hitta nokkra krakka , þá er stutt í skaupið og við horfum alltaf saman á það og borðum mikið nammi og allir með svona " glowsticks " .
Þegar áramótaskaupið er búið fara allir upp í stofu .
Ókei , þetta er mjög asnalegt , en pabbi spilar á píanóið og syngur Nú árið er liðið , mjög falskt og það er alveg hræðilegt .
Allir syngja með ! Hann lærði á píanó og þetta er örugglega gamall draumur eða eitthvað .
Svo er líka lesið ljóð , stundum eftir afa minn .
Við kaupum ekki flugelda því litlu systkini mín eru hrædd við þá .
Við kaupum bara blys og þannig og horfum bara á fólkið í kring sprengja .
Ferð þú að hitta vinina eftir miðnætti ? Ég hitti alltaf vinkonu mína sem býr í götunni .
En nú ætlum við að hittast nokkrar vinkonur og gera eitthvað skemmtilegt .
Allir segja frá því sem stóð upp úr á árinu Eru einhverjar hefðir innan fjölskyldunnar á gamlárskvöld ? Á gamlárskvöld erum við stórfjölskyldan alltaf heima hjá ömmu og afa , fjölskyldan mín , systkini mömmu og fjölskyldur þeirra .
Við erum um 15 allt í allt og það er alltaf kalkúnn í matinn .
Það er hefð á gamlárskvöld þegar við sitjum öll við matarborðið að við förum hringinn og hver og einn segir frá því sem stóð upp úr á árinu .
Eftir matinn förum við yfirleitt saman á brennuna eða svona flestir og þar hittum við fullt af fólki í Garðabænum .
Þegar við komum heim horfum við saman á skaupið og förum síðan saman út að sprengja .
Ferð þú að hitta vinina eftir miðnætti ? Það er misjafnt en yfirleitt erum við bara í rólegheitum saman öll fjölskyldan .
Það hefur ekki verið neinn hópahittingur hjá krökkunum í Garðabæ en ég held að það verði gert í ár .
Nágranninn með magnaða flugeldasýningu Eru einhverjar hefðir innan fjölskyldunnar á gamlárskvöld ? Við erum oftast heima hjá mér , ég og fjölskyldan , ömmur og afar , frænkur og frændur .
Yfirleitt er það alltaf sami hópurinn og það er í raun engin hefð með matinn .
Ég og bróðir minn förum yfirleitt út að sprengja saman áður en áramótaskaupið byrjar .
Við horfum síðan öll á áramótaskaupið og förum síðan út að sprengja .
Á miðnætti skálum við og fáum okkur ís eða einhvern annan eftirrétt .
Yfirleitt horfum við samt alltaf á gaurinn sem býr á móti okkur .
Hann flytur held ég flugelda inn eða eitthvað álíka og er alveg með fullan bílskúr af rakettum og alls konar .
Hann er með alveg helling og við erum því bara með einkaflugeldasýningu þar .
Við erum stundum með nágrönnum okkar eftir klukkan tólf .
Ferð þú út að hitta vinina eftir miðnætti ? Fjölskyldan hittir stundum nágrannana eftir miðnætti , ég fer kannski frekar daginn eftir að hitta vinina .
Við erum bara öll með fjölskyldunni á gamlárskvöld .
Flestir í götunni þekkjast og allir fagna saman Eru einhverjar hefðir innan fjölskyldunnar á gamlárskvöld ? Jú , jú , ætli það ekki .
Öll fjölskyldan kemur heim til mín í Goðatúnið og við borðum öll saman .
Það er alltaf eitthvað mismunandi , en alltaf flottur kvöldverður .
Mamma er kokkur og breytir því alltaf til og kemur með eitthvað nýtt á hverju ári .
Eftir mat förum við öll saman á brennuna , hittum þar alls konar fólk úr Garðabænum og svo komum við heim .
Þá horfum við öll saman á áramótaskaupið og förum síðan út að sprengja .
Öll gatan hittist alltaf í botnlanganum og sprengir saman þar .
Flestir þekkjast í götunni svo það er mikil stemning .
Þegar klukkan slær 12 fagna allir saman .
Mamma fer síðan oftast í eitthvert partí og vinkonur mínar koma heim til mín og við spilum oftast .
Ferð þú að hitta vinina eftir miðnætti ? Jú , jú .
Fjórar vinkonur mínar koma heim til mín eftir miðnætti og við spilum saman og það er bara gaman hjá okkur .
Það er ákveðin hefð hjá okkur að við búum okkur alltaf til óáfengan mohito .
Síðan klárum við að sprengja allt smádraslið , það fer alltaf í taugarnar á foreldrunum að hafa eitthvert andskotans smádrasl .
Njóta þess að vera með foreldrum sínum á gamlárskvöld Við erum mjög saklaus og erum bara heima með fjölskyldunni , " segir Klara Hjartardóttir , nemandi í 10. bekk , og hlær þegar blaðamaður spyr hvort eitthvað sé um hópahitting í Garðabæ .
" Við höfum ekki farið út að hitta krakkana hingað til , en það er eitthvað verið að ræða að gera það kannski í ár , " segir Birgir Steinn Jónsson .
Krakkarnir sammæltust um að það væru frekar krakkar á fyrsta ári í framhaldsskóla sem hittust eftir miðnætti enda eru ákveðin skil á milli gagnfræðaskóla og framhaldsskóla .
" Þeir sem eru farnir yfir í menntaskóla hittast frekar og eru líka frekar að djamma og svona , " segja krakkarnir .
" Það mun kannski breytast á næsta ári .
" Krakkarnir segja þó að í fjölskyldum þeirra sé haldið í ákveðnar hefðir á áramótum og segja þau blaðamanni frá því hvernig kvöldinu er háttað .
Brennan við Sjálandshverfi í Garðabæ er ákveðinn samkomustaður og hitta flestir krakkarnir vini sína þar áður en haldið er heim að horfa á áramótaskaupið í faðmi fjölskyldunnar .
Gamlárskvöld er eina kvöld ársins sem öll fjölskyldan vakir frameftir , kveður gamla árið og býður það nýja velkomið .
Nokkrir hressir krakkar í 10. bekk í Garðaskóla voru spurðir hvert ferðinni væri heitið á gamlárskvöld .
Gunnþórunn Jónsdóttir gunnthorunn@mbl.is 