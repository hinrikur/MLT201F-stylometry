Dagur B. Eggertsson er fæddur 19. júní 1972 , kl. 23.50 í Ósló , Noregi .
Sól ( grunneðli og lífsorka ) og Venus ( samskipti ) eru í hinum félagslynda og eirðarlausa Tvíbura , Tungl ( tilfinningar og vanahegðun ) í hinni ljúfu og félagslyndu Vog , Merkúr ( hugsun ) og Mars ( baráttuorka ) í hinum umhyggjusama Krabba , Rísandi merki ( framkoma ) í hinum svala og yfirvegaða Vatnsbera og Miðhiminn ( markmið ) í hinum frjálslynda Bogmanni .
Talar við alla um allt milli himins og jarðar Dagur B. Eggertsson er með eindæmum ljúfur og yfirvegaður maður .
Ég efast um að til sé svo mikið sem eitt slæmt bein í honum .
Það eru engin óheilindi í honum .
Hann er Tvíburi í grunneðli sínu .
Einkenni þessa ágæta merkis er að miðla upplýsingum , vera á ferðinni og ræða við alla sem á vegi hans verða .
Að sumu leyti er Dagur B. sérkennilegur .
Hann er opinn og vinsamlegur , félagslyndur , en samt sem áður frekar ópersónulegur .
Hann talar við alla um allt milli himins og jarðar , hleypir gestum og gangandi heim til sín á menningarnótt , en er samt sem áður lítið fyrir að tala um sjálfan sig og tilfinningar sínar .
Af hverju er Dagur B. , menntaður læknir , að þvælast í stjórnmálum ? Ég tel að stór ástæða liggi í þörf Tvíburans fyrir hreyfingu og tilbreytingu .
Það er oft sagt um Tvíburann , og ég biðst afsökunar á orðalaginu , að hann hafi njálg í rassinum .
Ég held að þar liggi stór skýring .
Vitsmunalegt eirðarleysi ásamt félagslyndi þýðir að hann nennir ekki að vinna sem læknir , sitja inni við og fást við sömu verkefnin alla daga .
Auðvitað svarar Dagur B. þessu á þann hátt að hann hafi áhuga á skipulagsmálum og vilji leggja sitt af mörkum til hins stóra samfélags .
Nokkuð sem er auðvitað rétt , en er aðeins hluti af sögunni .
Brokkgeng máltjáning Dagur B. er með hugsun og máltjáningu í Krabbamerkinu .
Slík hugsun er myndræn og tilfinningatengd .
Þar tel ég að helsti veikleiki hans liggi .
Það er oft á tíðum erfitt að skilja hvað hann er að fara .
Fjölmiðlamaður er með Dag B. í viðtali .
Hann stendur fyrir framan ráðhúsið , gullfallegur maður , hárið blæs til í vindinum , hann réttir út höndina og reynir að hafa stjórn á óstýrilátum lokkum , og orðin bögglast einhvern veginn út úr honum .
Já , það er stundum erfitt að vita hvað hann er að segja og hvert hann er að fara .
Dagur B. er íhaldssamur í hugsun , en jafnframt því framfarasinnaður .
Hann hefur lúmskt gaman af því sem er öðruvísi .
Það sést á hrifningu hans á Jóni Gnarr og því að hann gat unnið með Besta flokknum .
Um leið sýndi það samstarf hversu lítil óheilindi eru í sál Dags B. Einhver lymskari og eigingjarnari stjórnmálamaður hefði stungið hnífum í bakið á einhverjum í slíku hjónabandi .
Málefnalegur en kannski flatur ? Dagur B. er Tvíburi ( Venus ) og Vog ( Tungl ) á tilfinningasviðinu .
Skynsemi og rök stjórna tilfinningum .
Hann bregst við á vitrænan hátt .
Það þýðir að Dagur er ekki maður sem æsir sig eða missir stjórn á sér .
Hann er geðgóður og ljúfur .
Hann er málefnalegur .
Hann talar við fólk .
Hann stjórnar ekki með því að skapa ótta .
Hann kúgar fólk ekki tilfinningalega .
Að mörgu leyti veit hann ekki hvað tilfinningar eru eða þekkir a.m.k. ekki dekkri og grimmari hliðar þeirra .
Og þá er komið að neikvæðu hliðinni .
Dagur B. á til að vera eilítið flatur .
Góður og þægilegur maður , en er hann skemmtilegur ? Nei , ekki í þeirri merkingu að hann hoppi upp á vörubílspalla og sé með einhverja stæla .
Til þess er hann alltof kurteis .
En til að auðsýna fulla sanngirni , þá skiptir þetta nákvæmlega engu máli .
Stjórnmálamenn þurfa ekki að vera skemmtikraftar .
Dagur B. er heiðarlegur .
Það skiptir öllu .
Tími til að breytast ? Ég hef ekki mörg ráð að gefa þér , Dagur .
Þú ert einn af þessum farsælu mönnum sem eru sáttir í eigin skinni .
Málefnalegur félagshyggjumaður .
Ég tel að þú þurfir helst að huga að talandanum .
Þjálfa þig betur í því að koma boðskap til skila .
Nota myndræn hjálpartæki .
Ef þér tekst að verða beinskeyttari í miðlun hins talaða orðs , þá tel ég að þú hafir alla burði til að verða yfirburðamaður í stjórnmálum .
Ná alla leið eins og þar stendur .
Það kann að hljóma einkennilega , en ég tel að það vanti smá kvikindi og húmor í þig .
Ég man þegar Ingibjörg Sólrún og hinn bláeygi Árni Sigfússon voru að berjast um borgina .
Árni var eins og saklaust barn í höndunum á hinni hvössu Ingibjörgu .
Það býr ákveðin illkvittni í Íslendingum .
Þú virkar svolítið barnalegur við hliðina á sumum af stærstu leiðtogum okkar .
En kannski er tíminn að breytast ? Hin nýja kynslóð Íslendinga vill kannski mann eins og þig .
Málefnalegan og kurteisan stjórnmálamann .
Stjórnmálamenn þurfa eigi að síður að hafa bein í nefinu .
Spurningin , Dagur , er þessi : Ert þú átakafælinn ? Þorir þú og getur tekið menn á beinið , þ.e.a.s. þá sem eru ekki að standa sína plikt ? Leiðtogar þurfa að sjá til þess að vélin gangi smurt .
Hreinlega reka þá sem ekki standa sig .
Mitt ráð er að þú þróir með þér málefnalega ákveðni .
Talir við menn , endilega , en grípir í taumana þegar nóg er komið .
Að lokum , ráð til þín sem um leið er ráð til allra Tvíbura .
Þú þarft að hafa marga bolta á loft , mörg járn í eldinum .
Boltarnir mega hvorki vera of fáir né of margir .
Þú þarft sem sagt að forgangsraða verkefnum þínum , þannig að of mikið af tíma þínum fari ekki í mas um allt og ekkert .
Tvíburinn 21. maí 20. júní Tvíburinn er síðasta vormerkið .
Lok maí og júní er tími heimsókna og ferðalaga , því ófærð og kyrrstaða vetrarins er að baki .
Sumarið er handan við hornið og góðviðri ríkjandi .
Léttleiki , heiðríkja og bjartsýni eru einkennandi , en jafnframt því hreyfanleiki og félagslyndi .
Tvíburinn þarf fjölbreytni til að viðhalda lífsorku sinni og líður hvað best þegar hann þarf að sinna mörgum verkefnum á sama tíma .
Hann þarf að skipta reglulega um umhverfi , enda er " Ég þarf aðeins að skreppa " ein af uppáhaldssetningum hans .
• Dagur Bergþóruson Eggertsson fæddist í Osló 19. júní 1972 .
• Hann er uppalinn í Árbæjarhverfi , sonur Eggerts Gunnarssonar dýralæknis og Bergþóru Jónsdóttur lífefnafræðings .
Maki Dags er Arna Dögg Einarsdóttir læknir á Landspítalanum – háskólasjúkrahúsi .
Þau eiga dæturnar Ragnheiði Huldu og Móeiði og synina Steinar Gauta og Eggert .
• Dagur lauk embættisprófi í læknisfræði frá Háskóla Íslands 1999 og meistaraprófi í mannréttindum og alþjóðalögum frá háskólanum í Lundi 2005 .
• Dagur hefur komið víða við á sínum starfsferli .
Hann starfaði sem læknir á árunum 2000-04 .
Hann er höfundur ævisögu Steingríms Hermannssonar , I-III ( útg. 1998-2000 ) .
Frá 1995-98 var hann dagskrárgerðarmaður á Ríkisútvarpinu , Rás 1 .
1995-1996 var Dagur framkvæmdastjóri Nýsköpunarsjóðs námsmanna og starfandi formaður Stúdentaráðs Háskóla Íslands frá 1994-95 .
Sumarið 1993 var Dagur blaðamaður á DV .
• Dagur hefur setið í borgarstjórn frá 2002 .
Hann var fyrst borgarstjóri frá október 2007 til janúar 2008 og aftur frá júní 2014 .
Dagur er eini maðurinn sem hefur gegnt embætti borgarstjóra oftar en einu sinni .
Hann var varaformaður Samfylkingarinnar frá 2009-2013 .
