Huggulegt er að fá sér gönguferð í góðra vina hópi um Winter Wonderland í Hyde Park í Lundúnum yfir hátíðarnar .
Þar er selt jólaglögg og heitt kakó á básum , börn skemmta sér í afþreyingartækjum og fullorðnir kaupa jólavarning .
Athygli vekur að fleiri og fleiri hópar kjósa að staðnæmast í mannþrönginni – sá sem í miðjunni stendur dregur fram lítið prik og smellir símanum sínum á enda þess , rekur svo höndina út og tekur hópmynd af skælbrosandi samferðafólki sínu .
Hér er um að ræða selfie-prikið , uppfinningu sem auðveldar fólki að taka mynd af sjálfu sér úr þægilegri fjarlægð .
Selfie-myndir hafa náð miklum vinsældum með tilkomu samskiptamiðla og orðið selfie var til að mynda valið orð ársins 2013 af sérfræðingum Oxford orðabóka .
Þeir sem smellt hafa af einni slíkri á snjallsíma vita hversu vandasamt getur verið að taka sómasamlega sjálfsmynd með útréttan handlegg .
Því hefur sala á selfie-prikum rokið upp á undanförnum mánuðum og talið er öruggt að margir jólapakkar í ár muni innihalda eitt slíkt .
Selfie-prikin eiga rætur sínar að rekja til snjóbretta- og hjólabrettafólks sem vildi geta tekið myndir af sér á ferð .
Japanir voru fljótir að kveikja á möguleikum selfie-priksins og nú hefur æðið borist til Vesturlanda .
Fyrirtækið Selfie Pods á Englandi segist hafa selt um 6.000 stykki á tímabilinu frá ágúst til loka nóvember .
Talið er að annað eins muni fara í jólaversluninni .
Enn sem komið er fer ekki mikið fyrir selfie-prikinu hér á landi en óhætt þykir að spá því að innreið þess muni fara fram fyrr en síðar .
