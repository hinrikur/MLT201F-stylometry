Ég hugsaði þetta í upphafi alls ekki sem ævisögu heldur fyrst og fremst sem veraldarlýsingu .
Ég vildi lýsa þeirri veröld sem ég fæddist inn – síðasti hlutinn er lýsing á veröldinni sem maður deyr frá .
Það er lýst breytingunni sem verður á veröldinni á einum mannsaldri , " segir Valgarður Egilsson , læknir og skáld , um nýja bók sína , Steinaldarveisluna .
Í henni eru spunnir þræðir um fólk og landslag í héruðum á skaganum austan Eyjafjarðar , þar sem höfundurinn sleit barnsskónum .
Sum byggðarlög eru komin í eyði fyrir löngu .
Saga Valgarðs sjálfs er límið í frásögninni en hann kemur víða við og segir frá fólki sem og hugmyndum um lífið .
" Seinni hluti bókarinnar er að hluta til viðvörun til mannkyns , að fara nú ekki illa með þau heimkynni sem maðurinn á , " segir hann .
" Ég vann sjálfur við mengunarfræði í London í gamla daga og það gaf mér innsýn í þau mál .
Ég hef miklar áhyggjur af ástandinu í þeim efnum .
Mengun getur valdið sjúkdómum og ef við erum í óhreinu umhverfi fæðast ekki jafn heilbrigð börn og ella ...
" Valgarður fjallar talsvert um þann forvitnilega heim sem hann fæddist inn í og hefur breyst gríðarlega mikið .
" Óheyrilega mikið , já .
Ég velti mörgu þar fyrir mér , eins og uppeldisaðstæðum .
Ég segi frá því að ég kom fullorðinn maður til Kína og þar var okkur sýndur leikskóli .
Í því landi hefur hvert barn kannski sex eða sjö fermetra að leika sér á , í æsku höfðum við heila 400 ferkílómetra fyrir norðan .
Heilan skaga og nutum þess óspart .
" – En þrátt fyrir allt þetta pláss fór sá skagi í eyði , þar var ekki framtíð fyrir fólkið .
" Nei , síldin og seinna stríðið olli því að fólk flutti og yfirgaf þessar gömlu byggðir .
Síldin gaf peninga og stríðið gaf bæði tækni og peninga og þetta skýrir hvers vegna fólkið flutti .
Frá náttúrunnar hendi eru dálítið erfiðar aðstæður þarna , það kom aldrei vegur í Fjörður né sími , og varla að hjólið kæmi þangað .
Reyndar kom útvarp fljótlega eftir 1930 .
" Hvert er hann að fara þegar hann talar um steinaldarveislu ? Er það samtíminn ? " Að baki heiti bókarinnar er eitilhörð erfðafræði .
Á þúsund árum breyttist maðurinn ekki neitt erfðafræðilega , á fimm þúsund árum praktískt talað ekki neitt heldur .
Með öðrum orðum erum við eins og steinaldarmenn að erfðum .
Sem sé erum steinaldarmenn .
Svo getum við sagt að steinaldarmenn ákváðu að halda mikla veislu sem stóð í svona þrjú hundruð ár og nú eru sum veisluföng á þrotum .
Þá á ég við lúxusinn síðustu aldir hjá sumum þjóðum .
" Þessar byggðir byggjast aftur Þegar Valgarður er spurður að því hvort horfa megi á líf og dauða byggðanna fyrir norðan sem hann skrifar um , sem táknmynd hins stóra heims , segir hann : " Ekki endilega .
Þessar byggðir fara í eyði af allt öðrum ástæðum .
Fólkið sótti í léttara líf , það hafði verið mikið púl , lífið á þessum slóðum .
Hins vegar er ég alveg viss um að þessar byggðir muni byggjast aftur og það innan þrjátíu ára .
Flateyjardalur mun byggjast .
" Valgarður hefur um árabil leitt vinsælar ferðir á þessar slóðir þar sem fólk snýr heim margs fróðara .
Hefur það hvatt hann til að skrifa um þennan horfna heim ? " Vissulega .
Ætli þetta sé ekki einhvers konar kennslugen .
Eða trúboð .
Það eru forréttindi að fá að sýna fólki þetta land , enda er mikil saga á þessum slóðum .
Eitt er hákarlaöldin , sem er á 19. öld og á sér þá blómaskeið ; annað er að á Látrum á Látraströnd er bókmenntavin á 18. öld .
Þar býr Látra-Björg , Björg Einarsdóttir , og annað höfuðskáld , Þorlákur Þórarinsson á sama tíma .
Við getum haldið áfram , þar verður til allur efniviður í bækurnar Virkir dagar , ævisögu Hákarla-Sæmundar eða Látra-Sæmundar sem Hagalín tók saman , og þar á rætur Theódór Friðriksson rithöfundur .
Auðvitað lifði fólk þarna sínu lífi – það var ef til vill dálitlu erfiðara en hjá okkur inni í Höfðahverfi , og erfiðara en er nú hjá okkur hér í Vesturbæ Reykjavíkur .
Það er ótrúlegt hvað veröldin hefur breyst mikið .
Afi minn varð vitni að því þegar menn voru negldir .
Það var gert ef einhverjir höfðu tekið líf sitt og gengið aftur , þá voru þeir grafnir upp og járn neglt í iljar þeim .
Þetta var að gerast fram yfir 1870 , var ævaforn aðferð og dugði yfirleitt nokkuð vel ...
Og annað , sem krakki þekkti ég gamla konu sem var fædd 1854 og þegar hún var tíu ára átti hún vini sem voru fæddir fyrir móðuharðindi og frönsku byltinguna .
Svona er þetta stutt – og nú erum við að upplifa tækniheiminn sem enginn veit hvert fer með okkur .
" Holl áflogamenning – Hvenær fluttir þú að heiman ? " Ég fór í skóla fimmtán ára gamall og var lítið þarna eftir það .
Ég fór sáralítið í skóla á barnsaldri , lærði nánast bara af eldri systkinum og það var bæði fljótlegra og skemmtilegra .
Ég fór nokkrar vikur í skólann á Grenivík og lærði þar tvennt , annars vegar að það eru tvö l í heitinu Halldór og hinsvegar að Saskatchewan er heiti á héraði í Kanada .
Næstu tvö ár fór ég í héraðsskóla ; á Laugarvatni var óskaplega holl áflogamenning sem þyrfti að taka upp sem íþrótt hjá nútímamönnum .
Við vorum að fljúgast á öll kvöld og fyrir vikið lærði maður ekki nokkurn skapaðan hlut , þetta var svo gaman .
Og hollt .
Ég vil láta taka þetta upp á skemmtistöðum , það þarf ekki nema tvær dýnur .
Svo tók ég jólapróf í landsprófi og fékk 4,12 .
Ég sá að ég yrði að taka mig á , hætti eftir jólin að mæta í tíma , sat heima og reiknaði algebru sjálfur og fór svo á fætur um hádegi .
Aldrei var gerð athugsemd við það .
Og við að mæta ekki í tíma hækkaði ég upp í átta komma eitthvað ...
Ég fór svo í MR og MA líka , kláraði stúdentinn þar , fór suður í læknadeildina og þar breyttist ég í hálfgerðan fagidíót .
" Valgarður bjó næstum átta ár í London og byrjaði ekki að fara aftur norður á æskuslóðirnar fyrr en hann flutti aftur heim , fór þá með Ferðafélaginu , með læknastúdenta , fjölskyldu og fleiri .
Það hlóð utan á sig .
Auk þess að starfa sem læknir og vísindamaður á sviði krabbameinsfræða hefur hann síðan lengi fengist við að skrifa og sent frá sér ljóð og sögur .
Er það árátta ? " Það eru gen á bak við þetta .
Faðir minn skrifaði og bróðir minn Egill eðlisfræðingur skrifaði og aftur í ættinni eru smiðir í stórum stíl .
Það er líkt að vinna í tré og í orðum .
" – Ætlar þú að halda áfram og skoða æsku og þinn heim í texta ? " Það getur vel verið .
Margt er ósagt .
Ég hneigist líka til almennrar fræðimennsku , sagnfræði og þjóðfræði þessa svæðis .
Það er skrítið , maður getur komið að þessu aftur og aftur og skoðað það sífellt með nýjum augum og séð eitthvað nýtt .
" – Ertu að bjarga heimildum og sögnum ? " Á ég ekki bara að svara því játandi ? " 