Tónlistarmaðurinn virti og áhrifamikli Prince eyddi nýlega bæði Facebook- og Twitter-reikningum sínum þrátt fyrir að stutt sé síðan hann hóf innreið sína inn á samskiptamiðla .
Reikningar hans hurfu báðir fyrirvaralaust í síðustu viku og á sama tíma voru næstum öll myndbönd hans jafnframt fjarlægð af YouTube .
Engin útskýring var gefin fyrir þessum sinnaskiptum tónlistarmannsins .
Á hinn bóginn voru tvær nýjar plötur hans látnar óhreyfðar inni á tónlistarveitunni Spotify .
Upphaflega byrjaði Prince á samskiptavefjum til þess að kynna tvær nýjustu plöturnar sínar en til þessa hafði hann ekki farið leynt með áhugaleysi sitt gagnvart miðlunum .
Í október tók hann þátt í spurt og svarað-samkomu á Facebook-síðu sinni en svaraði að lokum , eftir margra klukkutíma spurningaflóð , aðeins einni spurningu með því að deila hlekki á tiltekna grein .
Prince , sem í dag er 56 ára , hefur alla tíð verið þekktur fyrir að fara gegn viðtekinni markaðshugsun í tónlistariðnaði .
Fyrir tveimur áratugum skrifaði hann orðið " Slave " á kinn sína og breytti nafni sínu í " tákn ástarinnar " sem ekki var hægt að bera fram .
Nýjustu plötur Prince , sem báðar komu út á þessu ári , hafa fengið hvínandi góðar viðtökur gagnrýnenda og jafnframt þykja tónleikar hans verða stöðugt magnaðri .
