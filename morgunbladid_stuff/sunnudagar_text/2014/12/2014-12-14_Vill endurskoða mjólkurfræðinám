Dæmi eru um að Íslendingar sem hyggja á nám í mjólkurfræði í Danmörku hafi þurft að bíða í fjögur ár eftir skólavist .
Því þarf að endurskoða mál svo íslenskir nemendur komist greiðar að .
Er lagt til að menntamálaráðherra endurskoði tilhögun námsins , skv. þingsályktunartillögu sem Jóhanna María Sigmundsdóttir , þingmaður Framsóknarflokksins , hefur lagt fram .
Þekking áfram til fyrirmyndar Í greinargerð með tillögunni segir Jóhanna María núverandi fyrirkomulag námsins úrhelt .
Það tryggi ekki bestu þekkingu í faginu .
Lengi hefur tíðkast að Íslendingar nemi mjólkuriðn á framhaldsskólastigi við Kold College í Óðinsvéum .
Spannar það þrjú ár og endar með sveinsprófi .
Sitthvað er þó svifaseint og oft löng bið frá bóknámslokum uns kemur að sveinsprófi .
Mjólkurfræðinám Íslendinga hefur lengi byggst á samstarfi Fræðslunefndar mjólkuriðnaðarins og Kold College í Óðinsvéum .
Þar var farið að innheimta skólagjöld af útlendingum fyrir þremur árum .
Ekki hefur tekist að koma Íslendingum á samning hjá dönskum mjólkursamlögum með þeirri útfærslu að þeir geti þó starfað á Íslandi og sloppið þannig við gjöldin .
Því þarf að kanna færar leiðir svo Íslendingar geti numið mjólkurfræði með sem minnstum tilkostnaði .
Þannig megi tryggja að " verkþekking á sviði mjólkurfræði verði áfram til fyrirmyndar hér á landi " , segir í tillögu Jóhönnu Maríu Sigmundsdóttur .
sbs@mbl.is 