Eru einhverjar sérstakar hefðir á heimilinu fyrir jólin ? " Við erum frekar ung fjölskylda í árum talið og komandi jól eru þau sjöttu sem við höldum saman .
Af því að fjölskyldan okkar er samsett erum við ekki endilega saman öll jólin .
Stundum á fjölskyldan öll aðfangadag saman , stundum jóladag , stundum gamlársdag og stundum nýársdag .
Þegar við erum öll saman njótum við þess að eiga stórhátíðina í faðmi hvert annars .
Við spilum , spjöllum og leyfum okkur líka að slaka á yfir góðri bíómynd , bæði hefðbundnar myndir eins og Love Actually og It ' s a Wonderful Life og svo nútímajólasögur eins og Children of Men .
Svo er líka tilbreyting að hafa svigrúmið sem fylgir því að vera stundum bara fá .
" Hvað gerir fjölskyldan á Þorláksmessu ? " Á Þorláksmessu kemur stórfjölskyldan í skötu .
Þegar dagurinn rennur upp þarf því allt að vera tilbúið og jólatréð skreytt .
Skötuboðið er gott upphaf að lokaundirbúningi jólanna í gleði , hlýju og miklum mat ! Því fylgir líka söngur og gleði , og fjölskyldurnar skiptast á jólagjöfum sem fá að búa undir trénu fram að jólum .
" Hver sér um að skreyta jólatréð og hvenær er það yfirleitt gert ? " Við reynum að gera leiðangur úr því að útvega okkur jólatré og höfum mætt á skógræktarsvæðið í Heiðmörk til að höggva fallegt greni eða furu .
Börnin fá að ráða hvort verður fyrir valinu .
Þetta hefur verið mikilvægur hluti af jólaundirbúningnum .
Stundum hefur ekki skort snjóinn í Heiðmörk og það hefur verið skemmtileg vetrarupplifun að klofa snjóinn og takast á við að fella tréð sem síðan prýðir stofuna okkar .
Tréð er skreytt kvöldið fyrir Þorláksmessu .
Fjölskyldan öll tekur þátt í að skreyta það og börnin eru í lykilhlutverki .
Kisa hefur líka stundum látið til sín taka .
" Hver sér um að kaupa jólagjafirnar ? " Við hjónin gerum það í sameiningu .
Þetta er gott tækifæri til að njóta og upplifa í sameiningu .
Við notum tíma og peninga til að gleðja þau sem við elskum og fáum mikið út úr því að undirbúa það saman .
Þegar utanlandsferðir leggjast til á haustmánuðum notum við stundum tækifærið til að grípa jólagjafir í fjölskylduvænlegum verslunum en annars höldum við okkur við bókabúðir og handverksverslanir með fallegum vörum .
" Hver sér um hreingerningar ? " Heimilið okkar er fjölmennt og við þurfum alltaf að vera á tánum með að halda í horfinu í hreingerningum og tiltekt .
Við látum okkur stundum eftir þann munað að fá hjálp við hreingerningar .
Það er ekki síst vel þegið fyrir hátíðarnar um jól og áramót .
Hverjum datt annars í hug að það væri hægt að sinna umfangsmiklum störfum og sjá um stórt heimili á sama tíma ? " Hver sér um bakstur ? " Jólabaksturinn er stundum í höndum handverkshóps Kristínar , sem hittist í upphafi aðventu og hamast við sörugerð og önnur lekkerheit ! Síðustu ár hafa elstu dæturnar látið meira til sín taka .
Þær mæta í eldhúsið og rúlla upp klassískum og frumlegum uppskriftum , ekki síst þegar kemur að smákökugerð .
Í bakstrinum og smákökuáti gildir reyndar að byrja snemma og hafa að leiðarljósi orð Marteins Lúthers : Ef þú syndgar , syndga þá djarflega ! " Hver sér um eldamennskuna á jólamatnum sjálfum ? " Á aðfangadagskvöldi er hamborgarhryggur með tilbehör og jólagrautur í eftirmat .
Það er matur bernskujóla Árna .
Á jóladag hittum við svo fólkið hennar Kristínar sem leggur meira upp úr hinu klassíska sænska jólahlaðborði með allskonar síld og saltaðri skinku og öðru sem tilheyrir .
Í ár verður Kristín á þönum allan aðfangadag í þjónustu við Laugarneskirkju , Hátún og Sóltún .
Það kemur því í hlut Árna Svans að standa við pottana á aðfangadegi , áður en hann og börnin kíkja í aftansöng í Laugarneskirkju kl. 6 .
" 