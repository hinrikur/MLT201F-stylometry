Eru einhverjar sérstakar hefðir á heimilinu fyrir jólin ? Svanhildur : " Já , hjálpi mér , jólin eru eintómar hefðir .
Ein af þeim er jólaferð til Akureyrar , þar sem við förum með stelpurnar í Jólahúsið á Hrafnagili , þær fá að velja sér eitthvað til að skreyta með fyrir jólin og ég vel líka nýja veglega jólakúlu á tréð .
Svo kaupum við of mikið af syndsamlega góðum karamellum sem fást í Jólahúsinu og líður öllum á eftir eins og við þurfum að raka á okkur tunguna .
Hluti af töfrunum við þessa ferð er að mamma og pabbi skreyta áður en við komum og ég fæ nostalgíuna í æð um leið og ég geng inn úr dyrunum í Lerkilundinum , " segir Svanhildur .
Hvað gerir fjölskyldan á Þorláksmessu ? " Ég hlusta á jólakveðjur á Rás 1 , það er alveg ómissandi , um leið og við skreytum .
Svo sjóðum við hangikjöt og hinir og þessir laumast í bæinn til að kaupa síðustu jólagjafirnar .
Við Logi höfum frá okkar fyrstu jólum , þegar við höfum verið í Reykjavík , endað Þorláksmessurúntinn á því að fara í Fríðu frænku , kaupa eitthvað smálegt og fá okkur konfekt og lögg í kjallaranum .
Í fyrra held ég að við höfum verið að taka upp nýja hefð , sem mun bæta okkur upp missinn af Fríðu frænku sem var lokað í vor , en það er að fara til Halldórs Högurðar og borða restarnar af Þorláksmessuboðinu hans , áður en við förum heim til að skreyta tréð , " segir Svanhildur .
" Hefðin er sú á aðfangadag að meðan Svanhildur er í eldhúsinu fer ég út með stelpurnar og tek jólamynd af þeim , þar sem þær horfa venjulega hvor í sína áttina eða snúa sér undan , eru að slást eða hlaupa út úr mynd á svona 98 af 100 myndum .
Svo læt ég Svanhildi velja á milli þessara tveggja sem eru nokkurn veginn í lagi og fer svo í að setja jólakveðju á netið , enda er þá orðið útséð um það , þarna um þrjúleytið á aðfangadag , að við sendum einhver jólakort það árið , " segir Logi .
Hver sér um að skreyta jólatréð og hvenær er það yfirleitt gert ? " Svanhildur skreytir , " segir Logi og Svanhildur bætir við : " Stöku sinnum hef ég látið undan þrýstingi og skreytt tréð 22. desember , en mér finnst að það eigi helst ekki að gera fyrr en á Þorláksmessukvöld , svo það sé það fyrsta sem krakkarnir sjá þegar þeir vakna og koma fram á aðfangadagsmorgun .
Það er reyndar svona fjögurra tíma vinna að skreyta tréð , þar sem á það fara 200 ljós og álíka margar kúlur eða annað skraut .
Skreytandinn er líka með talsverða þráhyggju fyrir symmetríu og svoleiðis hlutum , þannig að það hefur sína kosti að gera þetta fyrr .
Þá fá líka litlu stýrin að vera með að skreyta , sem reynir á symmetríuáráttuna , en skilar oft skemmtilegri útkomu .
" Hver sér um að kaupa jólagjafirnar ? " Við skiptum þessu aðeins á milli okkar en Logi tekur framkvæmdina að sér að mestu eftir að vandað ákvarðanaferli hefur farið fram á heimilinu .
Djók .
Við reynum að fá einhvern óskalista hjá börnunum og draga upp úr foreldrum okkar hvað þeir vilji fá .
Svo upphefst leit að gjöf fyrir þá sem vantar ekkert og allt er fært í excel-skjal .
Ég á jólainnkaupalista tíu ár aftur í tímann og rúmlega það , bæði jólagjafakaup og mat .
Matarinnkaupin eru til dæmis mjög þægileg því ég fletti bara upp grunnskjalinu og uppfæri það eftir því hvað er til í skápunum .
" Hver sér um hreingerningar ? " Við fáum aðstoð við þær , en svo deilum við þeim með okkur .
Í fyrra voru mamma og pabbi hjá okkur á jólunum þannig að þau léttu verulega undir með okkur við síðustu verkin .
Annars veit ég að mér verður hent út úr ákveðnum hópi á Facebook þegar ég segi að jólin komi þótt það sé ekki búið að spritthreinsa með eyrnapinnum út í öll horn .
Það er reyndar ekki það sem ég ólst upp við á æskuheimilinu , þar sem allt var þrifið hátt og lágt og ég til dæmis hafði það verkefni frá því ég man eftir mér að pússa silfrið og þrífa baðskápinn og laga til í honum .
Það var alvöruverkefni , enda baðskápurinn á stærð við meðalfataskáp , " segir Svanhildur .
Hver sér um bakstur ? " Svanhildur sér um bakstur , svo nýtur hún þess að eiga ofvirka mömmu sem bakar fyrir hana stóru lagterturnar , steikir laufabrauð og býr til sprautukossa .
Sjálf er hún meira bara í smákökunum , " segir Logi .
" Ég þarf reyndar yfirleitt að baka nokkrum sinnum , þar sem Logi lítur svo á að í desember sé eðlilegur morgunmatur um það bil tíu smákökur og lítri af mjólk og það gengur fljótt á birgðirnar þannig .
" Hver sér um eldamennskuna á jólamatnum sjálfum ? " Ég elda og geri það eftir vandlegri forskrift frá mömmu .
Þegar ég fór að halda mín eigin jól sendi mamma mér plagg sem heitir Uppskrift að jólum .
Þar er farið yfir allt sem maður þarf að vita um undirbúning jólamáltíðarinnar , allt frá því hvenær maður setur yfir grjónin fyrir ris a la mande , yfir í sósugerð með hamborgarhryggnum og hvaða meðlæti á að hafa .
Ég er að þessu meira og minna frá hádegi á aðfangadag og enda svo á að taka jólabaðið meðan hamborgarhryggurinn er í ofninum og hlusta í baðinu á Guðna Má tala um Jesú og vini hans í útvarpinu .
Ætli Magnús Geir sé ekki örugglega búinn að tala við hann um að vera á Rás 2 milli fjögur og sex á aðfangadag ? " segir Svanhildur að lokum .
