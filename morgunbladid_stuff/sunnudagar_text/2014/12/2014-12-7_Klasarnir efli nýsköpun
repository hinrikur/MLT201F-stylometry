Lögð hefur verið fram á Alþingi tillaga til þingsályktunar um mótun opinberrar klasastefnu fyrir atvinnulífið .
Inntakið er að ríkisstjórnin skipi starfshóp sem móti stefnu um hvernig hið opinbera efli stoðkerfi atvinnulífs í samvinnu við fyrirtæki , menntastofnanir , sveitarfélög og aðra .
Willum Þór Þórsson þingmaður Framsóknarflokksins er 1. flutningsmaður tillögunnar sem allir þingmenn flokksins standa að .
Reynslan er góð Í greinargerð með tillögunni segir að klasastefnu skuli móta í samræmi við áætlun Vísinda- og tækniráðs sem nær til áranna 2014 – 2016 .
Markmiðið verði markviss ráðstöfun fjármuna til atvinnu- og byggðaþróunar , efld samvinna vísinda og atvinnulífs með tilliti til nýsköpunar og hagsældar .
Verði reynsla Dana , Norðmanna og þeirra þjóða sem lengst eru komnar í mótun opinberrar klasastefnu höfð að leiðarljósi .
Skýrsla starfshóps um málið ætti að liggja fyrir í lok næsta árs .
Skv. viðtekinni skilgreiningu er klasi þyrping fyrirtækja , stofnana og annarra slíkra á sama svæði , sem eru keppinautar en hafa þó með sér samstarf .
Klasar eru sagðir vænlegt tæki til að efla nýsköpun og hæfni smærri fyrirtækja .
Í þessu starfi hefur Nýsköpunarmiðstöð Íslands verið leiðandi aðili og það sem af er þykir reynslan góð .
sbs@mbl.is 