Ég varð frekar miður mín í vikunni þegar vinur minn hringdi í mig og sagði mér í trúnaði að það hefði gengið ógurlega illa í einkalífi hans upp á síðkastið .
Þar hefðu verið stanslausir árekstrar , núningur og leiðindi og hreinlega stefnt í skilnað .
Ég ætlaði að fara að hugga hann en ákvað einu sinni að reyna að hlusta í stað þess að grípa fram í þegar hljómurinn breyttist skyndilega og hann sagði : " En svo fengum við okkur bronslitaða Omaggio-vasann og þá lagaðist allt .
" Þar sem móðurhjartað er dálítið viðkvæmt þessa dagana kom smáhik á mig áður en ég meig næstum því á mig af hlátri .
Í framhaldinu fannst mér mikilvægt að það kæmi fram að ég hefði meiri áhyggjur af reiða fólkinu sem væri brjálað út í vasaeigendurna .
Frá örófi alda hefði fólk raðað inn á heimili sín keimlíkum hlutum .
Afar okkar og ömmur voru til dæmis flest með hansa-hillur heima hjá sér , kynslóðin þar á eftir gat ekki drukkið kaffi nema það kæmi úr Stelton-kaffikönnu og upparnir gátu ekki hvílst nema í leðurklæddum Le Corbusier-hægindastól .
Mín kynslóð hefur meira verið að passa vel og vandlega upp á að finnska hönnunarfyrirtækið Iittala fær nú alls ekki á hausinn .
Og heldur ekki Fritz Hansen sem framleiðir Arne Jacobsen .
Svo skulum við ekki gleyma Eames-hjónunum og Philip Starck .
Svona var þetta líka í gamla daga þegar öllum fannst drengurinn með tárið vera heimilisprýði og líka þegar allir voru með hengiplöntur inni hjá sér og svo skulum við ekki gleyma fótanuddtækinu .
Það var nú aldeilis notalegt að láta þreytuna líða úr löppunum í því yfir góðri bíómynd .
Mannsheilinn er bara þannig hannaður að hann fær , í flestum tilfellum , löngun til þess að eiga eins og nágranninn .
Auðvitað eru alltaf einhverjir inn á milli " sem hugsa öðruvísi " eða láta ekkert eftir sér ...
Það sem ég skil ekki er hvers vegna þessi Omaggio-vasi fer svona í taugarnar á fólki .
Ég get bara ekki skilið hvernig blómavasi getur framkallað reiði og pirring .
Ef fólk er eitthvað að vinna með aðalatriði og aukaatriði þá finnst mér vasakaup vera svo mikið aukaatriði að þau teljist ekki undir neinum kringumstæðum með .
Svo finnst mér líka pínulítið fyndið þegar vasinn er kallaður snobb því síðast þegar ég vissi kostaði hann innan við sex þúsund krónur sem er á pari við það sem meðalfjölskylda eyðir í " kósíkvöld " .
Ef það er markmið hjá fólki að vera í essinu sínu alla daga skiptir máli að það sé ekki umferðarteppa á hugsanabrautinni sem veldur vanlíðan .
Að vera frjálslynd í hugsun , láta eftir okkur það sem okkur langar í ( ef við höfum efni á því ) , láta drauma okkar rætast og leyfa öðrum að gera nákvæmlega það sem þeim sýnist , án þess að gagnrýna eða vera með leiðindi , þá eru meiri líkur á því að lífið verði pínulítið innihaldsríkara og skemmtilegra .
Og þegar Omaggio-umræðan kemst á það plan að mér líður eins og ég sé fáviti ( af því ég á einn bronslitaðan heima hjá mér ) get ég alltaf huggað mig við það að móðursystir mín , sem er mjög vönduð , þráir að eignast bronslitaða Omaggio-vasann minn .
Hún bauðst meira að segja til þess að býtta á honum og Royal Copenhagen-vasanum sem ég gaf henni í fimmtugsafmælisgjöf ( sem kostar milljón sinnum meira en Omaggio ) .
Svo getur líka verið að ég verði alveg tryllt í maí 2015 því þá kemur nýr litur og það gæti bara vel verið að ég yrði líka að eignast einn með silfurröndum ...
martamaria@mbl.is 