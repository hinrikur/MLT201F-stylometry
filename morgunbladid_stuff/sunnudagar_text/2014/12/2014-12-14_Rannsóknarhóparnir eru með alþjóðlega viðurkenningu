Páll Matthíasson forstjóri Landspítala afhenti nú í byrjun mánaðarins þrjá fimm milljóna króna hvatningarstyrki úr vísindasjóði spítalans .
Styrkir þessir eru veittir sterkum rannsóknarhópum á sjúkrahúsinu sem þegar hafa öðlast alþjóðlega viðurkenningu .
Að þessu sinni bárust átta umsóknir .
Engilbert Sigurðsson , yfirlæknir á geðsviði og prófessor , fer fyrir hópi sem styrktur var til þróunar og innleiðingar mats á vitrænni getu nýgreindra geðklofasjúklinga .
Er í starfi þessu byggt á íslenskum viðmiðum og lagður grunnur að vitrænni endurhæfingu .
Jón Jóhannes Jónsson , yfirlæknir og prófessor , og hans fólk fengu annan styrkinn sem er til rannsóknar á skemmdum á erfðaefni í líkamsvökvum við meðferðargreiningu illkynja sjúkdóma .
Þriðji styrkurinn fór til hóps undir forystu Ragnars Bjarnasonar , yfirlæknis og prófessors í barnalækningum , sem vinnur að þróun á heilsueflandi snjallsímahugbúnaði fyrir ungt fólk .
sbs@mbl.is 