Fulltrúar Landsnets hafa samið við þýska fyrirtækið Nexans um kaup á jarðstreng sem lagður verður milli Njarðvíkur og Helguvíkur og tengir kísilver United Silicon við orkukerfið .
Samkomulagið , sem hljóðar upp á tæplega 1,3 milljónir evra , var undirritað af aðstoðarforstjóra Landsnets og fulltrúum Nexans nú í vikunni .
Landsnet hefur gert samning við United Silicon um flutning raforku til kísilvers fyrirtækisins sem áformað er að reisa í Helguvík .
Er stefnt að því að tengingin verði komin í gagnið fyrir 1. febrúar 2016 .
" Þessi samningur við Nexans er mjög hagstæður fyrir okkur og allt kapp verður nú lagt á að hraða framkvæmdum .
Undirbúningur að byggingu nýs tengivirkis sem rís við hlið kísilversins við Stakksbraut í Helguvík er þegar hafinn og nú hefst vinna við undirbúning strenglagningarinnar , " segir í fréttatilkynningu , haft eftir Guðmundi Inga Ásmundssyni , aðstoðarforstjóra Landsnets .
Kallar á frekari framkvæmdir Guðmundur Ingi segir umræddar framkvæmdir mæta flutningsþörfum United Silicon á raforku en sú mikla uppbygging sem nú eigi sér stað á Reykjanesi , s.s. með uppbyggingu kísilvera , netþjónabúa og í líftækniiðnaði , kalli enn frekar á að fyrirhuguðum framkvæmdum við Suðurnesjalínu 2 verði hraðað .
Samkomulagið sem gert var gerir ráð fyrir kaupum á 9 km löngum 132 kílóvolta ( kV ) jarðstreng sem lagður verður milli tengivirkja Landsnets á Fitjum og í Helguvík .
Strengurinn er með 1.600 mm heilum álkjarna og getur hann flutt um það bil 160 MW .
Hann verður framleiddur í verksmiðju Nexans í Hannover og verður settur í jörð næsta sumar .
sbs@mbl.is 