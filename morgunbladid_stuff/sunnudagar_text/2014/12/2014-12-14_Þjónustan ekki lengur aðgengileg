Sú ákvörðun Vinnumálastofnunar að loka starfsstöð sinni á Húsavík frá og með næstliðnum mánaðamótum er harðlega átalin í ályktun sem Framsýn – stéttarfélag í Þingeyjarsýslum sendi frá sér í vikunni .
Þar er nefnt að þrátt fyrir háværar kröfur heimamanna hafi Vinnumálastofnun , ráðherra félagsmála eða alþingismenn í stjórnarflokkunum ekki séð ástæðu til að hlusta á þá sem töluðu fyrir mikilvægi þess að þjónustu við atvinnuleitendur yrði fram haldið á Húsavík .
" Við þennan gjörning tapast eitt opinbert starf í Þingeyjarsýslum og flyst suður til Reykjavíkur á sama tíma og þess er getið í stjórnarsáttmála ríkisstjórnarinnar að stefnt sé að fjölgun opinberra starfa á landsbyggðinni , " segir Framsýn .
Mat félagsmanna er að með þessu standi Vinnumálastofnun ekki lengur undir nafni – þar sem aðeins hluti landsmanna njóti aðgengilegrar þjónustu á skrifstofu .
Skráning færist til stéttarfélaga " Framsýn unir því ekki og mun berjast fyrir því innan verkalýðshreyfingarinnar að hún beiti sér fyrir því að atvinnuleysisskráning og vinnumiðlun færist frá Vinnumálastofnun til stéttarfélaganna þar sem fagleg vinnubrögð eru höfð að leiðarljósi .
Veikburða stofnun eins og Vinnumálastofnun hefur ekki lengur burði til að gegna hlutverki sínu , við því þarf að bregðast svo atvinnuleitendur fái lögboðna þjónustu , " segir í ályktun félagsins .
sbs@mbl.is 