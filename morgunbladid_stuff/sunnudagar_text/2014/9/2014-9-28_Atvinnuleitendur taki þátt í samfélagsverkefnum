Lögð hefur verið fram á Alþingi tillaga til þingsályktunar um að félagsmálaráðherra efli valkosti atvinnuleitenda til virkrar þátttöku í samfélaginu .
Ásmundur Friðriksson er fyrsti flutningsmaður tillögunnar .
Er lagt til að leitað verði til Sambands íslenskra sveitarfélaga , Bandalags háskólamanna , Alþýðusambands Íslands og Samtaka atvinnulífsins um samvinnu .
Tillögur ráðherra ættu að liggja fyrir að ári liðnu .
Stuðningur til eðlilegs lífs Í greinargerð segir að eftir atvinnuleysi í kjölfar efnahagshrunsins séu jákvæð teikn á lofti .
Reynslan sýni þó að alltaf verði hluti vinnufærs fólks án starfs .
Tryggja verði því fólki stuðning til eðlilegs lífs með þátttöku í samfélaginu .
Endurhæfing og virkniúrræði eru nefnd í því sambandi .
" Það leiðir til sterkara sjálfstrausts og eflds sjálfsmats sem hjálpar fólki að takast á við nýjar áskoranir í lífinu , " segir í tillögunni .
Er þar lagt til að starf sem fyrir er verði eflt og nýjum úrræðum komið á fót .
Á undanförnum árum hafa stjórnvöld , að því er segir í þingsályktunartillögunni , staðið fyrir ýmsum verkefnum fyrir atvinnuleitendur .
Ungt fólk hafi verið hvatt til dáða og því boðin störf , námstækifæri , starfsþjálfun eða þátttaka í ýmsum verkefnum .
Nú horfir tillögufólk hins vegar til þess að atvinnuleitendum verði einnig boðið upp á að sinna störfum sem unnin eru samfélaginu öllu til góða , eins og komist er að orði .
Verkefni á vegum sveitarfélaga eru þar nefnd , svo sem aðstoð við aldraða á dvalarheimilum , störf á söfnum , skólum og í umhverfismálum .
Einnig eru nefnd verkefni á vegum frjálsra félagasamtaka , svo sem störf fyrir íþróttafélög og kirkjuna .
Í því skyni sé nauðsynlegt að nýttar verði lagaheimildir sem skylda atvinnuleitendur til þátttöku í virkniúrræðum .
Huga þarf að réttindum Eðlilegt sé að horfa til samfélagslega mikilvægra verkefna fyrir þá atvinnuleitendur sem kjósa að fara ekki í nám .
Þá þurfi að huga að réttindum þeirra meðan á starfi stendur , svo sem tryggingum og launum .
sbs@mbl.is 