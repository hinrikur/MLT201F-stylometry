Um þriðjungi fleiri munu hefja nám nú á haustönn í háskóladeildum Háskólans á Bifröst en á sama tíma í fyrra .
Þetta er í samræmi við fjölgun umsókna um skólavist s.l. sumar .
Að því er fram kemur í frétt frá Bifröst varð fjölgunin mest í meistaranámi skólans , aðallega vegna nýrrar námslínu sem heitir MS í forystu og stjórnun .
Yfir 80 nemendur byrjuðu á þeirri línu .
Þá varð veruleg fjölgun í MA í menningarstjórnun á milli ára .
Í grunnnámi var fjölgun nemenda mest í viðskiptafræðinámi skólans og fer ný námsbraut , BS í matvælarekstrarfræði , vel af stað .
Alls munu 618 nemendur hefja nám í Háskólanum á Bifröst núna á haustönn , 481 á háskólastigi og 137 í aðfaranám að háskóla .
Það er vinsælt og hentar vel fólki sem vill efla sig fyrir æðra nám .
Í heild eru það nú um 100 fleiri nemendur sem hefja nám á Bifröst en síðasta skólaár .
sbs@mbl.is 