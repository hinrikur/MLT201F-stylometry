Í síðustu viku hófst hjá Mjólkursamsölunni pökkun á D-vítamínbættri léttmjólk sem verður tímabundið í svörtum umbúðum með krítuðum stöfum .
Markmiðið með breytingunum er , að því er fram kemur í frétt frá MS , að safna peningum fyrir nýjum beinþéttnimæli á Landspítalanum .
Af hverri seldri fernu renna 15 krónur til söfnunarinnar en markmiðið er að safna samtals 15 milljónum króna .
Ástæða fyrir breyttu útliti var að nauðsynlegt er að fernan skeri sig vel úr í mjólkurkælinum svo að átakið fái þá athygli sem það á skilið .
Beinþynning er útbreiddur sjúkdómur en einkennalaus þar til fólk brotnar .
Því er mikilvægt að mæla beinþéttni fólks í áhættuhóp og draga úr líkum á beinbrotum þeirra .
Nýi beinþéttnimælirinn mun nýtast vel en mæla þarf um 7.000 manns á ári hverju .
Viðstaddir pökkun á fyrstu fernunum voru meðal annars Benedikt Olgeirsson , aðstoðarforstjóri Landspítalans , og Rafn Benediktsson , yfirlæknir á Landspítala .
sbs@mbl.is 