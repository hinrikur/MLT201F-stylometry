Júlía Þrastardóttir gullsmíðameistari gerir skartgripi undir nafninu djulsdesign .
Hún notar víravirki á nýstárlegan hátt og leikur sér með þetta gamla handverk .
" Mér fannst vanta að taka víravirkið í aðra notkun .
Leyfa því líka að vera eyrnalokkar , giftingarhringur eða hálsmen , " segir hún en víravirkið fær nýtt líf í hönnun hennar .
" Það eru ekki allir sem eiga þjóðbúning eða nota hann .
En ég smíða á upphlut , smíða inn í og geri við .
" Hönnun hennar vakti lukku á handverkshátíðinni í Eyjafirði í ágúst en Júlía tekur líka þátt í stóru sýningunni Handverki og hönnun í Ráðhúsi Reykjavíkur í nóvember .
Hún er frá Akureyri en er nýflutt í bæinn og leggur nú stund á nám í kennslufræði fyrir iðnmeistara í Háskóla Íslands .
Hún útskrifaðist sem gullsmiður frá Tækniskóla Íslands árið 2009 og sem meistari árið 2011 .
Hún hefur auk þess unnið til verðlauna í Norðurlandakeppni í gullsmíði .
Eftir námið vann hún í þrjú ár á heimaslóðum , hjá Halldóri úrsmið á Glerártorgi , og segir það hafa verið góða reynslu .
" Ég var eini gullsmiðurinn á staðnum , " segir Júlía sem vann hjá Halldóri sem afgreiðsludama á yngri árum .
" Ég gerði það sem var beðið um og vantaði í búðina .
Ég gerði líka mínar vörur og fékk því tækifæri frá byrjun til að koma mér upp nafni .
" Leturgröftur í Flórens Hún stefndi alltaf í meira nám og hélt til Flórens á Ítalíu árið 2012 þar sem hún lærði bæði leturgröft og steinaísetningu á sjö mánaða tímabili .
Skólinn átti að vera á ítölsku og ensku en lítið fór þó fyrir enskunni en Júlía hafði þó sótt námskeið í ítölsku fyrir brottför .
Hún fór á svokallað hraðnámskeið í leturgreftri , sem er listin í að teikna með handverkfærum á málm .
" Þetta voru fjórar vikur frá níu á morgnana til fjögur á daginn .
Kennarinn var 76 ára gamall og talaði bara flórentínsku .
Ég skildi ekki eitt einasta orð .
En þetta er besti kennari sem ég hef nokkurn tímann haft .
Bara með sýnikennslu og handapati kenndi hann mér meira á þessum fjórum vikum en ég lærði í tveimur áföngum í leturgreftri í skólanum .
Þessi maður ólst upp í þessu og búinn að vera að síðan hann var átta ára .
Hann er til dæmis að grafa á ramma fyrir Tiffany ' s , " segir Júlía , sem er með stórar hugmyndir um hvernig hún ætli að notfæra sér þetta þótt hún sé ekki með vörur af þessu tagi sem stendur til sölu .
Í spjalli við Júlíu kemur reyndar greinilega fram að hugmyndir eru nokkuð sem er ekki af skornum skammti hjá henni en hún framkvæmir þær líka .
" Ég er alltaf svo æst að ég gerði verkefni eins og gerð eru á einu ári í náminu á sjö mánuðum .
Þegar ég byrja þarf ég að halda áfram og áfram , " segir Júlía sem sefur með minnisbók við hlið rúmsins en hugmyndirnar koma gjarnan til hennar fyrir svefninn og líka þegar hún vaknar .
En hvaðan skyldi hún fá innblástur ? " Hugmyndirnar koma bara , stundum þegar ég skoða gamla skartgripi og þegar ég skoða gamla upphluti eða belti sé ég bara skartgrip .
" Hún segist einnig hafa fengið mikinn innblástur í Flórens .
" Ég á mikið magn ljósmynda eftir dvölina sem ég á eftir að nýta mér til innblásturs .
" Brautargengi fyrir konur Þegar hún kom heim frá Ítalíu ákvað hún að byrja með eigin rekstur .
" Ég ákvað bara að stinga mér í djúpu laugina , " segir Júlía sem fór í Brautargengi hjá Nýsköpunarmiðstöð , sérsniðið námskeið fyrir konur sem hafa viðskiptahugmynd sem þær vilja hrinda í framkvæmd með nýju eða starfandi fyrirtæki .
" Það var rosalega gott og kýldi mig svolítið áfram .
Það er meira en að segja það að byrja með eigin rekstur , " segir hún og bætir við að djulsdesign hafi vaxið mikið á stuttum tíma .
" Ég er bara búin að vera í þessu í eitt ár af alvöru , " segir Júlía sem hefur ekkert auglýst en treystir á umtal og líka á Facebook-síðuna sína þar sem allar upplýsingar um hana er að finna en hún er einnig með sölusíðuna djuls.is .
Ennfremur heldur hún víravirkisnámskeið um land allt sem hafa notið mikilla vinsælda .
" Það hefur undið upp á sig miklu meira en ég bjóst við , " segir hún en bara í október verður hún með námskeið í Neskaupstað , Vestmannaeyjum , Akranesi og Þingeyri .
Hún segir fjölbreytilegan hóp sækja námskeiðin .
" Ég hef kennt 12 ára upp í 86 ára , " segir Júlía sem kennir bæði byrjenda- og framhaldsnámskeið .
Vinsældir námskeiðanna urðu til þess að hún ákvað að flytja suður og fara í kennslufræðina .
Hún byrjaði ung í víravirkinu .
" Ég fór á mitt fyrsta námskeið þegar ég var 16 ára með mömmu minni og síðan varð ekki aftur snúið , " segir hún sem heillaðist alveg af víravirkinu .
Hún vissi líka alla tíð hvað hún ætlaði að verða þegar hún yrði stór .
" Ég ætlaði alltaf að verða gullsmiður , " segir Júlía sem ræktaði líka listræna hæfileika sína sem barn og fór í myndlistarskóla .
Hún segist hafa fengið mikinn stuðning í æsku .
" Ég fékk alltaf að gera það sem mig langaði , sama hvað mér datt í hug voru foreldrarnir alltaf tilbúnir að aðstoða ! Ég hef notið góðs af því .
" 