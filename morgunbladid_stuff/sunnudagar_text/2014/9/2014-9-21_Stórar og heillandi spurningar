Dr. Guðmundur Eggertsson erfðafræðingur stundaði lengi rannsóknir erlendis og síðan hér heima .
Hann átti þátt í að byggja upp og móta námsbraut í líffræði við Háskóla Íslands .
Hann hefur skrifað fjölda greina og skrifað bækur og sendi nýlega frá sér bókina Ráðgáta lífsins .
Kolbrún Bergþórsdóttir kolbrun@mbl.is Dr. Guðmundur Eggertsson erfðafræðingur var um árabil prófessor í líffræði við Háskóla Íslands og stundaði margvíslegar rannsóknir á sínu sviði , bæði hér á landi og erlendis .
Hann sendi nýlega frá sér bókina Ráðgáta lífsins þar sem hann segir meðal annars frá upphafi sameindalíffræðinnar , merkum uppgötvunum sem lögðu grundvöllinn að nútímalíffræði og fjallar um uppruna lífs .
Guðmundur er fyrst spurður um bernskuslóðir .
" Ég er fæddur í Vatnshorni í Skorradal árið 1933 og var mánaðargamall þegar fjölskyldan flutti að Bakkakoti í sömu sveit .
Við systkinin urðum fimm og þrjú okkar fæddust í Skorradalnum , " segir hann .
" Ég man ekki mikið eftir mér í Skorradalnum því ég var bara fimm ára þegar fjölskyldan flutti í Borgarnes .
En þær minningar sem ég á eru mjög góðar .
Það voru ekki margir krakkar þarna í nágrenninu , en ég man eftir Sveini Skorra Höskuldssyni í Vatnshorni , svolítið eldri en ég og Sigríði systur hans .
Í Borgarnesi áttum við heima á Bjargi sem var bær svolítið fyrir utan þorpið og þar vorum við með búskap , kindur og kýr , svo ég ólst eiginlega upp í sveit .
" Hvernig átti við þig að alast upp í sveit ? " Ég var ekki mikill sveitamaður og hafði ekki sérstakan áhuga á búskapnum og foreldrar mínir gerðu sér grein fyrir því .
Hins vegar hafði ég mikinn áhuga á bókum og lærdómi og mér gekk vel í skóla .
" Þú nefnir bækur , ólstu upp á bókaheimili ? " Já , foreldrar mínir lásu mikið .
Pabbi las mikið af ljóðum og hafði sérstakt dálæti á Stephani G. og gömlu skáldunum .
Sem strákur las ég meira af ljóðum en sögum og Jónas Hallgrímsson , Steingrímur Thorsteinsson og Örn Arnarson voru mín uppáhaldsskáld .
Ég hef alla tíð lesið mikið af skáldskap , er mikill Laxness-maður og Þórberg hef ég lesið mikið í seinni tíð , ekki síst vegna stílsins .
Ég er hrifinn af góðum stíl og skáldin eru mörg afbragðsgóð , ég vil sérstaklega nefna Gyrði og Jón Kalman .
En auðvitað les ég ekki bara skáldskap , ég les mikið af enskum bókum í mínum fræðum , þar er svo til ekkert til á íslensku .
" Hvenær vaknaði áhugi þinn á líffræði ? " Móðir mín vakti áhuga minn , sérstaklega á grösum , hún þekkti plöntur og kenndi mér nöfnin á þeim .
Ég er ekki í vafa um að það voru mikið til áhrif frá henni sem urðu til þess að ég fór á þessa braut .
" Stórt og erfitt stökk Segðu mér aðeins frá starfsferlinum .
" Ég fór í Menntaskólann á Akureyri og lauk þar stúdentsprófi árið 1951 , 18 ára gamall og var ákveðinn í að fara í framhaldsnám í grasafræði .
Ég fór út til Kaupmannahafnar og innritaði mig í grasafræði en missti svo áhugann á henni og íhugaði á tímabili að fara í jarðfræði en ákvað síðan að fara í erfðafræði .
Um þetta leyti voru að gerast miklir hlutir í erfðafræðinni , Watson og Crick höfðu sett fram DNA-líkan sitt árið 1953 og athygli manna beindist mjög að þessum fræðum .
Ég fór í magisternám sem var skemmtilegt og frjálslegt en hluti þess fólst í vinnu á rannsóknarstofu .
Ég lauk þessu námi árið 1958 og þá hafði margt gerst í erfðafræðinni og athygli manna var farin að beinast að rannsóknum á erfðafræði örvera , en í ljós kom að þær voru á margan hátt mjög hentugar þegar verið var að fást við grundvallarspurningar í erfðafræði og menn höfðu komist nokkuð áleiðis í rannsóknum á þeim .
Ég hafði áhuga á grundvallarspurningum í erfðafræði og komst inn á ágæta rannsóknarstofu á Hammersmith-spítalanum í London og var þar í tvö ár við rannsóknir á kólíbakteríum .
Síðan lá leiðin til Bandaríkjanna þar sem ég vann á rannsóknarstofu við Yale-háskólann og fór í doktorsnám sem ég lauk árið 1965 og doktorsritgerðin var einmitt í bakteríuerfðafræði .
Þetta voru mjög góð ár , aðstæður voru framúrskarandi og samstarfsfólkið gott og það var ævintýralegt að vinna að þessum rannsóknum .
Vegna reglna sem þá giltu um vegabréfsáritanir gat ég ekki verið lengur í Bandaríkjunum og fór til Ítalíu þar sem ég vann á rannsóknarstofu í Napólí í tvö ár .
Það var gaman að vera á þessum slóðum , Ítalarnir skemmtilegir og umhverfið sömuleiðis .
Eftir tvö ár var úr vöndu að ráða og ég ákvað að fara aftur til Bandaríkjanna og var við Yale-háskólann í eitt ár , en svo bauðst mér starf á Íslandi .
" Þú ert bóndasonur sem fer út í heim og kynnist þar gjöfulu vísindaumhverfi .
Langaði þig heim þar sem ekki var neinn grunnur fyrir rannsóknir eins og þær sem þú varst að stunda ? " Mér leiddist aldrei úti og mig langaði í raun og veru ekkert sérstaklega heim .
En ég var mikill Íslendingur og hafði alltaf bak við eyrað að fara heim fyrr eða síðar .
Á þessum árum voru nokkrir Íslendingar sem stunduðu nám í vísindagreinum sem ílengdust erlendis og hafa starfað þar alla sína starfsævi .
Tækifærin blöstu ekki við á Íslandi og um þetta leyti , 1968 , voru innan við þrjátíu Íslendingar sem voru með háskólapróf í greinum sem gátu talist til líffræðinnar , helst í fiskifræði og búvísindum og svo var einn og einn grasa- og dýrafræðingur .
Ég vissi að það yrði stórt og erfitt stökk að fara aftur til Íslands því þar voru engar aðstæður til vísindarannsókna á mínu sviði .
Mér bauðst að starfa við kennslu í Háskólanum , það var verið að koma líffræðinámi á laggirnar og ég varð stundakennari í líffræði og ári síðar fyrsti fastráðni kennarinn í líffræði og var skyndilega orðinn prófessor .
Við vorum örfáir sem byggðum upp námsbraut í líffræði við Háskólann .
Sem betur fer komu þarna að mjög góðir menn til að kenna , bæði í dýrafræði , grasafræði og helstu greinum .
Þetta fór vel af stað miðað við aðstæður sem voru mjög lélegar , aðstæður til verklegrar kennslu voru til dæmis nánast engar fyrstu árin .
Ég tók þessu af þolinmæði og hugsaði með mér að það yrði að vinna að úrbótum hægt og bítandi .
Þetta gekk og á tiltölulega skömmum tíma var komin upp nokkuð traust deild þar sem nemendur fengu góða kennslu .
Allavega sýndi það sig þegar þeir fóru að sækja um nám erlendis að þeir voru býsna vel undirbúnir miðað við jafnaldra sína úr frægum og virtum erlendum háskólum .
" Hvað á þetta fólk allt að gera ? Tóku ráðamenn vel í allar hugmyndir ykkar kennaranna ? " Ég held að ráðamenn hafi aldrei hugsað sér að það yrði jafnmikið úr þessu og við hugsuðum okkur .
Þessi kennsla var sett á fót fyrst og fremst til að mennta kennara til að kenna í gagnfræðaskólum , en við komum kennslunni fljótlega þannig fyrir að hún dygði sem best sem undirbúningur fyrir framhaldsnám í líffræði fyrir fólk sem ætlaði út í rannsóknir , en auðvitað menntuðum við líka kennara .
Strax í upphafi var aðsóknin miklu meiri en menn höfðu gert ráð fyrir .
Margir spurðu : Hvað á þetta fólk allt að gera ? Það verða engin störf fyrir það .
Og menn settust niður og áætluðu hversu mörg störf yrðu fyrir líffræðinga á næstu áratugum og fengu út mjög lágar tölur .
Svo fór það svo að nóg var að gera fyrir fólkið .
" Þú kenndir við Háskólann en hvernig aðstaða var til að stunda rannsóknir ? " Aðstæður til rannsókna voru bágbornar fyrstu áratugina en fóru smám saman batnandi .
Ég hélt áfram grundvallarrannsóknum á hlutum sem varða próteinmyndunarkerfið í bakteríum .
Síðan sneri ég mér að rannsóknum á hitakærum örverum en hugmyndin var sú að hægt væri að vinna úr þeim hitakær ensím sem hægt væri að nota í iðnaði og á rannsóknarstofum .
Ég var með býsna marga nemendur í þeim rannsóknum og við fundum ýmis hitaþolin ensím en það fór ekki svo að þau yrðu mjög hagnýt þótt sótt væri um einstaka einkaleyfi .
Ég lét af starfi mínu við Háskólann þegar ég varð sjötugur og þá datt mér í hug að fara að skrifa bækur .
Ég skrifaði fyrst bók um erfðafræði , Líf af lífi : Gen , erfðir og erfðatækni , þar sem ég fer yfir undirstöðuatriði erfðafræðinnar og sérstaklega það sem gerðist á síðustu áratugum 20. aldar , en algjör bylting varð í erfðafræðinni upp úr miðri öldinni .
Þegar ég var búinn að skrifa þá bók sneri ég mér að því að skrifa um uppruna lífsins .
Ég hafði flutt erindi í Félagi íslenskra stúdenta við Kaupmannahöfn um uppruna lífsins árið 1959 , þannig að þetta er gamalt áhugamál og ég hef alltaf fylgst með því sem hefur gerst á því sviði .
Í Leitinni að uppruna lífs : Líf á jörð , líf í alheimi fer ég yfir sögu hugmynda um uppruna lífsins , bæði fyrr á öldum og seinni tímum , og rek sérstaklega þær kenningar sem nú eru uppi um uppruna lífs á jörðinni og svo er í bókinni sérstakur kafli um hugsanlegt líf í alheimi .
Svo er nýkomin út þriðja bókin Ráðgáta lífsins þar sem ég segi frá upphafi sameindalíffræðinnar og uppgötvunum sem lögðu grundvöllinn að nútímalíffræði og fjalla einnig um uppruna lífs , eðli lífs og meðvitað líf .
" Það hefur ekki verið skrifað mikið um þessi fræði á þessu sviði , þannig að þú mátt kallast frumkvöðull , er það ekki rétt ? " Þetta eru mjög ung fræði og ég er sennilega sá fyrsti sem skrifar um þessi fræði á íslensku , en Örnólfur Thorlacius skrifaði góða kennslubók í erfðafræði og eitthvað örlítið meira hefur verið skrifað um erfðafræði , en um uppruna lífsins og nýjungar í erfðafræði hefur mjög lítið verið skrifað .
Ég nýt góðs af því að hafa kennt í áratugi og þar með talað um þessa hluti á íslensku og notað íslensk fagorð frá upphafi .
Mér finnst í sjálfu sér ekkert erfitt að skrifa um þetta efni á íslensku , en ég vildi að meira væri skrifað .
" Hvers konar líf ? Víkjum aðeins að leyndardómum lífsins .
Sumir segja að það beri vott um botnlausa sjálfhverju að við skulum ímynda okkur að eina lífið sé á jörðinni .
Heldurðu að einhvers staðar annars staðar sé líf , og þá er ég að tala um frekar auðugt líf ? " Þekking okkar á lífinu er svo takmörkuð að ekki hægt að svara þessari spurningu ef maður vill vera samviskusamur vísindamaður .
Þá verður maður að segja að við vitum ekkert um það hversu líklegt er að líf geti kviknað .
Við þekkjum aðeins eina tegund lífs sem er hér á jörðinni , en getum ekki sagt með hundrað prósent vissu að það hafi kviknað á jörðinni , það gæti hugsanlega hafa borist utan úr geimnum og um það hafa verið ýmsar tilgátur .
Vegna þess að við vitum ekki hvernig líf kviknar og hversu líklegt er að það kvikni yfirleitt þá getum við heldur ekki sagt hversu líklegt er að það sé til annars staðar í alheiminum .
Við getum hins vegar sagt að það sé fjarri því að vera fjarstæðukennt að ætla að líf sé til annars staðar en hér á jörðinni .
Ef til vill er það útbreitt um allan alheim .
En hvers konar líf , það er spurningin .
Út frá þekkingu okkar á lífinu hér á jörðinni og því sem við vitum um það þá finnst mér líklegt að líf annars staðar í alheimi væri byggt upp á svipuðum forsendum og líf á jörðinni .
Erfðaefnið væri kjarnsýra og prótein væru líka aðalstarfssameindir frumunnar , en þau gætu verið aðeins öðruvísi en prótein jarðarinnar og myndun þeirra gæti farið öðruvísi fram og erfðaefnið væri ef til vill eitthvað öðruvísi en kjarnsýran sem við þekkjum .
" Ef líf eyðist á jörðinni myndi það alltaf kvikna aftur ? " Það er ómögulegt að segja og alls ekki víst .
Við vitum ekki við hvaða aðstæður líf kviknar .
Lífið er efnafræðilegt fyrirbæri og þær sameindir sem lífið er byggt úr eru örugglega til vítt um alheim .
Lífrænu smásameindirnar sem skipta miklu máli í uppbyggingu lífsins eru til dæmis til í loftsteinum úti í geimnum og hafa myndast á ólífrænan hátt .
Það er ekki stóra málið að mynda litlu lífrænu sameindirnar en þegar kemur að því að mynda sameindir eins og kjarnsýrusameindirnar sem eru erfðaefni lífvera þá er það mikið mál því þær eru geysilega flóknar að uppbyggingu og þurfa að geta eftirmyndast .
Þegar við hugsum um uppruna lífsins þá liggur vandinn í því hvað mikilvægustu sameindir lífsins eru flóknar að uppbyggingu og hve flókið efnakerfi það er sem þarf til að mynda þær .
Það er algjörlega óhugsandi að þetta hafi getað gerst í einu vetfangi og mjög erfitt að hugsa sér hvernig það hefði getað gerst stig af stigi .
Menn hafa verið að giska á ýmislegt en engar tilgátur hafa verið sannfærandi svo ég tali nú ekki um tilraunir en ekki er enn hægt að mynda neitt sem líkist lífi með tilraunum .
Það voru allt aðrar aðstæður á jörðinni í upphafi en eru nú og svo er spurningin hvort einhvers staðar úti í alheimi hafi verið aðstæður svipaðar þeim sem voru þegar líf jarðar kviknaði .
Þetta eru stórar og heillandi spurningar og svo eru enn stærri spurningar hvort lífverur sem hafa myndast annars staðar hafi náð jafn miklum þroska og þessi þroski okkar mannana er , þótt okkur finnist hann oft takmarkaður .
" 