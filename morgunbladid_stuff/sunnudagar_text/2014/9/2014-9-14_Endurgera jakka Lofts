Til styrktar næsta verkefni minningarsjóðs Lofts Gunnarssonar verða framleidd fimmtu eintök af hermannajakka , eins og þeim sem Loftur klæddist gjarnan .
Þau verða seld í forsölu á Karolina-fund til að fjármagna framleiðsluna .
Jakkinn verður eins nákvæm eftirgerð og mögulegt er af upprunalega jakkanum .
Allur ágóði af framleiðslu jakkans mun fara í næsta verkefni minningarsjóðsins sem er að kaupa átta ný rúm á heimili fyrir heimilislausa karlmenn á Njálsgötu 74 .
Loftur Gunnarsson fæddist hinn 11. september 1979 í Reykjavík og hefði því orðið 35 ára í vikunni .
Hann lést 20. janúar 2012 aðeins 32 ára gamall .
Í kjölfar andláts hans var stofnaður Minningarsjóður Lofts Gunnarssonar sem berst fyrir bættum hag utangarðsfólks á Íslandi .
Eftir fráfallið hefur Loftur orðið einskonar andlit baráttunnar fyrir bættum aðbúnaði útigangsfólks á Íslandi , segir í tilkynningu frá sjóðnum .
" Loftur hafði sérstakan stíl sem vakti athygli .
Margir þekktu Loft á hermannajakka sem hann klæddist gjarnan .
Jakkanum breytti hann sjálfur og var hann því einstakur .
Nonni í Dead setti nokkur handgerð prent á jakkann fyrir Loft og ýmislegt bættist á jakkann með tímanum svo sem barmmerki , nælur og fleira , " segir ennfremur .
Fyrsta markmiði sjóðsins var náð þegar keypt voru tuttugu ný rúm í Gistiskýlið í Þingholtsstræti árið 2013 .
Í byrjun árs 2014 var svo öðrum áfanga náð þegar sjóðurinn keypti ásamt fleiri félögum níu rúm í Konukot .
" Sjóðurinn hefur nú þegar komið af stað nauðsynlegri umræðu í þjóðfélaginu um aðbúnað útigangsfólks á Íslandi .
" Heimsíða sjóðsins : lofturgunnarsson.com .
