Það er afskaplega auðvelt að verða ofdekraður hér í Debrecen , það er hreinlega eins og að búa í sólarlöndum .
Eini hængurinn á er að sjálfsögðu námið sem flestir koma hingað fyrir , sem í sjálfu sér er alls enginn hængur , þar sem námið hér er frábært og fjölbreytt .
Ekki skemmir svo fyrir að fá að umgangast fólk frá öllum hornum heimsins og kynnast menningu þess og siðum .
Debrecen er lítil en fjölmenn menningarborg .
Yfir borginni er gamaldags sjarmi , sem einkennist af einfaldleika og gömlum skreyttum byggingum .
Um 30.000 háskólanemar búa hér í bænum , þar af rúmlega 3.300 erlendir , sem gefur manni þá notalega tilfinningu að borgin sé í raun einn stór " campus " , Það er hreinlega yndislegt að vera hér á sumrin í hitanum , fara niður að almenningsgarðinum eða labba um margvíslega markaði í bænum , en þeir fylgja gjarnan hátíðum sem eiga sér stað hér eins og blómahátíðinni , djasshátíðinni , ljóðahátíðinni o.fl. Þetta er auðvelt líf hér í Debrecen .
Kveðja frá Katarínu og bekkjarfélögum .
