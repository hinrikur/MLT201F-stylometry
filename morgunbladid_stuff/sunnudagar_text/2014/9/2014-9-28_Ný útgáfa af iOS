Apple kynnti ekki bara nýjan síma , heldur líka nýja útgáfu af stýrikerfinu sem síminn notar , iOS 8 .
Nýja útgáfan er ekki jafn mikil bylting og þegar iOS 7 kom á markað fyrir rétt rúmu ári , en í henni eru talsverðar endurbætur og nýjungar sem gera iPhone-síma eigu- og gagnlegri , þó mesta byltingin sé reyndar fyrir iPad-notendur .
Nokkur dæmi : Ef maður er með kveikt á Find My iPhone , sem allir ættu reyndar að vera með í gangi , er hægt að velja að síminn sendi boð um staðsetningu rétt áður en rafhlaðan deyr .
Ef rafhlöðuending er minni en ætla mætti er hægt að fá lista yfir orkueyðslu forrita og finna þannig rafháka .
Endurbætt lyklaborð er meðal helstu viðbóta og felur meðal annars í sér að lyklaboðið giskar á það hvaða orð til stendur að skrifa , nokkuð sem Android-notendur þekkja reyndar vel , en að sögn Apple giskar síminn á orð eftir því við hvern er verið að spjalla eða hverjum er verið að skrifa , og byggir þá á fyrri samskiptum .
Svo verður líka hægt að setja upp lyklaborð annarra framleiðenda ef vill .
Eitt af því sem farið hefur í taugarnar á mörgum ( ég þar meðtalinn ) er að notandi hefur ekki aðgang að skráarkerfi á iOS-tækjum .
Apple bætir úr því með iCloud Drive sem hagar sér eins og skráarkerfi – ekki ósvipað Dropbox ( sem margir nota einmitt sem skráarkerfi í iOS ) .
Í iOS 8 er heilsuforrit sem heitir einfaldlega Health .
Það tekur við gögnum frá tækjum sem skrá hreyfingu , hjartslátt og tilheyrandi , til að mynda úr Fitbit , nú eða Apple-úrinu sem er væntanlegt í byrjun næsta árs .
