Hildur Ársælsdóttir og móðir hennar Sólveig Eiríksdóttir hafa stofnað matarbloggið Mæðgurnar , maedgurnar.is .
Sólveig er þekktur heilsukokkur og nýtur veitingastaður hennar Gló mikilla vinsælda .
Hildur er hinsvegar þekktari sem tónlistarkona en þær mægður eru báðar sérlega skapandi .
" Mamma lærði myndlist og textílhönnun og ég er fiðluleikari og er búin að starfa lengi við tónlist .
Við erum báðar hallar undir listir eins og fleiri í fjölskyldunni en amma var píanóleikari og kennari og afi myndlistarmaður , " segir Hildur .
Hún útskýrir að þeim hafi báðum fundist gaman að skoða erlend matarblogg , uppskriftir og fallegar matarmyndir og hafi langað að prófa sjálfar að blogga .
Afsökun til að hittast og skemmta sér saman " Okkur fannst að þetta gæti verið eitthvað skemmtilegt fyrir okkur að gera saman , afsökun fyrir okkur að leika okkur saman .
Líka til að halda okkur við efnið , ef við vissum af því að einhver væri að bíða eftir því að það kæmi meira , myndum við halda áfram að hittast .
" Sem stendur fá þær hjálp við myndatökurnar en langar síðar meir að prófa sig áfram á því sviði líka .
" Við erum að æfa okkur og erum komnar með myndavél .
Það gefur manni innblástur að skoða myndir af fallegum mat .
Bloggið er vettvangur fyrir okkur til að fá útrás fyrir sköpunargleðina sem er rík í okkur báðum , " segir hún en matargerð getur sannarlega verið skapandi .
Blaðamaður spyr í gamni hvort Hildur hafi óttast að listakokkurinn móðir hennar myndi ekkert leyfa henni að komast að .
" Hún hlustar á allar tillögur en hún er samt betri kokkur en ég .
Það er alveg á hreinu , " segir hún og hlær .
" Stundum þegar við erum að gera eitthvað saman kem ég með hugmyndir sem hún getur síðan útfært betur en ég hefði getað gert ein .
" Líka með gráðu í næringarfræði Hildur er ennfremur BSc í næringarfræði .
" Ég hef líka áhuga á mat út frá því sjónarhorni , " segir hún en hún vill til dæmis minnka sykur og elda sem mest frá grunni sjálf .
En hvernig uppskriftum mega lesendur eiga von á frá mæðgunum ? " Við fáum innblástur frá árstíðunum .
Núna er maður í stuði til að nýta berin sem maður tíndi frekar en að baka smákökur , " segir hún en meðfylgjandi uppskrift að nýstárlegri krækiberjasaft endurspeglar þetta .
" Núna er uppskerutími á grænmeti og það má búast við því að við nýtum mikið af íslensku grænmeti næstu vikurnar .
Afi og amma rækta grænmeti og þau gefa okkur mikið grænmeti líka , " segir hún og útskýrir að tilgangurinn sé að finna leiðir til að nýta þetta hráefni á sem fjölbreytilegastan hátt .
Þarna verða ekki bara soðnar kartöflur eða gulrætur .
En hvernig skyldi heimilismaturinn hjá Hildi vera ? " Ég elda sjálf ekki kjöt , þannig að það er iðulega grænmetisfæði á heimilinu .
Maðurinn minn borðar reyndar kjöt þó hann geri minna af því en áður en hann kynntist mér .
Ég er mikið með baunir , bý til buff og fæ innblástur frá indverskri matargerð þar sem er rík hefð fyrir grænmetisfæði .
Uppáhaldsmaturinn okkar sem allir eru jafn hrifnir af er dal , indverskur linsubaunaréttur , " segir Hildur og játar því að það geti vel verið að þetta uppáhald skjóti upp kollinum á blogginu í framtíðinni .
Krækiberjasaft 10 dl krækiber 3 cm engiferrót eða 2 msk engifersafi / skot 1 stöngull sítrónugras safinn úr einni sítrónu eða 2 msk hreinn sítrónusafi úr flösku Setjið allt í blandara og blandið vel saman .
Sigtið síðan í gegnum spírupoka ( sem fæst hjá Ljósinu , Langholtsvegi 49 ) eða í gegnum klút ( gasbleyju ) eða nælonsokk , eða grænmetispoka sem fást í Hagkaupi í grænmetisdeildinni .
Hellið saftinni á flöskur og geymið í kæli .
Hægt að frysta saftina sjálfa í klakaboxum og færa klakana svo yfir í plastpoka og geyma í frystinum .
