" Ég átti aldrei von á því að þetta væri svona , " segir Elísabet Sóley Stefánsdóttir um reynslu sína af greiðsluþátttöku krabbameinssjúklinga í heilbrigðiskerfinu hérlendis .
Elísabet , sem er 37 ára , greindist með sjaldgæfa tegund krabbameins í júlí og hefur frá þeim tíma greitt um 200 þúsund í beinan kostnað vegna veikindanna fyrir utan óbeinan kostnað .
Guðrún Ingibjörg Þorgeirsdóttir gith@mbl.is Það hvarflaði ekki að mér að fólk sem yrði alvarlega veikt þyrfti að borga fleiri hundruð þúsunda til að fá greiningu eða meðferð .
" Elísabet segir fjárhagsstöðu krabbameinssjúklinga oft bága .
" Ég hef verið öryrki í nokkur ár vegna veikinda sem í raun komu til vegna krabbameinsins sem þó greindist ekki fyrr en í sumar .
Í kjölfar bílslyss sem ég lenti í fyrir tíu árum var ég greind með vefjagigt og síþreytu .
Ég var hins vegar sannfærð um að eitthvað meira væri að .
Heilsu minni hrakaði síðan mjög fyrir rúmu einu ári síðan .
Þá styrktist þessi sannfæring mín og ég fór að leita frekari skýringa og krabbameinið fannst loks núna í júlí .
Ég bý í eigin íbúð og á þrjár stelpur sem eru níu , sautján og átján ára .
Ég er á örorkubótum og greiði venjuleg útgjöld heimilisins , t.d. mat og afborganir af húsnæði .
Áður en ég greindist með krabbameinið var ég í sömu stöðu og margir aðrir Íslendingar – ég rétt náði endum saman .
Sú læknisþjónusta sem ég nýtti mér var svipuð og hjá flestum öðrum , ég fór til læknis þegar ég þurfti á því að halda .
Síðustu mánuði hef ég hins vegar verið í stöðugum rannsóknum og öðrum heimsóknum til lækna og það verður að segjast eins og er að kostnaðurinn er gígantískur .
Ég hafði ekki margar krónur afgangs áður en greining og meðferð hófust .
Þegar ég þurfti síðan að greiða um 100.000 kr. mánaðarlega fyrir kostnað sem tengdist læknisþjónustu þýddi það einfaldlega að ég gat ekki greitt önnur mánaðarleg útgjöld , " segir Elísabet og bendir á að sem öryrki greiði hún þó lægra verð fyrir læknisþjónustu og lyf en aðrir .
Sem dæmi um kostnað er tengist veikindunum , nefnir hún útgjöld síðustu fjögurra daga , en þau telja 15.700 kr. " Þessi útgjöld voru vegna ýmissa rannsókna og lyfja , auk komugjalds á krabbameinsdeildina .
Og þetta er bara yfir fjóra síðustu daga .
" Lyf eru einn af útgjaldaþáttum Elísabetar .
" Lyfin eru niðurgreidd að einhverju leyti og eftir því sem maður kaupir meira af lyfjum yfir ákveðið tímabil , þá fær maður meiri afslátt .
Þrátt fyrir þetta eru lyfin mörg og það safnast þegar saman kemur .
Ýmislegt annað er síðan ekki niðurgreitt .
Um daginn var mér t.d. ráðlagt að kaupa ákveðin vítamín sem eru dýr og ekki niðurgreidd .
" Þessu til viðbótar segir Elísabet undarlegt kerfi vera á niðurgreiðslum og afsláttum sem notendur heilbrigðiskerfis öðlast við tíðar læknisheimsóknir og lyfjakaup .
" Eins og ég nefndi þá bætist við afslátt af lyfjum eftir því hversu mikið af þeim maður þarf að kaupa yfir tímabil .
Ég greiði nú 15% af verði lyfjanna sem ég þarf á að halda en ég hlakka ekki til þegar kemur að því að ég mun þurfa að greiða þau að fullu aftur og vinna mér afsláttinn inn aftur .
Hvað varðar læknisþjónustu þá fær maður fastan afslátt í formi svokallaðs afsláttakorts eftir að hafa greitt ákveðna upphæð í læknisþjónustu það árið .
Afslátturinn fer ekki eftir því hversu mikla læknisþjónustu hver og einn þarf , heldur er fastur út árið .
Það eitt og sér er athugavert , en svo kemur það líka til , að afslátturinn núllast út um hver áramót .
Þetta er eðlilegt fyrir almenning sem nýtir sér heilbrigðiskerfið minna en ekki fyrir krabbameinssjúkling sem er í miðri meðferð , " segir Elísabet og leggur til að hugsanlegt væri að tvískipta kerfinu .
Það sé ekki eðlilegt að eitt gangi yfir alla í þessu samhengi , heldur verði að taka tillit til þarfa hvers og eins .
Óvenjulegt greiningarferli Greining tekur yfirleitt tiltölulega skamman tíma þegar um krabbamein er að ræða en greiningarferli Elísabetar var óvenjulangt .
" Ég fór í ótalmargar blóðprufur , myndatökur og rannsóknir .
Læknarnir voru allir af vilja gerðir en vegna þess hversu sjaldgæft þetta krabbamein er þá yfirsást þeim það lengi og töldu æxlið vera góðkynja .
Ég hef fullan skilning á því að heilbrigðisstarfsfólk hafi ekki mikla þekkingu til að greina þessa tegund krabbameins , við erum ekki nema fjögur sem höfum greinst hérlendis og þrír í allri Skandinavíu , en það breytir ekki því að greiningarferlið varð langt af þessum orsökum og kostnaðurinn þar af leiðandi mun meiri en ella , " segir Elísabet en að því kom að hún stóð ekki lengur undir þeim kostnaði er ferlinu fylgdi .
" Ég sá fram á að þurfa að velja á milli heilsunnar minnar og mánaðarlegra útgjalda og leitaði því til bankans til að fá frystingu á lánum .
Það létti undir en þetta var engu að síður fjárhagslega mjög erfitt .
Ein mánaðamótin voru til dæmis fjórtán reikningar frá læknisheimsóknum í heimabankanum mínum sem ég einfaldlega hafði ekki efni á að borga .
" Óbeinn kostnaður verulegur Elísabet segir kostnað sjúklinga vegna alvarlegra sjúkdóma líkt og krabbameins ekki einungis vera beintengdan læknisþjónustu og lyfjum .
Beinn kostnaður hennar frá greiningu hefur verið yfir 200.000 kr. en óbeinan kostnað vegna veikindanna telur Elísabet vera jafnvel helmingi hærri .
" Ég hef í gegnum árin bæði menntað mig og unnið eins og ég hef getað miðað við heilsu .
Það gekk ágætlega og ég hafði heilsu til að vinna en síðasta árið hefur heilsan mín verið verri og ég því lítið getað unnið með .
Þar kemur óbeinn kostnaður í formi tekjumissis .
Annað dæmi um óbeinan kostnað er bensínkostnaður .
Síðustu fjóra daga hef ég farið fjórum sinnum úr Seljahverfinu niður á Landspítala og til baka aftur .
Þetta safnast þegar saman kemur og fólk gerir sér oft ekki grein fyrir því hvað smávægileg útgjöld eins og að borga í stöðumæli fyrir utan sjúkrahúsið geta haft mikið að segja til lengri tíma litið , " útskýrir Elísabet en vegna meinvarpa í lungum getur hún ekki alltaf gengið langar vegalengdir og neyðist því stundum til að borga í stæði til að komast sem næst sjúkrahúsinu .
" Það er svo margt sem kemur til .
Maður liggur til dæmis inni á deild í krabbameinsmeðferð frá átta til fjögur og fær ekki einu sinni kaffibolla nema að borga fyrir hann , heldur þarf annaðhvort að kaupa mat úr sjálfsölum eða koma með hann með sér .
Eftir greiningu Elísabetar stofnuðu vinir hennar og ættingjar söfnunarreikning til að leggja henni lið .
" Ég á yndislega fjölskyldu og vini sem í raun hafa haldið mér uppi síðustu mánuði .
Það er mikill léttir þegar maður fer til læknis eða í apótek að vita að maður hafi efni á því að borga fyrir nauðsynjar .
Það er hins vegar harður veruleiki að ættingjar þurfi að leggja inn á reikning fyrir sjúklinga til að þeir geti sinnt lífsnauðsynlegri læknisþjónustu og fengið lyf .
Þau lyf sem gefin eru inni á sjúkrahúsi eru greidd en lyfin sem ég tek heima þarf ég að greiða sjálf .
" Elísabet bendir á að þetta sé sérstaklega skrýtið í ljósi þess að lyfin sem hún tekur heima ( t.d. sterar , verkjalyf og ógleðilyf ) eru lyfin sem gera það að verkum að hún þarf ekki að liggja inni á sjúkrahúsi dagsdaglega .
Heilbrigðiskerfið ætti því að sjá sér hag í því að koma betur til móts við sjúklinga í greiðslu slíkra lyfja .
" Ég spyr mig líka hvernig þeir fara að sem ekki búa jafnvel og ég að eiga ættingja sem geta hlaupið undir bagga með þeim .
Ég er mjög lánsöm að þessu leyti og hef fengið mikinn stuðning .
Hitt er þó annað mál að mér hefur fundist óþægilegt að neyðast til að þiggja peninga af mínum nánustu til að halda áfram í læknismeðferð en ég er einnig afskaplega þakklát .
" Líkt og flestir foreldrar kannast við , þá fylgir því ýmis kostnaður að eiga og ala upp börn .
Aðspurð hvort fjárútlát vegna veikinda hennar hafi komið niður á heimilishaldinu , segir Elísabet dætur sínar þrjár vera einstakar .
" Þær þurfa að standa á eigin fótum , því þegar mánaðarlegum útgjöldum er lokið hjá mér , þá er einfaldlega enginn afgangur .
Þessar stelpur eru ótrúlega duglegar .
Eldri dætur mínar tvær vinna báðar með skóla og sjá mikið til sjálfar um sína framfærslu og vasapening , kaupa fötin sín sjálfar , miða á böll og í bíó .
Yngsta dóttir mín er aðeins níu ára og fylgir henni að sjálfsögðu bæði vinna og kostnaður og þá sérstaklega núna að úti fyrir hana dagskrá og tómstundum .
" Kraftur , félag ungs fólks með krabbamein , er um þessar mundir að stofna sérstakan neyðarsjóð fyrir þá sem lenda í fjárhagsörðugleikum vegna krabbameinsmeðferðar .
Elísabet segir slíkan sjóð nauðsynlegan og sér fram á að geta vonandi nýtt sér hann sjálf .
" Ég er með ólæknandi krabbamein og verð því á krabbameinslyfjum alla ævi .
Sú eftirmeðferð er dýr og lyfjakostnaðurinn hjá mér á því einungis eftir að hækka .
Hvert ár er sigur þegar maður greinist með krabbamein á lokastigi og þegar ég kaupi lyf er ég í raun að kaupa mér meiri tíma með börnunum mínum .
Neyðarsjóður Krafts er því mjög þarft framtak , " segir Elísabet að lokum .
