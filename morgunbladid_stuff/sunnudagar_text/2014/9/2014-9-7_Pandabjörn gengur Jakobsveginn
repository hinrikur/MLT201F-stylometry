Það eru ýmsar leiðir til að koma sér í form eftir langvarandi hreyfingarleysi .
Ein er að fara út að skokka , önnur að kaupa sér kort í líkamsræktarstöð og enn önnur að ganga Jakobsveginn , 800 kílómetra , á 23 dögum .
Ólafur William Hand valdi síðasta kostinn og sér sannarlega ekki eftir því .
Hugurinn hreinsaðist , fimmtán kíló urðu eftir á Spáni og ævintýralegu ferðalagi lauk með bónorði í Barcelona .
Orri Páll Ormarsson orri@mbl.is Það var hver annar morgunn í Skerjafirðinum .
Ólafur William Hand , forstöðumaður kynningar- og markaðssviðs Eimskips , settist upp í rúminu og tilkynnti sambýliskonu sinni , Kolbrúnu Önnu Jónsdóttur , að hann ætlaði að ganga Jakobsveginn , þekktustu pílagrímaleið í Evrópu .
Tilkynningin kom flatt upp á Kolbrúnu .
Fyrir það fyrsta er Ólafur ekki kirkjurækinn maður og í annan stað var hann þekktur fyrir allt annað en göngugleði .
Hafði raunar lítið sem ekkert hreyft sig um árabil og aldrei verið þyngri á fæti .
Skýringin á þessu óvænta uppátæki er tvíþætt .
Annars vegar langaði Ólaf að koma sér í betra form líkamlega og hins vegar vildi hann minnast afa síns , Ólafs Ófeigssonar útgerðarmanns , sem ól hann upp .
" Bróðir minn , Stefán , ber mikla ábyrgð á þessu en hann gekk Jakobsveginn á síðasta ári til að byggja sig upp eftir alvarlegt slys .
Á leiðinni reisti hann minnisvarða um afa okkar og mig langaði að sjá hann .
Og hvers vegna ekki að ganga bara allan Jakobsveginn í leiðinni ? " Spurður hvort undirbúningur hafi ekki verið langur og strangur hleypir Ólafur brúnum .
" Tja , ég gekk einu sinni með frúnni út á Gróttu .
" Þar með var hann klár í slaginn .
" Maður má ekki mikla svona verkefni fyrir sér og eftir á að hyggja var það hárrétt mat að undirbúa sig ekki of mikið .
Svona löng ganga reynir hvort eð er mun meira á höfuðið en fæturna .
Þetta er 90% í höfðinu .
" Vinnufélagarnir höfðu eigi að síður hóflega trú á sínum manni .
" Það voru helst konurnar í bókhaldinu .
Gylfi [ Sigfússon ] forstjóri hafði enga trú á mér , " segir Ólafur brosandi .
" Þetta fólk þekkir mig ekki nógu vel .
Ég er þverari en andskotinn .
" Hann hlær .
Strangt til tekið byrjar Jakobsvegurinn þegar pílagrímurinn opnar útidyrnar heima hjá sér og gengur út , sama hvar hann býr í heiminum , en algengt er að hin eiginlega ganga hefjist í franska bænum Saint-Jean-Pied-de-Port .
Þaðan eru 800 kílómetrar að dómkirkjunni í Santiago de Compostela í Galisíu , þar sem Jakobsvegurinn endar .
Ólafur var mættur einn síns liðs til Saint-Jean-Pied-de-Port 12. júlí sl. , skráði sig á sérstakri pílagrímaskrifstofu og þáði vegvísi og önnur nauðsynleg gögn .
Þá var honum ekkert að vanbúnaði .
Allir fá pílagrímarnir hörpuskel við upphaf göngunnar en hún er tákn vegarins .
Margar kvíslir sem enda á sama stað .
Sjokkið kom strax á fyrstu dagleið , sem er að mestu upp í móti yfir sjálf Pýreneafjöllin .
" Sá dagur var virkilega erfiður .
Því get ég ekki neitað , " segir Ólafur og dæsir við tilhugsunina .
Þann dag komst hann ekki hjá því að hugsa : " Hvað er ég eiginlega að gera hérna ? " Ólafur komst þó á áfangastað og eftir að hafa hvílt lúin bein næturlangt var aldrei neinn efi í hans huga : Hann skyldi ljúka göngunni .
Drep þig ef þú hættir ekki að hrjóta ! Fyrstu nóttina gisti Ólafur í góðu yfirlæti í huggulegu klaustri í þorpinu Roncesvalles , sem er handan spænsku landamæranna , og svaf eins og ungbarn .
Sú aðstaða reyndist þó ekki gefa rétta mynd af gististöðunum á leiðinni en þeir voru flestir hverjir víðs fjarri þeim þægindum sem við Íslendingar eigum að venjast .
Verðið var eftir því , nóttin kostaði á bilinu 800 til 2.300 krónur .
Oftar en ekki voru margir pílagrímar saman í herbergi , ellegar svefnsölum , allt að tuttugu manns .
Ein nóttin varð söguleg , í slíku fjölmenni .
" Það var þarna Spánverji , greinilega örþreyttur því hann hraut ógurlega , " rifjar Ólafur upp .
" Um miðja nóttina hrökk ég upp við voðaleg læti .
Rússi nokkur , mikill maður vexti , hélt þá Spánverjanum spriklandi upp við vegg og hótaði að drepa hann hætti hann ekki að hrjóta .
Spánverjinn lofaði því og Rússinn uppskar mikið lófatak í salnum .
Ekki heyrðist meira í Spánverjanum en aumingja maðurinn hefur örugglega ekki þorað að festa blund eftir þetta .
" Á öðrum degi kom Ólafur til Pamplona og þar var sannarlega hátíð í bæ ; nautahlaupið víðfræga .
Því var að vísu rétt lokið þegar hann stakk við stafni en rífandi stemning í bænum – og allir eins klæddir .
" Það er eins gott að fólk týni ekki börnunum sínum í fjöldanum .
Þau eru öll eins .
" Um þriðjungur leiðarinnar liggur yfir mikla sléttu og segir Ólafur hana erfiðasta yfirferðar .
Mikil auðn og steikjandi hiti á þessum árstíma .
Mun færri voru á ferð á sléttunni en annars staðar á Jakobsveginum og þá kom nútímatæknin í góðar þarfir , Ólafur hlustaði bæði mikið á hljóðbækur og tónlist .
Eitt lag var í sérstöku uppáhaldi : Álfar eftir Magnús Þór Sigmundsson .
" Fyrir utan hvað lagið er gott tengir það mann afskaplega vel við jörðina .
Um tíma átti ég alveg eins von á því að álfar yrðu á vegi mínum .
Kannski segir það allt sem segja þarf um ástandið á mér á þessum kafla göngunnar ? " Hann skellir upp úr .
Eftir að hafa gengið 40 kílómetra á sléttunni einn daginn kom Ólafur við annan mann úrvinda og vatnslítill inn í þorp nokkurt .
Þar tók sjálfur presturinn á móti þeim , fórnaði höndum og hrópaði : " Loco , loco ! " Leist greinilega ekkert á blikuna .
Að svo mæltu dró klerkur gestina inn á næstu knæpu og úðaði í þá vatni .
Lagði svo hendurnar yfir þá og blessaði í bak og fyrir .
Hitinn bar Írann ofurliði Ólafi skilst að um níu þúsund manns gangi allan Jakobsveginn á ári hverju og á bilinu 150 til 200 þúsund einhvern hluta .
Eðli málsins samkvæmt hitti hann fjölmarga á leiðinni og kynntist sumum hverjum ágætlega .
Gekk dag og dag með ýmsum .
Mest var um Spánverja en Kóreumenn voru af einhverjum ástæðum einnig mjög áberandi .
Af því fólki sem Ólafur kynntist best nefnir hann þýskt par , Spánverja , Íra og ungan Belga .
Belginn hafði sett sér alls kyns ótrúleg markmið fyrir þrítugt .
Eitt af þeim var að ganga Jakobsveginn .
Hann hafði hafið gönguna á tröppunum heima hjá sér í Antwerpen og var kominn með einhverja 1.800 kílómetra þegar fundum þeirra Ólafs bar saman .
" Hann hugsaði mjög hagkvæmt og ráðlagði mér til dæmis að skera allar beygjur til að stytta leiðina .
Það munar auðvitað ekki um hverja og eina beygju en þegar menn eru búnir að ganga 1.800 kílómetra hefur þessi taktík án efa sparað einhver spor .
Af sömu ástæðu þveraði hann hringtorg þegar við gengum saman inn í einn bæinn .
" Spánverjinn hafði fyrir mörgum árum ákveðið að ganga Jakobsveginn með eiginkonu sinni en áður en að því kom missti hann hana úr krabbameini .
Það fór því svo að hann gekk veginn í minningu hennar .
Írinn komst ekki alla leið .
Varð að láta í minni pokann fyrir hitanum sem var á köflum gríðarlegur .
Losaði fjörutíu gráður .
Við þau skilyrði segir Ólafur brýnt að verja sig fyrir sjóðheitum geislum sólarinnar og drekka lifandis býsn af vatni .
Sjálfur rakst hann á fólk á leiðinni sem fengið hafði sólsting .
Ekki hafa margir Íslendingar gengið allan Jakobsveginn en Thor heitinn Vilhjálmsson rithöfundur er einn þeirra .
" Mér varð margoft hugsað til Thors á leiðinni , " segir Ólafur .
" Ég ber djúpa virðingu fyrir þeim manni .
Gangan er nógu erfið fyrir mann á fimmtugsaldri – Thor var orðinn áttræður þegar hann gerði þetta .
" Nær ómögulegt að villast Þjóðerni Ólafs vakti mikla athygli á Jakobsveginum og svissnesk sjónvarpsstöð vildi ólm taka viðtal við hann .
" Fólk sem ég rakst á hafði almennt mikinn áhuga á Íslandi , ekki síst eftir að ég sagði því að við Íslendingar værum hálfgerðir pandabirnir í útrýmingarhættu , við værum svo fámennir .
Eftir það var ég lengi kallaður pandabjörninn á veginum , " segir hann hlæjandi .
Að sögn Ólafs er leiðin afskaplega vel merkt og nær ómögulegt að villast .
Þá eru íbúar í þorpum , bæjum og sveitum mjög meðvitaðir um þrekraun pílagrímanna og hvetja þá óspart til dáða .
" Ég fékk alls konar upplýsingar á leiðinni , til dæmis um það hvernig bregðast ætti við kæmi eitthvað upp á .
Þá voru bændurnir duglegir að gefa manni fíkjur .
Þvílíkt lostæti ! " Á leiðinni rakst Ólafur á Þjóðverja með piparúða í farteskinu .
Aðspurðir sögðu þeir það vera til að halda villihundum í skefjum .
Sjálfum þótti Ólafi ótrúlegt að slíkar skepnur væri að finna á leiðinni en neyddist þó til að endurskoða þá afstöðu .
" Ég tók daginn gjarnan snemma og gekk jafnvel á nóttunni til að sleppa við mesta hitann , einkum á sléttunni .
Eina nóttina í myrkrinu heyrði ég urr og þegar betur var að gáð blöstu átta augu við mér í geislanum frá höfuðljósi mínu .
Ég viðurkenni fúslega að mér stóð ekki á sama .
Hundarnir létu þó ekki til skarar skríða .
Sem betur fer .
Ég sagði frá þessu í næsta bæ og menn voru gerðir út til að leita að hundunum .
" Stéttaskipting á veginum Ekki ganga allir pílagrímar Jakobsveginn , brögð eru að því að menn fari hjólandi , ríðandi eða jafnvel akandi ( í trússi ) .
Ólafur segir mikla " stéttaskiptingu " milli þessara hópa og göngumenn líti heldur niður á hina .
" Er á leið stóð ég sjálfan mig að þessu , " segir hann sposkur .
Brýnt er að vera sem léttastur á göngunni .
Þegar Ólafur lagði af stað vó bakpokinn hans 13 kg , að vatninu frátöldu , tveimur til þremur lítrum .
Strax í Pamplona fór hann hins vegar losa sig við búnað og náði farangrinum niður í 7 kg , að vatninu meðtöldu .
" Ég ráðlegg fólki að fara ekki með grammi meira .
" Eðli málsins samkvæmt fékk Ólafur sinn skerf af blöðrum og sárum á fæturna en það var þó ekkert sem hægði á honum .
Þakkar hann það fyrst og síðast forláta merino-ullarsokkum sem hann klæddist á leiðinni .
Vel loftar um þá .
" Merino-ullarsokkarnir eru algjörlega ómissandi .
Margir sem ég hitti á leiðinni voru illa farnir á fótunum , jafnvel komnir með ígerð .
" Fegurðin er mikil á leiðinni , á jörðu sem á himni .
Ólafi þótt mest til vetrarbrautarinnar koma .
" Aðra eins dýrð hef ég aldrei séð .
Ég sat bara á steini og starði upp í loftið í það sem mér fannst vera heil eilífð .
" Hvað á ég að gera á morgun ? Göngunni lauk klukkan níu að morgni 3. ágúst við dómkirkjuna í Santiago de Compostela í algjörri kyrrð og næði .
Aðeins einn Breti á ferli .
Spennufallið varð að vonum algjört og Ólafur spurði sjálfan sig í forundran : Hvað á ég eiginlega að gera á morgun ? Þó svo að engin syndaaflausn fáist sjálfkrafa lengur að pílagrímsferð lokinni úthlutar dómkirkjan í Santiago de Compostela viðurkenningarskjölum að uppfylltum þremur skilyrðum .
Í fyrsta lagi þarf að bera með sér pílagrímavegabréf , sem má fá í heimasókn eða í kirkjum á upphafsstöðum , og safna stimplum á öllum viðkomustöðum .
Í öðru lagi þarf viðkomandi að hafa gengið eða riðið á hesti eða asna minnst 100 km til Santiago eða farið minnst 200 km á hjóli .
Í þriðja lagi þarf viðkomandi að lýsa yfir að förin hafi verið farin í trúarlegum eða andlegum tilgangi .
Ólafur fékk slíka viðurkenningu og lyftir skjalinu sigri hrósandi .
" Þetta skjal mun ég sýna Lykla-Pétri þegar þar að kemur .
" Ólafur hafði lofað sér steik við komuna til Santiago de Compostela en þegar á hólminn var komið synjaði fimm stjörnu hótel honum inngöngu .
Þótti hann ekki nægilega snyrtilega til fara .
Í staðinn hallaði hann sér bara í sæluvímu á torginu við dómkirkjuna og leyfði afrekinu að mjatlast inn í sálartetrið .
Það er ekki á hverjum degi sem maður lýkur við 800 kílómetra göngu .
Síðar um daginn sótti forstöðumaður á skrifstofu Eimskips í Vigo Ólaf og fór með hann þangað .
Þar fékk hann loksins steikina sína .
Frá Vigo flaug Ólafur til Barcelona , þar sem Kolbrún kom til móts við hann .
Stolt af sínum manni .
" Fyrst hann ákvað að gera þetta vissi ég að hann myndi klára gönguna , " segir hún .
Þá er ég tilbúinn í hjónaband Ólafur hafði nægan tíma með hugsunum sínum á leiðinni yfir Norður-Spán og setti sér alls kyns markmið .
Eitt var þó metnaðarfyllra en önnur .
" Ef ég á að vera alveg hreinskilinn hef ég ekki verið sérlega spenntur fyrir hjónabandi en meðan á göngunni stóð fór ég að velta fyrir mér hvort ekki væri við hæfi , tækist mér að ljúka henni , að ég bæði konunnar .
Eftir því sem göngunni vatt fram varð þessi tilfinning sterkari og rökin voru þessi : Ef ég get klárað þessa göngu hlýt ég að vera tilbúinn í hjónaband ! " Þess vegna fór hann á skeljarnar í Barcelona .
" Ég vissi ekki hvaðan á mig stóð veðrið , " staðfestir Kolbrún .
" Bjóst ekki við að þetta myndi nokkurn tíma gerast .
Þarna kom hann mér þægilega á óvart .
Óli er æðrulausari eftir gönguna og hafði greinilega gott af þessu , bæði andlega og líkamlega .
" Hún brosir til bónda síns .
Ólafur gekk óvenju rösklega , kláraði gönguna á 23 dögum .
Það þýðir að hann lauk að meðaltali við tæplega 35 kílómetra á dag .
Samkvæmt vegvísi sem hann fékk í Saint-Jean-Pied-de-Port er mælt með að gengnir séu 23,5 kílómetrar að meðaltali á dag og göngunni þannig lokið á 34 dögum .
" Ástæðan fyrir því að ég gekk svona hratt var afskaplega einföld : Fríið mitt var ekki lengra .
Eimskip var að fá nýtt skip , Lagarfoss , til landsins og ég hafði verk að vinna .
Hefði ég haft lengri tíma hefði ég farið hægar og mæli raunar með því að fólk geri það , " segir Ólafur .
Gæti gert þetta aftur á morgun Enda þótt hann væri alsæll að göngu lokinni voru hans fyrstu viðbrögð á þennan veg : " Ég geng aldrei aftur , ekki einu sinni heima í Skerjafirðinum ! " Núna þegar hann er búinn að jafna sig er hins vegar annað hljóð komið í strokkinn : " Ég gæti gert þetta aftur – strax á morgun ! " Ólafur segir gönguna skilja mikið eftir sig .
Bæði í eiginlegum og óeiginlegum skilningi .
" Fyrir það fyrsta er ég fimmtán kílóum léttari en þegar ég lagði af stað , " segir hann brosandi .
" Það er árangur út af fyrir sig og mér líður miklu betur í skrokknum .
Gangan hafði hins vegar ekki minni áhrif á mig andlega en líkamlega .
Þegar á hana leið hætti tíminn að skipta mig máli , eins fréttir og aðrir hlutir sem við nærumst á í okkar daglega lífi .
Ég afstressaðist og fann algjöran frið .
Ég gekk ekki í trúarlegum tilgangi eins og svo margir en gerði það svo sannarlega í andlegum tilgangi .
Ég mun búa að þessu alla ævi – Jakobsvegurinn hefur breytt lífi mínu .
" 