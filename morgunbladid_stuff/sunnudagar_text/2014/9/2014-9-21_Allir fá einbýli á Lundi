Undirritað var í vikunni samkomulag um viðbyggingu við hjúkrunarheimilið Lund á Hellu .
Heilbrigðisráðherra , fulltrúar sveitarstjórna og fleiri tóku í framhaldinu fyrstu skóflustunguna að grunni nýrrar byggingar .
Þegar hún kemst í notkun verða allir þeir sem á Lundi búa í einbýli og gerð verður bragarbót á aðstöðu fyrir fólk með heilabilun .
Í nýju byggingunni verða litlar íbúðir fyrir átta heimilismenn .
Hjúkrunarrýmum fjölgar ekki , en öll aðstaða verður betri .
Áætlaður kostnaður við framkvæmdina er um 238 milljónir króna og er fjármögnunin á hendi Framkvæmdasjóðs aldraðra og Ásahrepps og Rangárþings ytra , sveitarfélaganna sem að dvalarheimilinu standa , það er rekstri þess og uppbyggingunni sem nú er framundan .
Kristján Þór Júlíusson heilbrigðisráðherra , Ágúst Sigurðsson , sveitarstjóri Rangárþings ytra , og Björgvin G. Sigurðsson , sveitarstjóri Ásahrepps , undirrituðu samning um framkvæmdina og tóku að því loknu fyrstu skóflustunguna ásamt þeim Drífu Hjartardóttur , formanni stjórnar Lundar , og Margréti Ýri Sigurgeirsdóttur sem er hjúkrunarforstjóri .
