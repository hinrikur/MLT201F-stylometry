Aðkoman er svolítið eins og í sláturhúsi .
Það hanga tveir álútir náungar á krók í miðju rýminu .
Geta sig hvurgi hrært .
Til þess er leikurinn raunar ekki gerður , náungarnir eru ekki af holdi og blóði , heldur gipsi .
Afkvæmi Steinunnar Þórarinsdóttur myndhöggvara og þeirra gæti hæglega beðið ferðalag út í hinn stóra heim , eins og fjölmargra eldri bræðra þeirra .
Það er rúmt um Steinunni á vinnustofunni enda tilheyrir hún tveimur götum , Framnesvegi og Sólvallagötu .
" Skrokkarnir " hanga í efra rýminu , þar sem Steinunn hefur unnið að list sinni í um þrjá áratugi .
Þar var Bílaverkstæði Steindórs til húsa í gamla daga og lygni maður aftur augunum má hér um bil finna lyktina af olíu og glussa .
Hvað er hús án sögu ? Í neðra rýminu , sem Steinunn eignaðist fyrir um áratug , var áður skerpingarverkstæði fyrir skauta .
Þar er nú gallerí með höggmyndum af öllum stærðum og gerðum .
Sumir náungarnir drúpa höfði , aðrir halla undir flatt og enn aðrir bjóða veröldinni birginn .
Galvaskir .
Athygli vekja tveir náungar , hvor upp af öðrum , standandi á spegli .
Þegar horft er í spegilinn líða þeir niður í tómið .
Án þess að blikna .
Veðrið leikur um verkin Verkin eru ekki bara inni .
Fyrir utan vinnustofuna standa nokkrir náungar til viðbótar .
Og sitja .
Þeir eru tilbúnir frá hendi listakonunnar en nú hafa veður og vindar tekið við þeim .
Járnáferðin breytist frá degi til dags .
Spurð hvort hún óttist ekki að fingralangir beri þá af velli hristir Steinunn höfuðið , stytturnar eru níðþungar .
Iðulega fá verk Steinunnar að standa í friði , þó eru dæmi um að þau hafi horfið .
" Það gerðist í Bretlandi en enginn skilur hvernig þjófarnir fóru að , " segir listakonan .
Almennt lætur fólk þó vel að verkum Steinunnar og listakonan fagnar því hversu duglegt það er að hafa samskipti við þau .
" Þetta eru hlutlausir karakterar í sömu stærð og í sama rými og við og fólk vill greinilega nálgast þá og tengjast þeim .
Ég hef heyrt margar skemmtilegar sögur af því .
Það er mjög ánægjulegt að þriðji aðili , það er áhorfandinn , skuli tengja verk mín saman og verða hluti af þeim .
Enn stefnir Steinunn skónum út í heim en í mars á næsta ári verður opnuð stór sýning á verkum hennar í Kaupmannahöfn .
Galleríið er Galerie Christoffer Egelund / Galerie Egelund við Bredgade , rekið af feðgunum Christoffer og Jørgen Egelund , en jafnframt verða verk í almenningsgörðunum Churchillparken og Kastellet og jafnvel á fleiri stöðum .
Samtals fjórtán útiverk .
" Þetta verður svona vefur um borgina og ætti ekki að fara framhjá neinum , " útskýrir listakonan en hún hefur þegar gert tillögu að uppsetningu sýningarinnar .
Sýning á vínekru í Kanada Ekki nóg með það .
Um þessar mundir stendur yfir sýning á verkum Steinunnar á vínekru athafnamannsins Anthony von Mandl skammt frá Vancouver í Kanada .
Vínekran heitir Mission Hill Family Estate en titill sýningarinnar er Encounters With Iceland .
" Von Mandl er umsvifamikill athafnamaður og frumkvöðull í Kanada .
Vínið hans er margverðlaunað og hann er mjög vel tengdur um allan heim , " segir Steinunn .
Sem dæmi má nefna að sjálfur Tony Bennett kom og söng fyrir van Mandl í sumar og í haust er von á Játvarði Bretaprinsi í heimsókn .
Von Mandl er mikill áhugamaður um myndlist og safnar verkum .
Á til að mynda forláta málverk eftir Marc Chagall .
" Þetta er ekki amalegur félagsskapur , " segir Steinunn hlæjandi .
Fundum Steinunnar og von Mandls bar fyrst saman á Íslandi , í boði hjá Luis Arreaga , fyrrverandi sendiherra Bandaríkjanna , en þeim von Mandl er vel til vina .
Í ljós kom að hann þekkti til verka Steinunnar , gegnum Peter Osborne , gallerista hennar í Lundúnum , og úr varð að Steinunn bauð honum í heimsókn á vinnustofu sína .
Þeirri heimsókn lauk með því að von Mandl bauð Steinunni að sýna á vínekru sinni .
Mun þetta vera önnur sýningin sem þar er haldin .
Steinunn fór utan til að líta á aðstæður í fyrra og eru sum verkanna á sýningunni unnin með vínekruna í huga .
Mission Hill Family Estate er nú samstarfsaðili Icelandair vegna sýningarinnar en Icelandair hóf beint flug til Vancouver um svipað leyti og sýningin var opnuð .
Encounters With Iceland hefur fengið mikla umfjöllun í fjölmiðlum í Kanada , meðal annars í hinu virta tímariti NUVO Magazine , og því um góða landkynningu að ræða .
Hliðaropnun fór fram í listasafninu í Vancouver og voru nokkur verk flutt þangað af því tilefni .
" Viðtökur hafa verið vonum framar , " segir Steinunn .
Draumastaður að sýna á Þetta er stærsta sýning sem Steinunn hefur haldið í Norður-Ameríku , 42 verk innandyra og utan .
" Þetta var stórt verkefni og ferlið allt hið ánægjulegasta , " segir hún .
" Mission Hill er draumastaður að sýna á enda mætir klassíkin þar nútímanum með áberandi hætti , líkt og í verkum mínum .
" Von Mandl tengir myndlistina með beinum hætti við vínið en hann hefur látið setja ljósmyndir af verkum Steinunnar á viðhafnarútgáfu af einni þrúgunni .
Spurð hvort hún hafi fengið senda flösku hristir Steinunn höfuðið .
" En það hlýtur að standa til bóta ! " Hún hlær .
Sýningunni lýkur um miðjan næsta mánuð .
Handan landamæranna , í Bandaríkjunum , standa yfir tvær farandsýningar á verkum Steinunnar , Borders og Horizons .
Borders byrjaði í New York en er nú komin til Chicago eftir viðkomu í Seattle og Dallas .
Í Chicago er sýningin í Solti Garden við Chicago Art Institute og Millennium Park .
22. október nk. verður Borders opnuð í Brauer-safninu í Indiana .
Horizons var opnuð í New York árið 2007 og hefur farið stóran hring síðan , á alls níu staði .
Er nú að opna í Orlando Museum of Art á næstunni .
Spurð um næstu verkefni verst Steinunn allra frétta .
Sitthvað sé í farvatninu án þess að tímabært sé að greina frá því .
" Það er alltaf eitthvað í gangi og allt kostar það mikla skipulagningu .
Nota þarf ölduna þar sem hún er , " segir hún brosandi .
Í fyrra var Steinunn með sýningu í Gallerí Tveimur Hröfnum sem hún er í samstarfi við .
Samt sem áður hefur hún sáralítið sýnt hér heima síðustu árin og segir það ekki endilega á döfinni .
Og þó .
" Næsta ár verður stórt en þá fagna ég sextugsafmæli mínu .
Ef til vill er það tilefni til að gera eitthvað skemmtilegt ? " Ef til vill .
