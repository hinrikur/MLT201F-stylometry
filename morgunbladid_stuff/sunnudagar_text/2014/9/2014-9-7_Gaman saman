Allir þekkja ungbarnasund og mömmuleikfimi en það er líka til hreyfing sem foreldrar geta stundað með eldri börnum og átt ánægjulega samveru .
Inga Rún Sigurðardóttir ingarun@mbl.is Læra að tryggja barnið Klifurhúsið byrjar í haust með námskeið sem ætluð eru börnum og foreldrum .
Annað námskeiðið er fyrir 5-6 ára börn og hitt fyrir 7-8 ára .
" Þá er þetta hugsað þannig að það mæti allavega einn aðili með þeim en það mega vera tveir .
Þeir læra að klifra saman og að fara í línuklifur .
Foreldrarnir læra að tryggja barnið sitt við klifur , " segir Stefanía Ragnarsdóttir , rekstrarstjóri Klifurhússins .
Þarna gefst líka tækifæri til að læra á salinn , klifurleiðirnar og umgengnisreglur .
Klifrið skiptist í grjótglímu , en þá er klifruð leið sem er stutt en erfið , og hins vegar línuklifur .
Þetta er í fyrsta sinn sem námskeið af þessu tagi er haldið .
" Krakkar sem koma sterkir inn í íþróttina byrja oft með foreldrum sínum , " segir Stefanía og er hugmyndin ekki síst komin til vegna þess .
Hún segir líka tækifæri hafa gefist fyrir svona námskeiðshald nú vegna þess að Klifurhúsið er flutt í Ármúla , í helmingi stærra húsnæði en áður , sem bjóði upp á meiri möguleika .
" Þetta er líka tilvalin íþrótt fyrir fjölskyldu að stunda saman .
Það er hægt að stunda klifur bæði inni og úti , yfir sumar og vetur , á Íslandi og í útlöndum , " útskýrir hún .
Klifur er líka hægt að stunda saman þótt fólk hafi misjafna getu .
" Hérna inni eru leiðirnar allar mismunandi og þá er hægt að vera að klifra saman vegg en á mismunandi erfiðleikastigi .
" Allir prófa eitthvað framandi Krakkaafró er nýtt námskeið fyrir börn á aldrinum 4-6 ára með foreldri í Sporthúsinu .
Sigrún Grendal kennir á námskeiðinu en Baba Bangoura trommar .
Fyrsti tíminn er laugardaginn 13. september .
Sigrún hefur kennt afrískan dans í mörg ár , hún hefur um árabil starfrækt Afróskóla Sigrúnar Grendal en þetta er í fyrsta skipti sem hún heldur námskeið sérstaklega fyrir börn .
Sigrún hlakkar mjög til þess að fá tækifæri til að kenna börnum og foreldrum saman .
Hún hefur þó heimsótt leikskóla við góðar viðtökur og hefur séð hversu vel krakkarnir bregðast við tónlistinni og dansinum .
" Þetta verður mjög spennandi og ég hlakka til .
Það er búið að þrýsta á okkur í mörg ár að gera þetta , " segir Sigrún , sem hefur ekki farið út í þetta fyrr vegna anna en hún vinnur sem talmeinafræðingur á daginn og dansar á kvöldin og því ekki mikið um frítíma .
Hún er ennfremur menntaður leikskólakennari , sem er líka góður bakgrunnur fyrir námskeiðið .
Hún vonast til þess að námskeiðið geti orðið gæðastund fyrir barnið og foreldri , jú eða ömmu eða afa .
" Markmiðið er að eiga gæðastund saman þar sem allir eru að prófa eitthvað framandi .
Mér hefur fundist þetta vanta inn í flóruna .
Við erum með lifandi trommur og dansinn og tónlistin vinna alveg saman .
Börnin læra að hlusta á trommuna og duttlunga hennar og hvernig hægt er að hreyfa sig á mismunandi hátt eftir hljómfalli hennar , " segir hún en lögð er áhersla á gleði , frelsi , sköpun og leikræna tjáningu .
" Krakkarnir bæði elta mig og eru að spinna sjálf og finna gleðina .
Þau fá nánd við frumdansinn og frumtónlistina .
Það eru allir berfættir og þau eiga bara að gleyma sér í því að hlusta á trommarann og mig og ekkert að spá í neitt annað .
Það geta allir dansað með á sínum forsendum .
" 