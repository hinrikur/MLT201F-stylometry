Áhugi Þorsteins J. Vilhjálmssonar á því hvað það er sem drífur fólk áfram og gefur lífi þess tilgang kemur úr æskuumhverfi sem mótaði hann .
Hann segir að það sé mikilvægt að fara ekki illa með tækifærin sem gefast í lífinu , tíminn sé dýrmætur .
Júlía Margrét Alexandersdóttir julia@mbl.is Ljósmyndir : Kjartan Þorbjörnsson / Golli golli@mbl.is Mér finnst það alltaf jafnmikill heiður þegar einhver vill segja mér frá einhverju og leyfa mér að koma inn í þær aðstæður sem viðkomandi er í ; spjalla við mig , leyfa mér að mynda , taka upp hljóð og allt sem tilheyrir .
Ég er mjög þakklátur því ég finn að það er einnig nærandi fyrir mig og skiptir mig máli – þetta er miklu meira en bara að vinna , " segir Þorsteinn J. Vilhjálmsson sem starfað hefur í fjölmiðlum að afar fjölbreyttum verkefnum allt frá því hann var átján ára gamall .
Þorsteinn hefur alla tíð náð að galdra inn í sjónvarp , útvarp og heimildarmyndir alls konar sögur sem fólk hefur treyst honum fyrir .
Ferilskráin er löng : Plötusnúður á Bylgjunni , útvarpsþátturinn Þetta líf , þetta líf , Ísland í dag , spurningaþátturinn Viltu vinna milljón , bókmenntaþátturinn Regnhlífar í New York og hinir vinsælu umræðuþættir hans um heimsmeistaramótin í fótbolta .
Þorsteinn stendur nú á fimmtugu , einhleypur þriggja barna faðir og segir ákveðin tímamót í sínu lífi .
Með nýjustu heimildarmynd sinni sem hann vann með ljósmyndum Einars Fals Ingólfssonar , Ó borg mín borg , Chicago , sem RÚV sýndi í síðustu viku , eru ákveðin þáttaskil í starfi hans .
Myndin fjallar um Matthildi Jónsdóttur Kelly sem fluttist ung til Chicago .
Þorsteinn heimsótti hana með tuttugu ára millibili og fylgdist með starfi hennar með HIV-smituðum í fátækrahverfum borgarinnar en áður hafði Matthildur sjálf verið langt leiddur fíkill .
" Síðustu fjórtán ár hef ég gert átta heimildarmyndir og flestar hef ég fjármagnað með eigin peningum .
Þetta eru allt sögur sem ég hef á einn eða annan hátt kveikt á og langað að segja .
Ég finn að þessi síðasta mynd er ákveðinn endapunktur á því tímabili .
Það sem mig langar að gera núna eru verkefni sem taka styttri tíma í framleiðslu en hefðbundnar heimildarmyndir gera .
Þá á ég til dæmis við sjónvarpsmyndir sem ég skýt hraðar , klippi hraðar og sýni hraðar .
Bæði er sú vinnsla ekki eins þung í vöfum og ekki eins dýr og heimildarmyndagerð .
Það er mikil yfirlega að vinna heimildarmyndir og getur verið ansi geggjað að gera þetta eins og ég geri ; ég skýt þetta oftar en ekki sjálfur eða fæ Bjarna Felix Bjarnason myndatökumeistara til að taka , sé um klippingu og sumpart hljóðsetningu .
" Gott dæmi um slíkar styttri sjónvarpsmyndir er mynd um Sigurð Helgason , yfirmatreiðslumann á Grillinu , sem Þorsteinn er að vinna að þessa dagana .
Hann er byrjaður að skjóta þá mynd og vinna efnið en lokapunkturinn er að fylgja Sigurði eftir á hina virtu Bocuse d ' Or-matreiðslukeppni sem haldin verður í Lyon í janúar á næsta ári .
Ástríðan úr uppvextinum Það eru mörg járn í eldinum þessa dagana .
Bók um Vatnsdalsá , Vatnsdalsá – sagan og veiðimennirnir , er á leið í prentun en að henni hefur Þorsteinn unnið í fjögur ár með Einari Fal Ingólfssyni , blaðamanni og ljósmyndara , og Sigurði Árna Sigurðssyni myndlistarmanni .
Útgefandi er Pétur Pétursson , leigutaki Vatnsdalsár , og Þorsteinn er jafnframt að klippa saman myndefni sem hann hefur skotið við lax- og silungsveiðar í dalnum .
Hann vinnur einnig þessa dagana að útvarpsþáttum fyrir Rás 1 sem útvarpað verður í vetur og kallast Smásögur .
Eins og nafnið gefur til kynna eru þættirnir sögur af fólki en Þorsteinn hendist með hljóðnemann út um allar trissur , hittir fólk í hversdagslegum eða þá óvenjulegum aðstæðum þess og veitir hlustendum innsýn í margs konar tilveru .
Áttu auðvelt með að fá fólk til að segja frá ? " Já , þú segir nokkuð , ég veit það ekki .
Kannski er ég bara svona hrikalega sannfærandi , " segir Þorsteinn léttur .
" En ég held að í það minnsta sýni ég fólki einlægan áhuga því að ég hef áhuga .
Úr því verður svo kannski eitthvert samkomulag sem gerir það að verkum að fólk vill treysta mér fyrir sínu .
" Þorsteinn segir að úr uppvextinum komi eflaust sú köllun sem hann hafi alltaf haft í sínu starfi .
Ástríðan fyrir því að skoða heiminn , hitta fólk , spjalla við það og vinna svo með þau kynni í áþreifanlegri útkomu .
" Áhuginn á því að komast að því hvað það er sem drífur fólk áfram og gefur lífi þess tilgang kemur úr því umhverfi sem mótaði mig .
" Það umhverfi var ekki eins og allra .
Nafnið hans eins og ógn Þorsteinn fæddist árið 1964 og ólst upp í Laugarneshverfinu hjá einstæðri móður , Ingibjörgu Þorsteinsdóttur , en Þorsteinn á tvíburasystur , sem heitir Guðrún Sigríður .
" Það er verst að Einar Kárason skuli ekki vera fæddur og uppalinn í Laugarnesinu því hann hefði getað skrifað fullt af bókum upp úr öllu því umhverfi ; með öllum þessum litríku karkaterum .
Umhverfið var ótrúlega dýnamískt – alveg ekta efni í sögu .
" Fjölskyldan var lítil ; móðirin og börnin tvö og afi Þorsteins , Þorsteinn Ágúst Guðmundsson , sem var þá á Hrafnistu .
Faðirinn skipti sér ekki af börnunum en erfiðast var að alkóhólismi Ingibjargar litaði allt heimilislífið .
Hún vann mikið , var hörkudugleg til vinnu að sögn Þorsteins , en engu að síður þurfti að hafa öll net úti til að endar næðu saman .
Þorsteinn var ekki gamall þegar hann var farinn að færa björg í bú .
" Já , þetta minnir mann bara á þegar Þorsteinn afi minn var sendur á sjó á skútu þegar hann var tólf ára , " segir Þorsteinn um hvað hann var farinn að vinna ungur og hlær .
En í því er engu að síður sannleikskorn .
" Við systkinin vorum farin að vinna hér um bil um leið og við fórum að standa í fæturna og unnum ýmiss konar störf .
Ég var í fullu starfi sem sendill hjá Sjálfstæðisflokknum þegar ég var tíu ára , frá klukkan 9-5 ! Það eru líka einu afskipti mín af stjórnmálastarfi á lífsleiðinni .
Mamma vann á skrifstofu og tók að sér fullt af aukavinnu til að reyna að halda öllu gangandi .
" Faðir Þorsteins var Vilhjálmur H. Vilhjálmsson stórkaupmaður en hann var tuttugu árum eldri en móðir Þorsteins þegar þau kynntust .
Ingibjörg varð ófrísk eftir hann en eftir að börnin fæddust varð ekki framhald á sambandi þeirra .
Þorsteinn þekkti það ekki að eiga föður því Vilhjálmur kærði sig ekkert um tvíburasystkinin .
Sem barn vissi Þorsteinn aldrei hver pabbi hans var , það var ekki talað um hann .
" Nafn hans var eins og þessi óhugnanlega ógn , þessi dómstóll sem Kafka lýsir í skáldsögunni Réttarhöldunum .
Það mátti aldrei nefna nafn hans eða spyrja um hann , og það var einhver þögul ógn og ótti tengt honum .
Hann var bara tabú á heimilinu .
" Bókaverkefni að skilja örlög fjölskyldunnar Þorsteinn segir margt hafa spilað inn í óhamingju móður hans og drykkju og orsakað hennar óhamingju .
Raunar er það verkefni út af fyrir sig að skilja það , sem Þorsteinn hefur verið að vinna að í mörg ár og verður bráðum að bók , einhvers konar myndasögu , bæði í kringum móður hans , móðurafa og -ömmu .
Það er viðleitni hans til að skilja orsök og afleiðingu .
Þorsteinn útbjó litla bók um móður sína sem heitir Takk , mamma mín árið 2000 .
Í henni eru ljósmyndir , minningabrot , póstkort og fleira sem tengist móður hans en hún lést árið 1997 .
Í bókinni þakkar hann henni fyrir það sem hún gerði vel og lýsir líka því sem miður fór án þess að fara ítarlega í smáatriði .
Þorsteinn var 33 ára þegar hún féll frá og segir það í raun ekki hafa verið skrýtið að standa uppi foreldralaus 35 ára en faðir hans , sem fæddist árið 1914 , lést tveimur árum síðar .
Raunar var faðir hans honum næstum enn sem ókunnugur þegar hann féll frá .
" Nei , það var eiginlega ekki skrýtið því að mörgu leyti var maður munaðarlaus .
Ef maður horfir alveg ískalt á þetta þá var það bara þannig .
Hlutverkin snúast við þar sem barnið hugsar um foreldri sitt í stað þess að hugsað sé um barnið .
Mamma var veikur alkóhólisti .
Stundum var allt í lagi , stundum var allt í steik vikum saman og þá vorum við systkinin að mestu leyti sjálfbjarga .
Ég veit að þess vegna varð ég snemma mjög sjálfstæður og lærði að sjá um mig ; keypti í matinn , eldaði og gerði allt það sem þurfti að gera .
Það er svo merkilegt að börn finna bara einhvern veginn út úr þessu og sem betur fer átti ég tvíburasystur mína að .
Þetta gaf mér það veganesti að ég lærði að lifa af og vera sjálfstæður en um leið hefur uppvöxturinn líka unnið á móti mér og það er kannski það sem ég hef verið að uppgötva svona hin síðari ár .
Ég hef uppgötvað hvað það er í raun og veru sem svona vont veganesti getur gert manni .
" Geturðu útskýrt það nánar ? " Það er ýmislegt sem maður sér þegar maður verður fullorðinn og eignast til dæmis sjálfur börn .
Það varð ákveðið rof í uppvextinum og það eru sumir hlutir sem maður hreinlega kann ekki því það var svo margt sem vantaði upp á til að maður gæti lært það .
Lengi vel var maður að burðast með að nota þær kolröngu aðferðir sem maður lærði sem barn í Laugarnesinu við að reyna að leysa aðstæður sem komu upp á fullorðinsárum .
Ég sá fljótlega að það gekk ekki upp og þannig er ég alltaf að læra að gera betur .
Það verkefni er ævilangt eins og hjá öllum sem alast upp við svona aðstæður ; að ná að vinda ofan af öllu þessu kerfi sem er innbyggt í mann frá æsku .
" Þess má geta að Þorsteinn segist hafa séð margt úr móður sinni í Möttu í Chicago sem hann gerði myndina um .
" Það sem mér fannst samt svo forvitnilegt – og er ólíkt hjá Möttu og mömmu – er að Möttu tókst að komast út úr þessari martröð .
Og þá varð ég forvitinn um hvernig hún fann út úr sínum málum og náði að halda áfram og hvernig fólk almennt festist ekki í vonlausum aðstæðum heldur nær að hefja sig til flugs .
Alls kyns hlutir henda okkur í lífinu , í mismiklum mæli , en eitthvað reynum við auðvitað öll .
Hvernig Matta hélt áfram og fann tilgang í lífinu á ný fannst mér forvitnilegt því mamma mín var alla tíð föst í sínum harmleik .
Það var eitthvað sem ég tengdi við .
" Nýi hálfbróðirinn varð besti vinurinn Straumhvörf urðu í lífi Þorsteins þegar hann var 17 ára .
" Ég vann í mörg ár sem bakaradrengur í Kökuval við hliðina á Konuríkinu eins og það var kallað , ÁTVR við Laugarásveg .
Svo gerist það einn daginn að kona bankar á dyrnar baka til og heilsar og segist heita Fríða Kristinsdóttir og vera mágkona mín .
Hún segir að þau hjónin , hún og hálfbróðir minn og nafni föður míns , Vilhjálmur H. Vilhjálmsson , sem er fjórtán árum eldri en ég , búi bak við bakaríið og bendir á stórt og fallegt hús .
Svo bauð hún mér í morgunkaffi og þar inni í eldhúsi sat þá Villi hálfbróðir minn og tók afar vel á móti mér .
Villi hefur síðan verið einn minn besti vinur og ég lít á þau Fríðu og strákana þeirra sem fjölskyldu mína .
Svo fyrir utan Villa bróður á ég líka fleiri hálfsystkini sem ég hef kynnst og það er afar gott fólk .
Þessi viðbót í líf mitt varð því kærkomin tilbreyting frá hinu ; þriggja manna fjölskyldunni þegar ég var að alast upp .
Það getur sannarlega borgað sig að vinna í bakaríi ! Margt gott sem getur komið út úr því .
" Þannig er sagan af því hvernig rættist að nokkru leyti úr þessari flækju .
Þorsteinn kynntist föður sínum hins vegar aldrei að neinu ráði .
Hann hitti hann nokkrum sinnum í boðum en meira varð það ekki en kunningsskapur .
Fannstu einhvern tímann fyrir reiði út í föður þinn fyrir að hafa aldrei skipt sér af ykkur ? " Nei , það get ég ekki beint sagt .
Ég var frekar hissa á því að hann skyldi aldrei hafa samband , skildi ekkert í þessu og fannst þetta hálfdapurlegt .
Þar blandast líka inn í tilfinningin sem ég lýsti áðan að nafnið hans var tengt einhverju ægilegu sem mátti aldrei tala um .
" Við ræðum aðeins vináttu og fjölskyldu og líka hvernig óskylt bláókunnugt fólk sem maður hittir á lífsleiðinni getur orðið að hálfgerðum fjölskyldumeðlimum .
" Erla Wigelund í Verðlistanum er þannig hálfgerð fósturmamma mín en hún bjó á móti okkur í Laugarneshverfinu .
Hún og maðurinn hennar , Kristján Kristjánsson , KK tónlistarmaður heitinn , tóku okkur til sín þegar mest gekk á heima .
Þorbjörg dóttir þeirra var líka bjargvættur okkar systkina .
Svo urðu strákarnir sem voru með mér í bókmenntafræði í Háskóla Íslands afar góðir vinir mínir .
Það er mjög góður hópur ; Einar Falur Ingólfsson , Jón Kalman , Magnús Guðmundsson og margir fleiri , og sá félagsskapur hefur gefið mér mikið .
Sigurður Árni Sigurðsson er líka frábær vinur og veiðifélagi , þetta er eiginlega stórfjölskyldan ! " Einn góður vinur Þorsteins sem hafði líka mikil áhrif á hann og dúkkar upp í samtalinu þegar við tölum um að það megi þakka fyrir lífið sjálft var Þorvaldur Þorsteinsson , myndlistarmaður og rithöfundur , sem lést á síðasta ári .
Þorsteinn segir það hafa verið mikið áfall þegar hann lést .
" Við kynntumst þegar hann var að flytja Vasaleikhúspistlana sína á Rás 2 í gamla daga .
Hann var alveg dásamlegur maður og við vorum einhvern veginn á alveg sömu bylgjulengd með það hvað þetta líf og þessi tilvera er í raun og veru spennandi , sorgleg og hlægileg .
Það var ákaflega gefandi að vera í félagsskap hans og líklega er hann einn skemmtilegasti maður sem ég hef kynnst .
Þá skipti engu hversu langt leið á milli funda okkar ; alltaf gátum við tekið upp þráðinn eins og það hefði verið í gær .
En það sem var svo hræðilegt við fráfall Þorvaldar er að allur seinni helmingurinn var eftir .
Hann átti svo mikið ógert og ósagt .
" Þorsteinn segir að þetta ótímabæra dauðsfall Þorvaldar og fleiri vina á síðasta ári hafi minnt hann á að það skiptir máli að framkvæma hlutina meðan tími er til .
" Ég verð að viðurkenna að ég er alltaf mjög leitandi og áhugasamur um ný verkefni .
Ég er þannig óskaplega lítill nostalgíumaður heldur horfi þá frekar í kringum mig þar sem ég er staddur hverju sinni .
Ég get til dæmis ekki hlustað á gamla tónlist , jafnvel ekki David Bowie ! Það er ekki þar með sagt að maður sæki sér aldrei eldri áhrifavalda en mér finnst samt skipta meira máli að horfa fram á við en að arka niður stræti minninganna .
Við skulum því bara taka Bowie af fóninum og fara að tala um eitthvað annað – halda áfram og læra eitthvað nýtt , " segir Þorsteinn og slær hressilega saman lófum og brosir .
Hugmyndirnar fá fljótt sitt form Snúum okkur aftur þá að nútíðinni .
Þú hefur alla tíð náð að halda utan um mörg verkefni í einu – hver er galdurinn á bak við það að lifa svona lengi í fjölmiðlaumhverfi og deila starfsorku sinni niður á rétta staði ? " Ég vinn gjarnan í skorpum og ég þarf að passa að næra mig , sem ég hef til dæmis gert með fluguveiði sem er dásamlegt og nördalegt áhugamál .
Í hvíldinni fæðast líka hugmyndir .
En það er ekki nóg að fá hugmynd , maður þarf að þróa hana áfram og kunna að vinna með hana .
Ég er svo heppinn að í höfðinu á mér fær hver hugmynd fljótlega á sig sitt form og ég fæ tilfinningu fyrir því hvernig best sé að vinna úr henni .
Mér finnst mjög margt spennandi , stundum er það til trafala , því ég get sökkt mér ofan í of marga tímafreka hluti , en mér hefur alltaf fundist sem hugmyndir séu í raun út um allt .
Ástæðan fyrir því að ég kem svo að verkefnunum helst frá öllum hliðum þess ; tækni , hljóði , myndvinnslu og handritsgerð , er að ég fór snemma að læra allt er tengdist framleiðsluferlinu .
Það er ekki af því að ég vilji endilega gera allt sjálfur heldur eru mín rök þau að ef ég skil ekki tæknina þá veit ég ekki hverjir möguleikarnir eru .
Það er þetta með að finna út hvað hægt er að gera hverju sinni og láta ekkert stöðva sig .
Þannig get ég best lýst því hvernig ég hugsa .
Og þegar einhver segir " nei " – þá fyrst verð ég spenntur .
Þá veit ég að þetta er hægt ! " Þetta viðmót Þorsteins hefur stundum verið vandlega misskilið .
" Ég er sjálfsagt talinn hrokafullur og að ég vilji bara fara mínar leiðir en ég hef alltaf haft mjög sterka tilfinningu fyrir því sem ég vil gera og hvernig ég vil gera það .
Ég hef aldrei tekið nærri mér hvað fólki finnst .
Ég hef alltaf verið svona og fólk getur upplifað það sem einstrengingshátt en ég held að maður verði einfaldlega að treysta innsæi sínu og taka mark á því .
Ekki það að maður sé alltaf með bestu hugmyndina og viti alltaf allt best , en ef maður tekur ekki mark á sjálfum sér þá tekur enginn mark á manni .
" Alltaf hægt að finna lausnir Gott dæmi um að eitthvað sé talið ómögulegt – og reynist svo mögulegt – er til dæmis þegar Þorsteinn handskrifaði hundrað eintök af ljóðabók .
Þá hefur þessi hugsunarháttur líka komið sér vel þegar Þorsteinn hefur þvælst um allan heim með míkrófón og myndavél ; á norðurpólinn , til Síberíu , Afríku og víðar .
Enda er sögurnar líka að finna á hjara veraldar .
Þorsteinn segist vera hóflega skipulagður , einhvers staðar í þessu öllu sé einhver þráður þannig að verkefnin klárast .
" Mér finnst mjög mikilvægt að nýta tímann vel því hann er dýrmætur .
Og ég hef alltaf haft þá tilfinningu að ég verði að gera það .
Það er nefnilega fátt sem fer í taugarnar á mér almennt í lífinu en ég er samt viðkvæmur fyrir einu og það er leti sem er oft bara ákveðið hugsunarleysi .
Það lýsir sér í því að fólk nýtir sér ekki tækifæri sín í lífinu .
Kannski er það eitthvað sem maður upplifði sem barn ; að sjá fólk fara illa með sín tækifæri , en þegar ég heyri fólk ræða drauma sína spyr ég oft af hverju það geri ekki það sem það er að tala um að það langi að gera .
Þá koma oftast upp alls konar afsakanir sem eru kannski flestar frekar ómerkilegar þegar allt kemur til alls .
" Úr fjölmiðlastarfi sínu þekkir Þorsteinn það vel þegar hugsunarhátturinn er á þessa leið sem hann lýsir hér að framan .
" Frá því að ég byrjaði í fjölmiðlum og þúsund sinnum síðan hef ég heyrt þessa setningu : " Það væri mjög gaman að gera þetta , en því miður , við höfum ekki efni á því .
" Ef maður hefði alltaf látið þetta svar stoppa sig hefði ég aldrei gert neitt af viti .
Því miður hefur í gegnum tíðina verið til nóg af stjórnendum í fjölmiðlum sem hafa alltaf verið að hugsa um hvað við getum ekki gert – í stað þess að skoða hvað hægt er að gera .
Ég hef litið svo á að mitt verkefni sé að finna út úr þessu , finna leiðir og ég get orðið óskaplega þreyttur þegar fólk er alltaf að tala um hvað það séu til litlir peningar .
Í aðra röndina er það rétt en á hinn bóginn alger vitleysa því þetta snýst um að finna lausnir .
Ég hef sjálfur rekið ehf. í mörg ár og veit alveg hvað hlutirnir kosta og þetta er ekkert vandamál ef við einbeitum okkur að því að finna lausnirnar .
Þetta hljómar kannski eins og þetta sé eitthvert óráð en þetta er mín reynsla eigi að síður .
" Hvað ert þú að gera hérna ? Við ræðum aðeins umhverfi íslenskra fjölmiðla enda stór mál rekið á land síðustu mánuðina er varða starfsemi þeirra .
Hvaða skoðun hefur fjölmiðlamaður til þrjátíu ára á þeim sviptingum ? " Ég held að eitt stærsta vandamál íslenskrar fjölmiðlunar , og við höfum séð í sviptingum á DV og svo í því sem er núna síðast að ganga yfir hjá 365 miðlum , sé skortur á skýrri hugsun .
Við þurfum að hugsa hvernig við ætlum að vinna hlutina og finna leiðir til að leyfa blaðamönnum og fjölmiðlafólki að blómstra í starfi .
Ég hef í gegnum tíðina séð alls konar fólk eignast og reka fjölmiðla og stærstur hluti þessa fólks hefur ekki hugmynd um það sem við erum að gera .
Það vill bara mæta í starfsmannapartíin og fá boðsmiða á viðburðina .
Þegar ég var í Berlín daginn eftir úrslitaleikinn á HM 2006 rakst ég á einn þessara gaura sem sagði : " Hvað ert þú að gera hér ? " Þá var ég búinn að vinna 12-14 tíma í 35 daga samfleytt við að spjalla um keppnina en gott ef það var ekki flogið sérstaklega með hann á úrslitaleikinn .
Svo finnst mér líka raunalegt hvernig gömlu kollegarnir hópast saman á kommentakerfunum og tala um hvað allt hafi verið flott og gott í gamla daga á fjölmiðlunum .
Ég hef oft spurt á móti : Þessir gömlu góðu dagar – hvaða dagar voru það ? Voru það þriðjudagar ? Fimmtudagar ? Ég skil ekki svona nostalgíu .
Þegar ég horfi í kringum mig sé ég einfaldlega fullt af vel menntuðu og kláru fólki í fjölmiðlum , á öllum aldri og fullt af spennandi möguleikum .
Það er svo mikilvægt að láta ekki ræna sig gleðinni við það að gera það sem er svo skemmtilegt og verða ekki leiðinlegasti gaurinn á kaffistofunni að tala um hvað þetta er allt leiðinlegt og glatað .
En auðvitað hef ég líka verið sá gaur einhvern tímann ! " segir Þorsteinn og hlær .
Freistar það þín aldrei að setjast við skrifborð og vinna hefðbundinn skrifstofuvinnutíma ? " Nei .
Ég hef til dæmis alltaf passað upp á að verða aldrei ritstjóri því þá fengi ég ekki að gera það sem er allra skemtilegast ; að fara út og sækja sögurnar .
Ég held ég sé hreinlega ekki orðinn nógu gamall til að fá mér þægilegan hægindastól .
En mér finnst gaman að vinna með fólki og miðla til þess minni reynslu og þekkingu , ef það kærir sig um hana .
Ég kenndi einn kúrs við Háskóla Íslands í fáein ár , um sjónvarpsþætti og heimildarmyndagerð , sem var gefandi og gaman .
" En ef þú ímyndar þér að þú sért kominn í hægindastól og farinn að horfa yfir farinn veg – hvaða verkefnum hefurðu lært mest af ? " Það sem mér finnst í lífinu er að eignast börnin mín þrjú , Tómas , Láru og Kristínu .
Ég hélt ræðu í fimmtugsafmælinu mínu síðasta vor , var þá með smáhádegisboð hér heima , og sagði þetta í ræðunni og ég meina það .
Að hafa fengið að vera með þeim finnst mér merkilegast af öllu .
En ég held að ég sé ekki orðinn nógu gamall til að fara að líta yfir farinn veg .
Ég hef lifað ævintýralegu lífi Og er alls ekki að fara að skrifa endurminningabækurnar strax ! " 