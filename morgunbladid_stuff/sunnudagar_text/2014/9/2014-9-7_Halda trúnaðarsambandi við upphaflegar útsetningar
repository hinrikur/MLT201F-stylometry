Í kvöld flytja Stuðmenn á tvennum tónleikum í Hörpu tónlistina af Tívolí , einni vinsælustu hljómplötu sem út hefur komið hér á landi .
Tívolí var önnur plata Stuðmanna , var hljóðrituð í Lundúnum , og kom á markað árið 1976 .
Á henni eru mörg lög sem löngu eru orðin sígild , til að mynda " Hveitibjörn " , " Frímann flugkappi " , " Bíólagið " , " Á skotbökkum " og " Hr. Reykjavík " .
Þema plötunnar var gamli Tívolígarðurinn í Vatnsmýrinni sem starfræktur var á árunum 1946 til 1962 en hann var á plötunni gerður að spegilmynd samfélagsins , þar sem skotbakkar urðu til dæmis tákn hervæðingar og Frímann flugkappi tákn varnarliðsins , Fjallkonan var fjöllynd en vígbúin og Draugasalurinn var tákn Alþingishússins .
Tómas Magnús Tómasson , bassaleikari Stuðmanna síðan útgáfusaga þessarar sívinsælu hljómsveitar hófst árið 1975 , segir meðlimi sveitarinnar ekki hafa slegið slöku við á æfingum fyrir tónleikana .
Að þeim loknum blæs hljómsveitin síðan til dansleiks í húsinu og færir sig þá úr Eldborgarsalnum yfir í Silfurberg .
" Við vorum með tónleika í Hörpu fyrir tveimur árum og rifjuðum þá upp Með allt á hreinu -kvikmyndina .
Það gekk svo ljómandi vel að okkur þótti við hæfi að fara aðeins aftur á bak og taka að þessu sinni fyrir Tívolí , aðra stóru plötu Stuðmanna sem kom út árið 1976 .
Ég geri ráð fyrir að á næstu stóru tónleikum tökum við fyrir Sumar á Sýrlandi .
Við fikrum okkur hægt og rólega aftur á bak , " segir hann .
– Tívolí er goðsagnakennd skífa , mikið eftirlæti margra .
Nokkur lög af plötunni hafa ætíð verið á efnisskrá Stuðmanna en hvernig finnst þér verkið lifa í heild ? " Það hefur verið skemmtileg upplifun að rifja tónlistina upp , " segir Tómas .
" Sjálfur hef ég ekki átt þessa plötu í tugi ára .
Það var gaman að setjast niður og hlusta á þetta .
Ég hlusta lítið á plötur sem ég hef spilað á , en það var gaman fyrir mig , og allan hópinn held ég , að nálgast þetta að nýju .
Lögin samin í bílnum Við erum búin að velta okkur nokkuð upp úr þessum lögum .
Á sínum tíma var platan unnin mjög hratt , og hljómsveitin var ekki endanlega formuð .
Við notuðum breska stúdíóleikara , trommuleikara og fleiri , á þessari plötu .
Það voru engar æfingar , við hentum okkur inn í stúdíó og reyndum að klára lögin eins hratt og við gátum .
Það er allt öðruvísi að setjast niður í dag þegar við erum með fastan trommuleikara og heila hljómsveit .
Ég myndi segja að í meðförum okkar núna væri hljómsveitin enn álitlegri .
" Á sviðinu í kvöld verða þeir Egill Ólafsson , Jakob Frímann Magnússon , Valgeir Guðjónsson og Tómas , og þá koma auk þessa gamla kjarna Stuðmanna fram með þeim Ragnhildur Gísladóttir söngkona og Guðmundur Pétursson gítarleikari , sem hefur verið fastráðinn í sveitinni síðustu árin , rétt eins og Eyþór Gunnarsson hljómborðsleikari .
" Margt sem við gerum á þessum tónleikum verður eyrnakonfekt fyrir gesti .
Að sjálfsögðu höldum við trúnaðarsambandi við upphaflegu útsetningarnar , við ætlum ekkert að breyta Tívolí í aðra plötu , " segir Tómas .
– Þið eruð engu að síður þroskaðri hljóðfæraleikarar í dag , rödd söngvaranna hefur breyst og nýja fólkið hefur sín áhrif .
" Jú , og kannski er mesti munurinn sá að á bak við þessa tónleika liggja tæplega þrjátíu æfingar en ekki bara hoppað beint upp á svið og reynt að spila þetta eftir minni .
" Þegar Tívolí var hljóðrituð í Lundúnum voru þeir Tómas og Jakob búsettir þar en hinir meðlimirnir , Egill , Valgeir og Sigurður Bjóla , höfðu unnið að laga- og textasmíðum og komu með afraksturinn til Bretlands .
" Þeir tóku ferjuna Smyril til Skotlands og komu keyrandi til London .
Mér skilst að nokkur lög hafi orðið til á leiðinni .
Eitthvað var tilbúið heima á íslandi , en tvö , þrjú lög með textum voru víst samin í bílnum .
Kassagítar var með í för .
Þeir komu til að taka upp með okkur , við rétt hittumst , svo mættu einhverjir trommuleikarar sem höfðu aldrei heyrt neitt .
Hvað mestur tími fór í að koma þeim í skilning um hvað ætti að gera , " segir Tómas og hlær .
– Hvernig mótaðist tívolí-konseptið sem platan og textarnir byggjast á ? " Ég er ekki höfundur laga á plötunni en geri ráð fyrir að þeir hafi verið búnir að hgsa þetta konsept nokkuð áður ; þetta var ákveðin þjóðfélagsrýni , vísað í það sem var að gerast á Íslandi .
Það var ákveðið að þetta yrði konseptplata svipað og Sumar á Sýrlandi , en það er alvarlegri og dekkri tónn á þessari plötu .
Hin var hrein gleðiplata .
" – Þú birtist á myndum í líki fjallkonunnar ? Tómas hlær .
" Það var tilviljun , held ég .
Það var reynt að búa til karaktera úr okkur öllum en þetta átti ágætlega við því ég söng lagið " Herra Reykjavík " á plötunni .
Menn eru að velta sér upp úr því í dag að þetta hafi verið fyrsta íslenska " gay lagið " ! Við það var gert myndband sem Sjónvarpið lét því miður stroka út , en þar er ég í fjallkonubúningnum að gæla við Valgeir Guðjónsson sem situr á sundskýlu í hárþurrku .
" Tómas er ófáanlegur til að greina frá því sem fram fer í Eldborg í kvöld en segir að ýmislegt muni birtast sem komi fólki á óvart .
Hann syngur þó ekki " Herra Reykjavík " að þessu sinni , heldur Ragnhildur .
" Á þessum tíma söng ég lagið með uppdiktaðri kvenmannsrödd .
Við gerðum nokkuð af því , við Jakob , að herma eftir Ingibjörgu Þorbergs .
Hann fékk að syngja lagið " Þó ég dóli / í frönsku hjóli " en mér var úthlutað " Herra Reykjavík " .
" – Eftir tvenna tónleika í Eldborg í kvöld teljið þið í ball í Silfurbergi .
Er það nauðsynlegt eftir tónleika , að halda Stuðmannaball ? " Við eigum svo langan lagalista að við ætlum að taka tvö góð sett í lokin , allt öðruvísi prógramm í sama anda og við höfum verið að spila gegnum árin á dansleikjum .
" – Getið þið alltaf komið saman eftir langt hlé , talið í og byrjað að spila ? " Já já .
Þetta er rútíneraður hópur .
" – Og ódrepandi ? " Vonandi .
Ég held við séum ekkert að fara að hrökkva upp af .
Dagurinn tekur á en við förum léttilega með þetta .
Það er góður andi í hópnum , mikið hlegið – og spilað .
" 