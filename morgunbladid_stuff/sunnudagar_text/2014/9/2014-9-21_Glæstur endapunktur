Í dag , 20. september , eru 100 ár liðin frá fæðingu Vilhjálms Hjálmarssonar á Brekku í Mjóafirði , lengi alþingismanns og ráðherra , sem og bónda og rithöfundar .
Hann hafði lengi fyrirhugað að Örnefni í Mjóafirði yrði síðasta bók hans og var ætlunin að hún kæmi út á þessum tímamótum .
Vilhjálmur hafði sjálfur sagt að annaðhvort yrði þetta afmælisrit eða minningarrit og því miður fór það svo að hið síðarnefnda varð niðurstaðan .
Hann lést 14. júní síðastliðinn , eða rúmlega tveimur mánuðum fyrir aldarafmæli sitt .
Þá hafði hann nýlokið við að fara yfir síðustu próförkina af bókinni og því gat hann farið nokkuð nærri um endanlega útkomu .
Örnefni í Mjóafirði verður vafalítið fróðleiksbrunnur öllum þeim sem sækja Mjóafjörð heim og dvelja þar um lengri og skemmri tíma .
Einnig þeim sem áhuga hafa á íslenskri náttúru og sögnum sem henni tengjast .
Meginefni bókarinnar er vönduð örnefnaskrá heimabyggðar hans , sem og þjóðsögur , frásagnir af ýmsu tagi svo og fróðleikur sem tengist örnefnunum .
Örnefnaskránni fylgja 30 litmyndir sem örnefni hafa verið merkt inn á , auk fjölda annarra mynda .
