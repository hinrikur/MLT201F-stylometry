Björk Guðmundsdóttir er hæstánægð með nýju heimildarmyndina um Biophiliu sem tekin hefur verið til sýninga í Bíói Paradís .
Hún var lengi að þekkjast boð MoMA um sýningu sem helguð verður ferli hennar en gerði það á endanum í nafni tónlistarinnar og kvenna .
Þá lofar hún nýrri hljóðversplötu á næsta ári .
Orri Páll Ormarsson orri@mbl.is Allt í einu sé ég Björk út um gluggann í Iðnó – undir stýri á stórum Land Rover .
Hún skimar í kringum sig , væntanlega eftir bílastæði .
Andartaki síðar snarast hún inn úr dyrunum .
Með henni ferskur andblær – að vanda .
Hún heilsar glaðlega þremenningunum sem eftir henni bíða , mér , Ásmundi Jónssyni í Smekkleysu , sem skipuleggur fundi hennar með blaðamönnum þennan daginn , og erlendum aðstoðarmanni .
Björk leggur bíllyklana í lófa aðstoðarmannsins og biður hann vinsamlegast um að leggja bílnum , ekkert stæði hafi verið í sjónmáli .
Hann bregst af ljúfmennsku við þeirri beiðni .
Við hin örkum til afdreps á þriðju hæð þessa sögufræga menningarhúss við Tjörnina .
Offramboð er á stólum þar uppi , miðað við fjölda fundarmanna , og valkvíði grípur okkur sem snöggvast .
Björk tekur loks af skarið en ég sting upp á því að við færum okkur yfir á aðra stóla í miðju viðtali , svona til að nýta rýmið .
Hún hlær góðlátlega að þessari ræfilslegu tilraun til gríns .
Ásmundur færir okkur sódavatn og Björk sýpur á kaffinu sem hún hafði með sér inn í pappamáli .
Það er með lakkrísbragði og af svipnum á söngkonunni að dæma er bragðið alls ekki sem verst .
Að virkja náttúruöflin Tilefni viðtalsins er frumsýning á heimildarmyndinni Björk : Biophilia Live eftir Peter Strickland í Bíói Paradís í gærkvöldi en Ísland er fyrsta landið í heiminum sem tekur myndina til almennra sýninga .
Myndin fangar fjölvíða tónleikaferð Biophiliu , áttundu hljóðversplötu Bjarkar , sem kom út 2011 .
Spurð um aðkomu sína að myndinni byrjar Björk á því að setja málið í samhengi .
" Biophilia var mjög sérstakt verkefni sem sprengdi mig upp að innan af gleði .
Tilgangurinn var að virkja náttúruöflin en með þessu verkefni fannst mér ég líka í fyrsta skipti fá tækifæri til að kortleggja hvernig ég sé tónfræði og upplifi tónlist yfir höfuð .
Í einu laginu er bassalínan til dæmis pendúll .
Við lögðum mikla vinnu í að gefa út plötu og skrifa öll öppin sem gefin voru út fyrir hvert Biophiliu-lag .
Það var gert til þess að deila tónlistinni með tónlistarnemendum og gefa þeim tækifæri til að upplifa hana í rými , það er að segja þrívídd .
Áskorunin var alltaf sú sama : Hvað get ég gert til að hafa sem mesta þrívídd í þessu lagi ? Þess vegna voru Biophiliu-tónleikarnir einmitt svo mikilvægir og í stað þess að halda fáa stóra tónleika , sem hefði örugglega gert líf okkar allra miklu léttara , hélt ég marga litla .
Sviðið var í miðjunni með fólkið allt í kring og markmiðið var að láta því líða eins og það væri hluti af gjörningnum .
Á stórum skjám sýndum við síðan öppin .
" Á þessari sömu forsendu , forsendu skynjunar og upplifunar , þótti Björk mikilvægt að kvikmynda tónleikana .
" Ég vildi alls ekki að það yrði einhver artsí-fartsí bíómynd , heldur þveröfugt .
Myndin átti að vera látlaus og blátt áfram , nánast eins og verið væri að taka upp fótboltaleik .
Þannig var ég sannfærð um að áhrifin kæmust best til skila .
" Náðu strax vel saman Björk viðurkennir að hafa orðið mjög spennt þegar Peter Strickland og aðstoðarleikstjórinn Nick Fenton komu til skjalanna en hún er mikill aðdáandi Stricklands , ekki síst myndarinnar Berberian Sound Studio frá 2012 , þar sem Strickland hæðist að sérvitrum enskum hljóðmanni sem tekur upp svonefndar b-kvikmyndir á Ítalíu á sjöunda áratugnum .
" Myndin er bara eitt stórt hljóð , " útskýrir hún .
" Það var mikill heiður fyrir mig að þungavigtarleikstjóri eins og Peter væri tilbúinn að gera sína fyrstu tónleikamynd með mér , " heldur hún áfram .
" Það er samt ekkert rosalega skapandi fyrir leikstjóra að gera þetta eins og ég vildi , það er dokúmentera bara tónleikana , en þegar við Peter fórum að tala saman þá kom í ljós að við eigum margt sameiginlegt , uppáhaldstónlistarmenn og fleira .
Við náðum strax mjög vel saman og ég fann að hann skildi pælinguna .
Eftir það treysti ég honum bara fyrir verkefninu og skipti mér sáralítið af hans vinnu .
" Það kom sér vel enda upplýsir Björk að sér þyki alla jafn óþægilegt að vera í hringiðunni þegar heimildarefni um hana er unnið .
" Þá finnst mér best að vera úti í kanti og lít bara á það sem mitt hlutverk að vernda verkefnið .
Skilji menn verkefnið , eins og Peter gerði , þá hef ég engar áhyggjur af því og finnst best að vera til hlés .
" Hún fagnar því að Strickland hafi ekki nálgast verkefnið á forsendum hippakynslóðarinnar , eins og stundum vill verða þegar náttúran er í brennidepli .
" Þetta er ekki svona blóm , kassagítar , LSD og flytjum öll inn í hella-nálgun eins og var mikilvægt 1970 .
Ekki svona ssssssssssss , " segir söngkonan á blístrinu og eitt augnablik svífum við saman um rýmið .
" Ekki misskilja mig .
Ég ber fulla virðingu fyrir því en það eru hipparnir .
Mín kynslóð og fólk sem er yngra en ég upplifir þessa náttúrutengingu með allt öðrum hætti .
Hjá okkur er tæknin komin inn af fullum þunga .
Ég meina , það er búið að finna upp Hubble-kíkinn .
Það er ákveðin smekkvísi í því .
Fattarðu ? " Jájá .
Ekki bara fiðrildi og höfrungar Strickland tókst að sneiða hjá öðru vandamáli .
" Svona myndir mega ekki vera væmnar , " segir Björk hlæjandi .
" Náttúran er ekki væmin , hún getur drepið .
Það þekkjum við hér á Íslandi .
Ég held að tónlistin mín sé heldur ekkert væmin .
Mörg laganna eru frekar hrá .
Þess vegna vildi ég að þeir veldu eitthvað hrátt og flott – ekki bara fiðrildi og höfrunga .
Djók ! Eða ekki djók í rauninni ! " Hún brosir .
" Margt af myndefninu valdi ég sjálf .
Fékk það hjá David Attenborough og BBC og sýndi á tónleikunum .
Sem dæmi má nefna hræ af sel borðað af ormum á Suðurskautslandinu .
Hljómar mjög illa en þegar það er sýnt hratt er það fallegt og hrikalegt á sama tíma .
Þannig er náttúran fyrir mér .
Hún er ekki væmin .
Í þessu fólst aðhald mitt gagnvart Peter og Nick : Ekki hafa þetta væmið ! " Björk hljóðblandaði myndina sjálf .
" Þar hef ég alltaf verið meira plássfrek , " segir hún brosandi .
" Sándið verður að vera gott ! Sérstaklega í ljósi þess að þetta er tónleikamynd .
" Hún kveðst hæstánægð með útkomuna og er þakklát fyrir góðar viðtökur en umsagnir um myndina hafa verið mjög lofsamlegar .
Spurð hvort myndin sé einskonar endapunktur í Biophiliu-ferlinu kinkar Björk kolli .
" Já , hún er það .
Ég hef aldrei farið af stað með eins stórt verkefni og Biophiliu og það er mjög góð tilfinning að vera loksins að binda slaufur á það .
" Þykir vænt um kennsluverkefnið Biophilia mun þó lifa áfram í gegnum viðamikið kennsluverkefni sem ýtt hefur verið úr vör .
Það byggist á víðtækri þátttöku fræðimanna , vísindamanna , listamanna , kennara og nemenda á öllum skólastigum .
Verkefnið var þróað af Björk , Reykjavíkurborg og Háskóla Íslands í tengslum við útkomu Biophiliu-plötunnar og tónleika í Hörpu .
" Mér þykir mjög vænt um þetta verkefni , " segir Björk .
" Ég er meira úti í kanti núna en verkefnið er rekið af mjög hæfileikaríku fólki .
" Ísland fer með formennsku í Norrænu ráðherranefndinni á þessu ári og óskaði af því tilefni eftir samstarfi við hin Norðurlöndin .
Staðbundin samstarfsnet verða sett á öllum Norðurlöndunum , þar með talin Álandseyjar , Færeyjar og Grænland .
Kennsluverkefnið hefur fylgt Björk um allan heim en í borgunum þar sem Biophiliu-tónleikar voru haldnir var staldrað við og samstarf haft við vísindamenn og tónlistarkennara .
Oftar en ekki urðu skólar í fátækari borgarhlutum fyrir valinu , þar sem nemendur eiga jafnvel ekki snjallsíma .
" Þetta hefur verið mikið ævintýri og öllum hugmyndum var safnað saman í poka sem bætist við hugmyndirnar sem Reykjavíkurborg safnaði saman í samskonar vinnu í þrjú ár .
Það er því úr ýmsu að moða og með hjálp norræns styrks , sem við höfum fengið , búum við til Biophiliu 203 .
Verkefnið mun eflaust ekki heita það en þú skilur hvað ég er að fara .
Þarna er ég ekki að tala um dulspekilegt app , heldur námsefni sem hvaða kennari sem er getur farið með inn í skólastofuna .
" Erfitt að hengja lög á vegg Þar með er verkefnið raunar komið í hring .
" Upphaflegur tilgangur verkefnisins var að taka tónlistarnámið út úr bókinni og þess vegna er það óneitanlega mótsagnakennt að setja efnið inn í bók .
En svona hefur þetta þróast og það hefur verið rosalega gaman að vinna með öllu þessu fólki sem flestallt gefur vinnu sína .
" Það er skammt stórra högga á milli hjá Björk en MoMA , nútímalistasafnið í New York , tilkynnti í sumar að safnið mundi á næsta ári halda sýningu sem tileinkuð er fjölþættri list hennar .
Sýningin , sem heitir einfaldlega Björk , er skipulögð af Klaus Biesenbach , safnstjóra MoMA og deildarstjóra MoMA PS1 , og spannar meira en tuttugu ár af djörfum og ævintýralegum verkefnum Bjarkar ásamt sjö stúdíóplötum hennar í fullri lengd , frá Debut ( 1993 ) til Biophiliu ( 2011 ) .
Á heimasíðu safnsins kemur fram að varpað verði ljósi á feril Bjarkar í gegnum tónlistina , kvikmyndir , myndefni , hljóðfæri , hluti , búninga og flutning .
Innsetningin mun innihalda frásögn , bæði ævisögulega og skáldaða , sem samin er af Björk og rithöfundinum Sjón .
Samvinna Bjarkar við leikstjóra , ljósmyndara , fatahönnuði og listamenn verður hluti af sýningunni .
Sérstök mynd verður gerð fyrir sýninguna þar sem leikstjórinn Andrew Huang og Autodesk , leiðandi afl í þrívíddarhönnun , munu hugsa og hanna í samvinnu við Björk .
Sýningin mun standa frá 7. mars til 7. júní 2015 og er MoMA eini sýningarstaðurinn .
" MoMA hafði fyrst samband við mig fyrir um fjórum árum og óskaði eftir samstarfi um sýningu , " upplýsir Björk .
" Ég var auðvitað upp með mér en vissi ekki alveg hvernig ég átti að taka þessu .
Það er svolítið erfitt að hengja lög upp á vegg .
" Hún brosir .
" Ég velti þessu fyrir mér í tvö ár en það var á endanum Anthony vinur minn söngvari sem sannfærði mig um að slá til .
Ég yrði að gera þetta í nafni tónlistarinnar og í nafni kvenna .
Þá tókst mér að búa til einhvern kyndil .
" Ný plata á næsta ári Hugmyndavinnan er í fullum gangi og Björk segir aðstandendur vera komna niður á nálgun sem hún vonar að virki .
" Sýningin verður í fjórum hlutum og stór partur verður Biophiliu-tengdur .
Hljóðfærin , kennsluprógrammið og fleira .
Enn og aftur er ég úti í kanti varðandi baksýnishluta sýningarinnar enda ekki við hæfi að ég sé að fjalla um mig .
Best að láta öðrum það eftir .
Sá hluti sýningarinnar sem ég læt mig aðallega varða er ný lög sem flutt verða í MoMA og ég er einmitt að vinna í þeim núna .
Það kemur pottþétt plata á næsta ári með þessu efni og væntanlega einhverju meira .
" Spurð í hvaða átt hún ætli á þeirri plötu hallar Björk sér aftur í sætinu , hugsi .
" Ég veit ekki alveg hvernig ég á að lýsa því , " segir hún eftir stutta stund .
" Þegar maður er inni í miðju verkefni er hættulegt að lýsa því .
Tali maður um eitthvað sem maður er ekki búinn að gera getur maður ekki hætt við það .
Eða hvað ? Það eina sem ég get sagt á þessum tímapunkti er að þetta verkefni verður öfugt við Biophiliu .
" Ekki í partíum með Jackson Fáeinar mínútur eru eftir af umsömdum viðtalstíma og upplagt að nota þær til að spyrja Björk aðeins út í persónulega hagi hennar .
Eftir að hún sló í gegn á heimsvísu hefur Björk skipt tíma sínum nokkuð jafnt milli Íslands og útlanda .
" Það halda sumir að ég sé lítið hérna heima en það er öðru nær .
Ég tala að vísu mjög lítið við fjölmiðla meðan ég er hérna heima og þess vegna heldur fólk kannski bara að ég sé úti í heimi í partíum með Michael Jackson .
Þá er ég bara í Vesturbæjarlauginni .
" Hún glottir .
Undanfarin sex ár hefur skiptingin verið mjög skýr .
Dóttir Bjarkar gengur í skóla í Brooklyn frá janúar til júní og hér heima frá ágúst til jóla .
" Það gengur mjög vel og við höldum því örugglega áfram .
Ég var mikið heima í sumar sem var mjög gaman .
Sumrin eru skemmtilegust á Íslandi .
Og jólin .
Annars er ég alltaf að læra betur að meta haustin og þau eru að verða svolítið uppáhalds .
Það er eitthvað við haustin ! " 