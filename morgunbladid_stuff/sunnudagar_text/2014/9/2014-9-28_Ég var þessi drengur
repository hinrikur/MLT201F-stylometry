Þegar Sturla Friðriksson kom heim til Íslands árið 1946 , eftir að hafa lokið mastersnámi í erfðavísindum við Cornell-háskóla í Íþöku í Bandaríkjunum , fékk hann enga atvinnu hér sem erfðafræðingur , enda var það ný fræðigrein og fá verkefni hér á því sviði .
Hann stofnaði síðar tilraunastöðina við Korpu , og fór að gera tilraunir með alls kyns fræ .
" Ég fór að reyna að finna hvaða fræ henta best á tún hér , enginn hafði vitað það áður , það voru bara notuð einhver dönsk fræ , " segir Sturla .
" Ég greiddi úr því , fór að nota íslensk fræ og fræ sem ræktað var í Danmörku af íslenskum jurtum .
Síðan fór ég í að finna út hvaða fræ hentuðu best til sandgræðslu , til uppgræðslu á uppblásinni jörð .
Rannsóknir á uppblæstri urðu mitt ævistarf .
Ég rannsakaði hvernig landið leit út þegar landnámsmennirnir komu að Íslandi , hvernig þeir eyðilögðu skógana og urðu valdir að því að landið á hálendinu fór að blása upp .
Gróðurþekjan minnkaði og uppskeran af grónu landi ; fé þurfti að fækka og landsmönnum fækkaði líka , úr 80.000 niður í 45.000 , " segir hann .
" Það var allt uppblæstrinum að kenna og ég fór að kanna hvernig mætti græða landið upp .
" Erindið til Sturlu á heimili hans í Skerjafirði er annars ekki að ræða þá merkilegu sögu alla , eða ótal mörg ferðalögin sem hann hefur lagst í á langri ævi ; á heimilinu gefur að líta minjagripi víða að úr heiminum , uppstoppuð dýr og húðir , afrísk vopn , falleg málvek og hvers kyns viðurkenningar .
Sturla gaf fyrir nokkrum árum út athyglisverða bók sem hann kallaði Heimshornaflakk og þar segir af ferðum hans til sumra af þeim rúmlega 130 löndum og landsvæðum sem hann hefur heimsótt .
Hann er kominn á tíræðisaldur , er vel ern og hefur nú skrifað nýja bók , Náttúrubarn .
" Þessi bók er um æskuár mín og ættmenni .
Hún nær fram til þess tíma er ég lýk náminu í Bandaríkjunum árið 1946 , " segir hann .
Eldri kynslóðir Íslendinga kannast sérstaklega vel við ættmenni Sturlu , svo tengd sem þau eru við söguna um og eftir þarsíðustu aldamót .
Nægir að nefna hina kunnu Sturlubræður en þeir voru Sturla og Friðrik , faðir Sturlu , Jónssynir .
Þeir voru einhverjir mestu athafnamenn hér , komu víða við í atvinnulífinu , auðguðust umfram aðra , stofnuðu kunn fyrirtæki og reistu reisulegar byggingar .
" Sturlubræður voru efnuðustu menn á Íslandi á sinni tíð .
Hugsaðu þér allt það sem þeir tóku sér fyrir hendur , " segir Sturla fullur aðdáunar og tekur að segja frá forfeðrum sínum .
" Langafi minn , Pétur Pétursson , var prestur á Miklabæ á Skagafirði .
Hann útskrifaðist úr Hólaskóla og þá var ekkert brauð laust fyrir hann .
Biskupinn ráðlagði honum að ganga að eiga ekkjuna á Sjávarborg , Elínu Grímólfsdóttur , sem var tuttugu árum eldri en hann .
Þau giftust og hann varð fljótt efnaður bóndi .
Þá kom að því að Oddur Gíslason prestur á Miklabæ týndist .
" Margir þekkja hann úr sögunni um þau Miklabæjar-Solveigu , sem var sögð ganga aftur .
" Já , hann hvarf með hesti sínum eins og Einar Benediktsson orti um , " heldur Sturla áfram .
" Þá losnaði það embætti og Pétur sótti um og fékk .
Elín á Sjávarborg lést þegar hún var sjötug og þá bað Pétur ungrar stúlku sem lengi hafði verið á heimilinu , Þóru Brynjólfsdóttur biskups Halldórssonar á Hólum .
Þau eignuðust dótturina Elínborgu og þrjá syni : Pétur sem varð biskup , Jón Pétursson háyfirdómara , sem var afi minn , og Brynjólf sem varð konungshirðir í Kaupmannahöfn og stjórnaði Íslandsdeild konungsins .
Einn bróðir fór með konungsvaldið , einn með guðsvaldið og einn með dómsvaldið .
Þetta voru merkilegir bræður .
Ég reisti minnisvarða um þá á Víðivöllum í Skagafirði , þrjár súlur úr stuðlabergi .
" Fékk Laxfoss að gjöf Sögurnar af ættingjum Sturlu eru forvitnilegar .
Seinni eiginkona Jóns Péturssonar háyfirdómara var Sigþrúður Friðriksdóttir Eggerz , " dóttir Friðriks á Ballará á Skarðsströnd sem skrifaði ritin Úr fylgsnum fyrri alda " , segir Sturla .
Sigþrúður fékk að erfðum jörðina Laxfoss við Norðurá .
" Síðar eignaðist faðir minn hana , Sigþrúður gaf honum Laxfossinn .
Hann var einu sinni á ferðalagi vestur í Dölum og reið framhjá fossinum .
Honum þótti fossinn undurfagur og sá að þar mætti áreiðanlega veiða lax á stöng .
Þegar hann kom suður sagði hann það við móður sína , sem svaraði : Farðu bara uppeftir og reyndu .
Þú mátt eiga jörðina ! Faðir minn fór þá aftur að Norðurá og fór að veiða lax eins og Englendingar , og þótti skrýtið um aldamótin 1900 , með bambusstöng og flugum .
Um það leyti voru þeir Sturlubræður farnir að veiða með stöng í Elliðaánum , Korpúlfsstaðaá og fleiri litlum ám í nágrenni Reykjavíkur .
Þeir voru meðal fyrstu Íslendinga sem veiddu á þennan hátt .
" Sturla segir að Friðrik hafi látið taka öll net upp úr Norðurá og til að það gengi keypti hann fimm aðrar jarðir í nágrenni við Laxfoss .
" Svo fór hann að veiða .
En hann vildi ekki vera við það allt sumarið og fór þá að leigja veiðina hluta af sumri til Englendinga , meðal annars hinum kunna kapteini Aspinall .
Faðir minn sagði mér margar sögur af þessu þegar ég var strákur , " segir Sturla en hann dvaldi iðulega sumarlangt með fjölskyldunni í bústað hennar við Laxfoss , en þar héldu ensku veiðimennirnir einnig til .
Stórtækir Sturlubræður Saga Sturlubræðra er afar áhugaverð .
" Já .
Faðir minn gekk í Lærða skólann og varð stúdent 1882 , fór svo utan , til Kaupmannahafnar , að læra lögfræði og lauk heimspekinámi .
Hann kom heim , fór í guðfræði og varð guðfræðingur , messaði þá einu sinni í Dómkirkjunni en leist ekki á að þurfa að flytja frá Reykjavík eitthvað út á land og gerast prestur .
Hann tók því ekki vígslu .
Þá var Sturla bróðir hans búinn að stofna verslun í gömlu Innréttingunum í Aðalstræti , árið 1883 .
Faðir minn ákvað að vera í búðinni með honum og gerast kaupmaður .
Hann ætlaði ekki að vera prestur , " segir Sturla og hlær .
Þeir fóru þá að versla saman , verslunin var kölluð Sturlubúð og bræðurnir komust í álnir .
" Um 1900 datt nokkrum Reykvíkingum það í hug , Sturlubræðrum , Ziemsen kaupmanni og fleirum , að það þyrfti að leggja vatnsleiðslur í húsin í kaupstaðnum .
Þeir ákváðu að leiða vatnið frá Vatnsmýrinni og keyptu að utan sérstök rör til þess .
Fenginn var bor til að bora eftir vatni , Helgi Hermann Eiríksson keypti hann og má sjá hann á Árbæjarsafni í dag , en þegar endinn á bornum kom upp sá Helgi ekki betur en það væri gull á honum .
Það fréttist um alla Reykjavík og gullæði rann á fólk .
Sturlubræður stofnuðu þá félagið Málm til að leita að gulli .
Þeir létu bora í Vatnsmýrinni en ekkert fannst .
Þá þóttist einhver á Mógilsá hafa fundið gull og þar var eitthvað meira gull í göngum sem þeir létu grafa í en það varð ekkert úr þessu .
" Ís , útgerð og kýr Mjölnir nefndist annað félag sem Sturlubræður stofnuðu árið 1908 og höndlaði með nýjung sem kölluð var sement .
" Þeir notuðu það til að steypa upp veggi og hús .
Grjót var sótt upp í Mosfellssveit og þessu sementi var hrært saman við og byggðir upp kjallarar undir húsin , og jafnvel heil steinhús sem voru múruð .
Svo stofnuðu þeir Ísfélagið .
Þá hafði Jóhannes Nordal , faðir Sigurðar prófessors , verið í Kanada og kynnst því hvernig íshús og frystihús voru byggð .
Þeir stofnuðu slíkt íshús í miðbænum og byrjað var að safna ís í það af Tjörninni á veturna og honum var komið fyrir í þessu íshúsi .
" Það er húsið sem seinna hýsti skemmtistaðinn Glaumbæ og nú Listasafn Íslands .
" Þá var hægt að frysta fisk í húsinu , " segir Sturla .
" Ég fór einu sinni þangað fyrir jól að ná í íshellur fyrir móður mína , þegar búa þurfti til ísbúðing fyrir jólamatinn .
" Og bræðurnir komu víða við .
Eitt félag þeirra var Síldarútgerðarfélagið og keypti það tvær skonnortur en Sturla segir föður sinn ekki hafa verið hrifinn af þeirri framkvæmd .
Skonnorturnar voru nefndar eftir bræðrunum , Sturla og Friðrik , og Friðriki þótti það ógnvænleg tilhugsun ef eitthvað kæmi fyrir skútuna hans og slys yrði .
Þeir hættu því útgerðinni .
" Jón Pétursson afi minn átti Brautarholt á Kjalarnesi og lét reisa þar kirkju sem enn stendur .
Hvað heldurðu að bræðurnir hafi gert þar ? Þeir fengu sér 80 kýr og stofnuðu kúabú .
Fenginn var forsjármaður og konur að mjólka , mjólkinni var safnað í stóra brúsa og þeir settir í skip sem róið var með til Reykjavíkur .
Þar var mjólkinni skipað upp og seld Reykvíkingum úr brúsum en slíkt hafði aldrei verið gert áður .
Seinna stofnuðu bræðurnir Briemsfjós við Laufásveg , rétt fyrir innan Laufás .
Þar var langt hús , efst var verslun þar sem þeir seldu mjólkina , miðsvæðis var fjósið en neðar við götuna hlaðan og undir henni haughúsið .
Þegar Fjólugatan var lögð kölluðu gárungarnir hana " Flórída " , hún var fyrir neðan flórinn í Briemsfjósi .
" Sem strákur rak Sturla kýrnar í Briemsfjósi út í Vatnsmýrina á beit , þar sem nú er flugvöllurinn , en Sturlubræður áttu landið .
" Á sumrin var farið með geldkýr að Fitjakoti á Kjalarnesi , þar sem þær voru í útigöngu .
Ég rak þær þangað og það tók heilan dag .
Seinna , þegar þeir lögðu niður Briemsfjós , reistu þeir refabú þar uppfrá , " segir hann .
Harmsaga frá Hverfisgötu Árið 1910 reistu Sturlubræður sér saman tígulegt timburhús í Skuggahverfi , neðst við Hverfisgötu þar sem nú er danska sendiráðið .
Áður höfðu þeir búið með foreldrum sínum á Laugavegi 1 , þar sem þeir voru þá með verslun .
" Amma mín hafði búið þar til fallegan blómagarð fyrir neðan húsið , hann náði langt niður á Sölvhól .
En svo fluttu bræðurnir og amma mín í þetta fallega hús við Hverfisgötu , bjuggu þar uppi á annarri hæð og voru oft með gesti .
En þar gerist mikil harmsaga , " segir Sturla .
Árið 1912 kveikti aðkomukona sem var að aðstoða vinnukonur við slátursuðu snemma morguns í á jarðhæðinni .
Næturvörður sá eldinn og tókst að vekja Sturlubræður inni í húsinu með hrópum , þá var Jarþrúður frænka þeirra hjá þeim og þau lokuð uppi á annarri hæð vegna eldsins sem geisaði niðri .
" Faðir minn hljóp út á svalir og hrópaði til fólks að stigi yrði reistur þar að .
Þá skall hurðin aftur vegna dragsúgs og hann var lokaður þar úti .
Sturla og Jarþrúður bundu þá saman lök og bjuggu til línu til að hala ömmu mína niður á .
Þeim tókst að binda lakið utan um hana og byrjuðu að lóðsa hana niður , en þegar hún var komin hálfa leið raknaði hnútur upp og hún datt niður og hryggbrotnaði .
Hún dó síðar um daginn .
Húsið brann til grunna .
Föður mínum tókst að hlaupa ofan af altaninu en rak höndina við það í glugga og skarst heilmikið .
Matthías Þórðarson þjóðminjavörður reyndi að leita í rústunum því í húsinu höfðu verið margir merkilegir gamlir hlutir , meðal annars signethringur Björns Jórsalafara .
En hann fannst ekki .
Þegar búið var að hreinsa rústina reistu bræðurnir stóra hvíta steinhúsið sem Danir keyptu nokkrum árum síðar fyrir sendiráð .
Það var með tökkum á þakinu en faðir minn sagði að það væri fallegt að hafa svona takka , það líktist breskum köstulum .
Þeir steyptu húsið og loftin líka ; þeir vildu ekki láta húsið brenna .
" Eftir að hafa selt Dönum húsið við Hverfisgötu árið 1918 reistu Sturlubræður stórhýsin við Laufásveg 53 og 55 , þar sem nú er Laufásborg .
Þeir seldu þau fljótlega Garðari Gíslasyni og Jóni Ólafssyni bankastjóra og reistu önnur hús , svolítið minni , við hliðina .
Við Laufásveg 49 og 51 .
Þá var Friðrik kominn með fjölskyldu í sínu húsi en Sturla bróðir hans kvæntist ekki .
" Það er sund milli húsanna , næstum fangbreitt , og ég gat stokkið á milli þeirra .
Veistu hvers vegna þau eru ekki sambyggð ? Vegna þess að faðir minn og kona hans , Marta María Bjarnþórsdóttir , höfðu þá eignast tvö börn .
Annað þeirra var drengur sem grét og hljóðaði á næturnar og ráðskona Sturlu þoldi ekki hljóðin .
Þess vegna varð að vera sund milli húsanna .
Ég var þessi drengur , " segir hann og brosir .
Viðskiptaævintýri bræðranna sem Sturla greinir frá voru fleiri .
Þeir voru til að mynda viðskiptafélagar Einars Benediktssonar í Fossafélaginu Títan og keyptu með honum vatnsréttindi í Þjórsá , sem þeir hugðust virkja .
Alþingi veitti þó ekki virkjanaleyfi .
" Svo liðu tuttugu ár þar til íslenska ríkið fór að virkja , " segir Sturla og hristir höfuðið hneykslaður .
" Tímar liðu og Títan var gert upp , ríkið keypti það um 1947 .
Ég átti þá marga hluti í Títan sem ríkið keypti .
" Jarlinn af Surtsey Bók Sturlu lýkur þegar hann hefur lokið námi en hann kaus að feta ekki í fótspor föður síns .
" Nei , ég var orðinn svo meðtekinn af veru minni á Laxfossi , þar sem ég var alltaf að grúska í plöntum , steinum og jarðvegi , fuglum og eggjum .
Þegar ég spurði föður minn hvað ég ætti að læra vildi hann ekki ráðleggja mér neitt , vegna þess að hans lærdómsferill var alltaf rangur , sagði hann .
Faðir minn málaði myndir , sem ég þarf að sýna einhvern tíma , en ég vildi ekki gerast málari , sagði hann , og það skalt þú heldur ekki gera , Sturla minn , þótt þú sért drátthagur , " segir hann .
Dæmi um teiknihæfileika Sturlu má sjá á kápu nýju bókarinnar .
" Þótt þú kunnir að mála gæti verið að enginn vildi kaupa eftir þig málverk , það væri ömurlegt og þú færir á hausinn , sagði hann .
" Friðrik faðir Sturlu lést árið 1938 og Sturla varð stúdent þremur árum síðar .
Hann vann við skógrækt á sumrin , var einnig við sveitastörf í Suðursveit og kynntist þar jöklum á forvitnilegan hátt ; og hann reyndi fyrir sér í læknisfræði í Háskólanum einn vetur .
Svo frétti hann 1942 að Goðafoss myndi sigla til New York og hann skrifaði til Halldórs Hermannssonar prófessors og bókavarðar við Cornell-háskóla , fékk þar inngöngu í nám í erfðafræði og sigldi utan .
Og heimkominn var ekkert fyrir hann að gera á því sviði .
Skógræktarstjóri fól honum þá að halda í ævintýraleiðangur til Eldlands , að safna fræjum , og á leiðinni kom Sturla við hjá Ásu Wright frænku sinni , sem átti með manni sínum búgarð á Trínídad og bauð honum að taka við búinu .
En Sturla hélt heim eftir Eldlandsævintýrið og fór hér að rannsaka hvernig ætti að rækta upp örfoka land .
Þótt hann færi ekki út í viðskipti eins og Sturlubræður varð hann áberandi í sínu fagi .
Svo var það Surtseyjarævintýrið .
" Já , þegar Surtsey fór að gjósa árið 1963 varð ég hugfanginn af því að kanna hvernig land fer að því að græðast upp og fyllast lífi .
Surtsey varð tilraunastaður fyrir mig , lítið sýnishorn af Íslandi og hvernig það byrjaði að gróa upp eftir ísöld .
Það var happafengur , tilraunastaður fyrir mig að rannsaka .
Ég var kallaður jarlinn af Surtsey , " segir Sturla og hlær .
