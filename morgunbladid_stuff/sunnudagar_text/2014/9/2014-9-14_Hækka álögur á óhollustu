Elva Gísladóttir er ein af þeim sem hafa góða ástæðu til að hugsa um sykur og salt allan daginn og reyndar líka grænmeti og ávexti því hún er verkefnisstjóri næringar hjá Embætti landlæknis .
Verkefni hennar og starfsfélaga snúast um að fá almenning til að borða hollara og ekki síst auka grænmetis- og ávaxtaneyslu .
Það eru ýmis tæki og tól til að hjálpa fólki en það nýjasta er Skráargatið , sem var tekið upp síðasta haust .
Markmiðið með Skráargatinu er að auðvelda neytendum að velja hollari matvöru á einfaldan og fljótlegan hátt .
Ef matvara er merkt með Skráargatinu er hún hollari en aðrar vörur af sömu gerð sem ekki uppfylla skilyrði til að bera merkið .
Aðeins matvörur sem eru hluti af venjulegu heilsusamlegu mataræði geta fengið Skráargatið .
Ennfremur er búið að gera námsefni um Skráargatið en Embætti landlæknis fékk leyfi til að þýða og staðfæra norskt námsefni um þetta samnorræna merki .
Vonast Elva til þess að skólarnir notfæri sér námsefnið .
" Það er góð leið til að komast að breiðum hópi , " segir Elva .
Foreldrar og börn standa sífellt frammi fyrir vali en eitt af því er hvað eigi að taka með í morgunnesti .
Í mörgum skólum er mælst til þess að það sé einungis ávextir og grænmeti en það er ekki til komið frá Embætti landlæknis .
Hvað á að vera með í nesti ? " Þó að við hvetjum skóla til þess að setja sér reglur um morgunnesti þá eru alltaf einhver börn sem borða lítið á morgnana og gætu þurft meira í nestistímanum .
Ósætt rúgbrauð eða annað heilkornabrauð er góður kostur .
Við viljum ekki gefa út eina reglu því hún getur ekki gilt fyrir alla , sum börn hafa litla lyst á morgnana .
En við hvetjum til aukinnar grænmetis- og ávaxtaneyslu og flestum dugar það í morgunnestinu .
" Ávaxta- og grænmetisneysla hefur aukist eins og kemur fram hér til hliðar .
" Ég er ekki nógu ánægð með hvar við stöndum en ég er ánægð með breytinguna .
Það þarf að auka þetta meira og það er það sem við erum alltaf að reyna að gera , " segir hún .
Ef Elva fengi töfrasprota í hönd til að breyta einum hlut er hún ekki í vafa um hvað það væri .
" Það væri að lækka skatta á hollum vörum eins og grænmeti og ávöxtum eða fella þá alveg niður .
Þetta er eitthvað sem stendur mér nærri .
Ég myndi einnig vilja hækka álögur á óhollustu , til dæmis á gosdrykkjum , en með slíkum aðgerðum væri verið að hvetja til heilbrigðra lifnaðarhátta .
Ef ég gæti breytt þessu væri ég ánægð .
" Ennþá verk að vinna Frasann " fimm á dag " þekkja flestir en þar er átt við ráðlagða grænmetis- og ávaxtaneyslu .
Takmarkið er að ná að borða um 500 g á dag , 200 g hvorum megin og svo geta 100 g jafnvel verið lítið djúsglas eða annaðhvort grænmeti eða ávextir .
" Niðurstöður landskönnunar á mataræði frá 2010 til 2011 sýna að grænmetisneyslan jókst um 19% frá 2002 og er núna 120 grömm á dag .
Ávaxtaneyslan jókst um 54% og er núna 119 grömm á dag .
" Einungis 11% borða grænmeti og ávexti samkvæmt ráðleggingum .
Það er ennþá verk að vinna þó að þetta hafi aukist , " segir Elva .
Spennandi að smakka Embætti landlæknis hefur ekki aðeins gefið út námsefni um Skráargatið fyrir skóla heldur líka námsefni um grænmeti og ávexti sem unnið var af Rannsóknastofu í næringarfræði .
Þessi verkefni hafa verið gefin út í litprentuðum bæklingum en er einnig að finna á landlaeknir.is .
Þar eru mörg skemmtileg verkefni sem vekja börn og í leiðinni foreldra til umhugsunar .
Eitt verkefni byrjar á því að skera grænmeti og ávexti í bita og börnin eru beðin að lýsa bragðinu .
Skerið mismunandi epli niður í bita , rauð , græn og gul .
Leyfið börnunum að smakka og bera saman bækur sínar .
Hvað er líkt og hvað er ólíkt ( litur , lykt , bragð og áferð ) ? Hvað finnst þeim best ? Hvaða áhrif hefur það að loka augunum ? Þau geta prófað að smakka mismunandi gerðir af grænmeti eða ávöxtum með lokuð augun .
Hvaða áhrif hefur það að halda fyrir nefið ? Þroskaður eða óþroskaður ? Berið saman óþroskaða græna banana og vel þroskaða banana .
Hver er munurinn á lykt , bragði og áferð ? Í verkefnabókunum eru mörg umræðuverkefni fyrir bekki en líka heimaverkefni .
Eitt slíkt er til dæmis að búa til grænmetis- og / eða ávaxtasalat sem barninu þykir gott .
Annað að búa til ídýfu sem passar vel með grænmeti og ávöxtum .
Loks er líka minnst á að það geti tekið tíma að venjast mat sem við erum ekki vön .
Sumt finnst okkur ekki gott þegar við smökkum það í fyrsta sinn en ef við smökkum það nokkrum sinnum fer okkur kannski að finnast það gott .
