Kristinn Pétur Magnússon , erfðafræðingur og prófessor í líftækni við Háskólann á Akureyri , sótti ráðstefnu í París í júní síðastliðnum þar sem fremstu augnsérfræðingar heims héldu fyrirlestra um vísindarannsóknir og tilraunir varðandi meðferðir við ólæknandi augnsjúkdómum sem í dag valda blindu og alvarlegri sjónskerðingu .
Guðný Hrönn gudnyhronn@mbl.is Kristinn sótti ráðstefnuna ásamt augnlækni og sjóntækjafræðingi frá Þjónustu- og þekkingarmiðstöðinni fyrir blinda , sjónskerta og daufblinda og þremur íslenskum sjúklingum með retinitis pigmentosa ( RP ) augnsjúkdóminn sem fóru á vegum Blindrafélagsins .
" Þessar sjónhimnuráðstefnur eru einstakar fyrir þær sakir að augnsjúklingum er boðið upp á alþjóðlega læknis- og líffræðilega fyrirlestra um augað .
Þar að auki býðst öllum heyrnatól til að geta hlustað á fyrirlestrana með túlki .
Þarna gefst læknum , vísindamönnum og augnsjúklingum einstakt tækifæri til að bera saman bækur sínar til að læra hver af öðrum , " segir Kristinn .
Kristinn segir vísindamenn hafa keppst við að uppgötva orsök augnsjúkdóma síðastliðna áratugi með því að leita að stökkbreytingum í genum mannsins .
" Í dag er búið að kortleggja og staðsetja um 250 gen á litningum í erfðamengi mannsins sem valda augnsjúkdómum .
Af þessum 250 genum hefur tekist að finna orsakavaldandi stökkbreytingar í 225 þeirra , " útskýrir Kristinn og segir stökkbreytingarnar geta verið fjölmargar í hverju geni fyrir sig og í flestum tilfellum arfgengar og einstakar eftir ættum og uppruna .
Mikil framför á seinni árum Mikil þróun hefur átt sér stað í stofnfrumurannsóknum á seinni árum en það var árið 2012 sem nóbelsverðlaunanefndin við Karólínsku stofnunina í Stokkhólmi veitti vísindamönnunum John B. Gurdon við Cambridge-háskóla í Bretlandi og Shinya Yamanka við Kyoto-háskóla í Japan nóbelsverðlaunin fyrir uppgötvanir á eðli stofnfrumna og hvernig má umbreyta þroskuðum vefjafrumum í marghæfar stofnfrumur .
" Tvennt einkennir stofnfrumur sem aðskilur þær frá öðrum frumum .
Það eru eiginleikarnir að geta endurnýjað og sérhæft sig í einhvern hinna 200 vefja sem er að finna í mannslíkamanum .
Lengi vel einskorðuðust stofnfrumurannsóknir við stofnfrumur sem voru einangraðar úr fósturvísum en með nýju aðferðinni er mögulegt að taka til dæmis húðfrumur úr fullorðnum manni og endurforrita og búa til nýja vefi með ræktun á rannsóknastofu , " segir Kristinn sem telur nýju aðferðina því vera lofandi fyrir þá framtíðarsýn að fólk geti haft aðgang að einskonar varahlutum úr sjálfu sér sem hafa sama erfðaupplag .
" Það verður kannski hægt að skipta út frumum , vefjum , eða jafnvel líffærum sem eru að bila .
Enn fremur er hægt með erfðatækni að skipta út stökkbreyttum genum fyrir heilbrigð .
" Í júní síðastliðnum tókst vísindamönnum við Johns Hopkins-háskólann í Bandaríkjunum að búa til í tilraunaglasi úr stofnfrumum sjónhimnufrumulag sem getur numið ljós og segir Kristinn að það hafi komið á óvart að það hafi dugað að koma sérhæfingunni af stað með ákveðnum genakokteil þar sem frumurnar sæju svo um að byggja upp frumuklasa í þrívídd , svipaðri þeirri sem er að finna í auga .
" Hugmyndin er að búa til vefjabút sem samanstendur af tveimur frumugerðum sem er að finna í sjónhimnu augans sem er oftast sködduð eða óvirk í augnbotnum augnsjúklinga .
Þessar frumur eru sjónviðtakar og litþekjufrumur .
Mikil vinna er framundan að finna út úr því hvort þessi tilraunavefur geti starfað eðlilega eftir vefjaflutning í auga , " útskýrir Kristinn sem vonast til að hægt verði að nota tilraunaglasavefi til að prófa lyf í rannsóknastofum .
" Þannig væri hægt að undirbúa klæðskerasaumaðar og einstaklingsmiðaðar lyfjameðferðir .
" Er hægt að gefa blindum sjón ? Á ráðstefnunni sem Kristinn sótti voru kynntar niðurstöður úr rannsóknum þar sem þráðlausri tölvuflögu með fjölda nema sem skynja ljós hafði verið komið fyrir í blindu auga .
" Ljóst er að augnbotn sem er taugatengdur við heila getur komið boðum til skila .
Því ætti heilinn að geta lært að túlka boðin frá tölvuflögunni sem svart / hvíta mynd í lágri upplausn .
Með þessu móti hafa blindir náð að skynja umhverfi sitt gróflega og til dæmis fundið dyr , gangstéttarkanta eða tröppur .
Svo er spurning hvort hægt verði í framtíðinni að koma sjónhimnuvef , sem ræktaður er úr stofnfrumum , fyrir í augnbotni sem gæti tengst taugum til heilans , " segir Kristinn sem gleðst yfir þeim framförum sem átt hafa sér stað í líftækni- og læknisfræði varðandi meðferðarúrræði á sjúkdómum .
" Það er þó mikil vinna framundan svo að hugmynd geti orðið að raunhæfum valkosti sem hægt væri að nýta sér til lækninga .
" Framþróun til framtíðar Myndin hér að ofan útskýrir hvernig hægt er að búa til iPS fjölhæfar stofnfrumur úr líkamsfrumum manns .
Með iPS-stofnfrumum er hægt að rækta tauga- , hjarta- , lifrar- eða augnfrumur .
Þetta gerir vísindamönnum kleift að rannsaka sjúkdómsferli á nýja vegu og í framtíðinni verður jafnvel hægt að skipta út gömlum frumum fyrir þær nýju .
Lengi vel einskorðuðust stofnfrumurannsóknir við stofnfrumur sem voru einangraðar úr fósturvísum en með nýju aðferðinni er mögulegt að taka til dæmis húðfrumur úr fullorðnum manni og endurforrita og búa til nýja vefi með ræktun á rannsóknarstofu .
