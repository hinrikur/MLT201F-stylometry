Guðrún Helga Skowronski býr í sveitasælunni í Mosfellsdal ásamt eiginmanni sínum , Ásgeiri Péturssyni , og fjórum börnum .
Þau eru bændur í Dalsbúi þar sem þau reka stórt minkabú .
Helga , eins og Guðrún Helga er alltaf kölluð , starfar til viðbótar sem söðlasmiður og við hrossarækt en á bænum má líka finna hund , ketti , kindur , hænur og grísi .
Helga er í hópi fárra söðlasmiða á Íslandi en þetta er ekki algengt starfsheiti hér .
Fyrstu saumavélina sem hún keypti fyrir söðlasmíðina fékk hún fyrir arf frá afa sínum sem hún ávaxtaði með hrossakaupum .
" Amma arfleiddi mig að fimmtíu þúsund krónum eftir afa .
Ég fór og keypti mér trippi , hryssuna Gunnu , tamdi hana og gerði hana reiðfæra .
Hún eignaðist folald en ég seldi Gunnu og hélt eftir folaldinu , seldi það síðar og setti peninginn inn á sérstaka bók .
Þetta varð peningurinn sem ég notaði til þess að kaupa fyrstu söðlasmíðasaumavélina mína , " segir Helga en Guðrúnar-nafnið kemur frá ömmu hennar .
Hún fór beint eftir að hafa lokið námi við Menntaskólann við Hamrahlíð til Englands til að læra söðlasmíði við Cordwainers College í London .
" Ég var búin að svipast um hérna heima en allir meistararnir voru með margra ára biðlista .
" Hún segist sjálf hafa " lufsast " í gegnum menntaskóla , bara af því að allir aðrir fóru í menntaskóla .
" Mér finnst svo mikil vitleysa að stýra öllum í bóknám , við þurfum verknámsfólkið líka .
Það þarf að flytja inn iðnaðarfólkið okkar og landbúnaðarverkamennina , þetta eru störf sem eru alveg jafnskemmtileg og önnur .
" Þegar hún kom heim fór hún að vinna við fagið hjá Söðlasmiðnum Nethyl .
" Ég vann í stuttan tíma á söðlasmíðaverkstæði sem framleiddi hnakka í stórum stíl .
Það heillaði mig ekki .
Ég lærði að búa til hnakka frá grunni og gera allt frá grunni en þetta var eins og að vinna í lítilli verksmiðju .
" Líka menntaður búfræðingur og tamningamaður Eftir þessa reynslu ákvað Helga að sækja um Hólaskóla og útskrifaðist þaðan sem búfræðingur og tamningamaður .
" Ég kem í kjölfarið hingað til að vinna í slátrun á minkum til að brúa bilið áður en ég byrjaði að temja í janúar .
Ég kom í ágúst til að vinna og hef svo bara ekkert farið , " segir hún en þetta var árið 1999 .
" Þetta er nú bara svona , svolítið skondið og ekki það sem ég ætlaði mér , " útskýrir Helga .
Frasinn " örlögin gripu í taumana " á sannarlega við þarna en á Dalsbúi kynntist hún Ásgeiri og hafa þau verið saman frá því árið 2000 og giftu sig ári síðar .
" Ég hætti að temja upp úr því .
Ég fann að ég hafði ekki skrokkinn í að bæði eiga börn og temja hross að atvinnu , " segir hún .
Töluverður aldursmunur er á hjónunum , eða um 30 ár .
" Það er svolítill aldursmunur á milli okkar Ásgeirs .
Þetta var stór ákvörðun , sem ég sé ekki eftir .
Við erum með sömu lífsviðhorfin og eigum vel saman .
Með okkar samband , eins og öll sambönd , þróast það og breytist .
Það er ekkert gefið að þótt maður giftist einhverjum á eigin aldri endist það eitthvað betur eða maður fái að hafa hann eitthvað lengur .
" Hefurðu lent í fordómum vegna aldursmunarins ? " Nei , ekki nema núna um daginn þegar ég fór í 101 Reykjavík að skemmta mér .
Þar hitti ég einhverjar mjög skrýtnar konur sem kunnu enga mannasiði .
" Á upphafsárum hjúskapar síns bjuggu þau í Mosfellsbæ .
" Okkur langaði alltaf til að flytja hingað uppeftir en í mörg ár í röð var slæm afkoma á minkabúinu , gengið á krónunni hátt og skinnaverðið lágt .
Ári fyrir hrun ákváðum við að selja húsið í Mosfellsbænum og byggja þessi tvö hús hér , " segir hún en húsin eru einingahús frá Svíþjoð .
" Við náðum að byggja og innrétta minna húsið og reisa það stærra fyrir hrun , " segir hún en eftir hrun var sett stopp á framkvæmdir .
" Þannig að við bjuggum tvær fjölskyldur í ein tvö ár í þessu litla húsi .
Við með krakkana okkar þrjá og ráðsmaðurinn okkar , konan hans og strákurinn þeirra , " segir hún en húsið er um 90 fermetrar .
" Við eigum hús á Siglufirði og gátum því alltaf farið norður um jól og páska , " segir hún og þannig varð rýmra um alla , að minnsta kosti á hátíðisdögum .
" En svo verðum við báðar óléttar samtímis að yngstu börnunum og þá tókum við lán til að klára húsið .
Það hefði verið svakalegt að vera þarna með sex krakka og fjóra fullorðna , " segir hún en húsið sem fjölskylda hennar býr í er bjart og opið .
Útsýnið er einstakt og garðurinn er sérstaklega fallegur enda er garðrækt mikið áhugamál hjá Helgu .
Árið 2008 fór hún líka aftur í söðlasmíðina í gegnum kunningjakonu sem hafði verið að flytja inn hnakka .
" Hún kom til mín og sagði að það kynni enginn að stoppa svona enska hnakka , " segir hún , það er að laga hnakkinn að hestinum og knapa .
" Hún dregur mig inn í söðlasmíðina og síðan þá hefur söðlasmiðjan sem slík verið að vaxa hægt og rólega .
" Gróðurhús í brúðkaupsafmælisgjöf Hún vinnur hálfan daginn í söðlasmiðjunni .
" Ég vinn hálfan daginn og er mamma hinn helminginn .
Við hjónin erum sem betur fer sammála um að það sé þess virði .
Hvernig á að vera hægt að ala upp börn þannig að þeim og okkur líði vel ef við höfum ekki einu sinni tíma til að elda mat ? " spyr Helga , sem hefur líka í mörg horn að líta á búinu .
" Við höfum verið með tvo grísi hérna úti .
Við erum líka með tvær kindur sem við fáum kjöt af og erum einnig með hænur .
Þetta er hluti af því sem mér finnst vera mikilvægt ; að vita hvaðan maturinn minn kemur .
Ætli ég sé ekki bara með alltof mörg áhugamál ! Ég er mjög áhugasöm um lífræna ræktun og fór í námskeið í henni í vor .
Svo erum við að rækta hross okkur til skemmtunar og yndisauka .
" Hún er með heilmikla grænmetisræktun í garðinum og líka inni í gróðurhúsi , sem þau hjónin gáfu hvort öðru í tíu ára brúðkaupsafmælisgjöf .
Hún hefur notfært sér áburð af býlinu í ræktuninni og segir minkaskít mjög öflugan áburð .
" Alls staðar sem við dreifum þessum skít grær upp með ótrúlegum hraða , " segir Helga sem hefur gert samanburðartilraunir við hrossaskít og kindaskít en hún setur skítinn í beð að hausti og lætur hann brjóta sig yfir veturinn .
Hún hefur kynnt sér matvælaframleiðslu af ýmsu tagi og líka notkun tilbúins áburðar og genabreytts fóðurs .
Hún segir að eitrið Roundup mælist í blóði fólks um alla Evrópu og Ameríku og finnst eins og flestum það ekki kræsileg tilhugsun .
" Ég hafði lengi haft áhuga á þessu og sá hvað er hægt að gera með venjulegum búfjáráburði , " segir hún en næsta skref var síðan að fara að ala skepnur til matar .
" Svo keyptum við þessa tvo grísi í sumar og erum að ala þá , " segir hún en þetta eru tvær gyltur , sérstaklega fallegar á litinn og gengur önnur þeirra undir gælunafninu gyllta gyltan .
" Þær hafa það svo gott , liggja og sofa og éta , hlaupa um og leika sér .
Vonandi verður þetta bara rosalega góður matur .
Ég sagði krökkunum það þegar grísirnir komu að þetta væri jólamaturinn .
Það þýðir ekki að maður geti ekki verið góður við matinn sinn og séð til þess að honum líði vel .
Við klöktum líka út hænuungum í vor og nú er helmingurinn af þeim kominn í frystinn , " segir hún .
Af garðræktinni segir hún gulrætur , spergilkál og rófur hafa komið einna best út og í gróðurhúsinu eru tómatar , salat , kryddjurtir og jarðarber .
Útsýnið frá bæjarstæðinu er einstakt og segir Helga að það hafi góð andleg áhrif á sig .
" Ég lít oft út um gluggann á morgnana og hugsa vá , þetta er á við margar prozac-pillur ! " segir hún og hlær .
" Þetta er alveg yndislegt .
" Það sést meira að segja alla leið út á sjó en það er nokkuð sem skiptir mann hennar máli .
Ásgeir var sjómaður í 25 ár , þar af millilandaskipstjóri hjá Finnboga Kjeld í tíu ár .
Hann lærði loðdýrarækt í Noregi og er einn af stofnendum Dalsbús .
Hann keypti búið að fullu árið 1980 og hætti á sjónum fimm eða sex árum síðar .
Elsta barnið á heimilinu er Kristófer , 17 ára .
" Hann er rosalega klár forritunarstrákur og vann í sumar sem sirkuskennari , " segir Helga en hann var fjarri góðu gamni þegar blaðamaður og ljósmyndari komu í heimsókn því hann var upptekinn við að kenna krökkum í sumarskóla Sirkuss Íslands .
Pétur Þór er næstur í röðinni ; 12 ára sundstrákur og hestastrákur .
Hann gengur í Varmárskóla líkt og Þorbjörg Gígja , sjö ára systir hans , sem var að byrja í öðrum bekk .
Hún er í íþróttum líkt og bróðir hennar en hún er fimleika- og hestastelpa .
Yngstur er hinn fjögurra ára Þorgrímur Helgi .
" Hann er atvinnuprakkari , " segir mamman .
" Það er mikið skutl í kringum þetta .
Samgöngurnar í dalnum eru slæmar , " segir Helga , sem vinnur jafnan í söðlasmiðjunni alla morgna eftir að keyra hina niður í Mosfellsbæ og svo sækir hún aftur klukkan tvö .
" Þegar það koma tarnir í minkabúinu loka ég söðlasmiðjunni og fer að vinna þar en það er jafnan í kringum pörun , slátrun og pelsun .
Lífdýrin eru flokkuð og þeim er slátrað sem þarf að slátra og gengið frá skinnunum .
" Hún segir tískuna vera með loðdýrabændum .
" En ef fólk hefur ekki lausafé kaupir það ekki lúxusvöru .
Það er fjármálaheimurinn sem stjórnar því .
" Gæði skinnanna skipta öllu máli .
" Dýrunum okkar þarf að líða vel til að við sem loðdýrabændur getum skilað góðri vöru .
Dýr sem fá ekki gott fóður og góða aðhlynningu líta ekki vel út og eru þar af leiðandi ekki góður pels , " segir Helga og útskýrir að handtökin í loðdýraræktuninni séu mörg .
" Ég hef komið við í mörgum búgreinum , hef unnið fjósi , í fjárhúsi og við hross en flest handtökin í því sem ég hef kynnst eru í minknum .
Það þarf mikla aðhlynningu og mikið eftirlit til þess að ná árangri og allt gangi vel .
" Fóðrið skiptir höfuðmáli í ræktuninni .
" Við erum svo vel sett hér með þessa staðsetningu .
Við erum með alla fóðuröflun í kringum okkur .
Við erum með okkar eigin fóðurstöð og lögum fóðrið fyrir okkar dýr sjálf .
Ef það er eitthvað sem er ekki í lagi á búinu getum við brugðist við strax .
Fóðrið er grunnurinn .
Við sækjum fiskafskurð niður á fiskmarkað , fáum kjúklingaafskurð og annað slíkt hjá Ísfugli , svo fáum við fitu úr sláturhúsunum og kolvetni frá veitingastöðum sem geyma afskurð af snittum fyrir okkur .
Við erum með stórar vélar hérna uppfrá og stóra frysta og kæla .
Það er mjög mikilvægt þegar þú ert að framleiða fóður fyrir minka að þetta sé allt rosalega ferskt .
Þeir eru mjög viðkvæmir fyrir fóðrinu .
Þeir hafa styttri garnir en önnur spendýr og nýta fóðrið illa , " segir hún og útskýrir að þess vegna sé það sem komi frá þeim svona öflugur áburður .
Söðlasmiðjan í sókn Söðlasmiðjan hefur vaxið síðustu ár en Helga smíðar hnakka undir nafninu Ísland Sleipnir .
Valdimar Tryggvason , söðlasmiðurinn sem hún vann hjá í Nethyl , eftirlét henni þetta nafn og lagerinn sinn .
Í gegnum hann fór hún til Bretlands til söðlasmíðameistarans Steves Sturgess .
" Hann hjálpaði mér að hanna hnakk sem mér líkaði við .
Ég smíðaði hann hjá honum , kom með sniðin heim og er núna að smíða þessa hnakka eftir pöntun .
Ég get smíðað hann nokkurn veginn eins og fólk vill hafa hann .
" Á Facebook-síðu hennar , Söðlasmiðurinn í Mosfellsdal , er hægt að sjá skemmtilegar myndir af hnakki í vinnslu .
Hún segist þó fyrst og fremst gleðjast yfir því hvað hún sé í skemmtilegri vinnu og takmarkið sé ekki að smíða fjölda hnakka .
" Ég er alveg jafnglöð að gera við gömul reiðtygi .
Mig langar rosalega að vera sjálfbær .
Mér finnst mikilvægt að við vinnum við það sem gerir okkur glöð en það er algjör forsenda að við eigum að borða og sé ekki hent úr húsum okkar .
" Hún ólst upp í Svíþjóð og segir það hafa mótað viðhorf sitt til lífsins en hún flutti ekki til landsins fyrr en hún byrjaði í Menntaskólanum við Hamrahlíð .
" Við vorum svo frjáls , hjóluðum um allt að veiða halakörtur og klifra í trjánum , " segir hún og útskýrir að þetta hafi verið lítill bær sem myndi sæma sér vel sem sögusvið í Astrid Lindgren-bók .
" Þegar ég var í skóla þar var mikil áhersla lögð á náttúruvernd og hvernig við séum hluti af hringrásinni .
Ég held til dæmis að það væri gott að fara með alla grunnskólakrakka út á Álfsnes svo þeir upplifi hvað verður um allt ruslið .
Við erum svo neyslumiðuð , " segir hún en sjálfri fannst henni það sterk upplifun að heimsækja þennan urðunarstað Sorpu .
Malaría leiddi afa hennar á Borgina Það er skemmtileg saga á bak við ættarnafn Helgu .
" Amma Gunna hitti afa minn , Val Skowronski , á Borginni .
Val fæddist í Póllandi en flutti sem lítill drengur til Ameríku með foreldrum sínum .
Pabbi hans dó skömmu eftir komuna þangað og mamma hans ól systkinin ein upp .
Hann sagði mér frá því hvernig þau fóru og tíndu ber og seldu á markaðnum og keyptu kannski eitt súpubein fyrir peninginn .
Hann fer síðan í bandaríska herinn , er sendur út í lönd og fær malaríu , " segir hún en vegna veikindanna var ákveðið að senda hann til kalda landsins Íslands .
" Skemmtilegt hvernig lífið á það til að snúa hlutunum og örlögin grípa í taumana því svo hitti hann ömmu og þau eignuðust fimm börn í Keflavík og þess vegna er ég til .
Stundum þarf maður að taka ákvörðun og allt lífið breytist út af þeirri ákvörðun .
Það hefur gerst nokkrum sinnum hjá mér .
" 