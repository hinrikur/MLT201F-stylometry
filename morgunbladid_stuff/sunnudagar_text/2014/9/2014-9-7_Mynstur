Guðbjörg Ringsted myndlistarkona opnar sýningu á málverkum í Menningarhúsinu Bergi á Dalvík í dag , laugardag , klukkan 14 .
Þetta er þrítugasta einkasýning Guðbjargar en sex ár eru síðan hún sýndi síðast á Dalvík .
Þema málverkanna er útsaumsmunstur af íslenska þjóðbúningnum en í meðförum listakonunnar öðlast munstrin sitt eigið líf .
Þau ýmist standa kyrrlát , að hennar sögn , eða flögra um á myndfletinum .
Frelsisþráin kemur einnig við sögu ; löngunin til að slíta sig úr viðjum vanans .
Guðbjörg er fædd á Akureyri árið 1957 og útskrifaðist úr Myndlista- og handíðaskóla Íslands árið 1982 .
Hún er félagi í SÍM , félaginu Íslenskri grafík og Myndlistarfélaginu .
