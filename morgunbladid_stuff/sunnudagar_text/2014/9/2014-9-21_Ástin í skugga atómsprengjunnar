Heimildarmyndin Vive la France er ein þeirra sem verða teknar til sýninga á RIFF , alþjóðlegri kvikmyndahátíð í Reykjavík , en hún verður frumsýnd 28. september .
Myndin beinir sjónum að parinu Kua og Teriki sem búa á hinni afskekktu eyju Tureia í Frönsku Pólýnesíu í S-Kyrrahafi .
Eyjan er í um hundrað kílómetra fjarlægð frá Moruroa , þar sem Frakkar stunduðu kjarnorkuvopnatilraunir á 30 ára tímabili , 1966-1996 .
Leikstjóri myndarinnar er Helgi Felixson .
Meðal mynda sem hann hefur áður leikstýrt og framleitt eru Guð blessi Ísland , sem var gerð eftir bankahrunið , Skaftfellingur og Undir stjörnuhimni .
Kua og Teriki eru ástfangin og hyggjast gifta sig innan skamms .
Þau hafa komist að því að barn þeirra , Maoki , er veilt fyrir hjarta .
Þá hafa sjö manns úr fjölskyldu Teriki fengið krabbamein , þar á meðal faðir hans Maro .
Ástæður þessa rekja þau til nálægðarinnar við Moruroa þar sem Frakkar sprengdu alls 193 kjarnorkusprengjur .
Jafnframt er talin hætta á að Moruroa geti fallið saman og þannig valdið gríðarlegri flóðbylgju sem myndi færa eyjuna þeirra í kaf .
Ýmsir sérfræðingar telja að milli tvö til þrjú tonn af plútóníum sé að finna undir Moruroa sem ógni öllu Kyrrahafssvæðinu um margar næstu aldir .
Helgi segir að Vive la France sé nú í almennum sýningum í Svíþjóð og verði frumsýnd og keppi í Frakklandi á Science Film Festival í byrjun október .
Einnig keppir myndin á Chicago International Film Festival um svipað leyti sem er um leið frumsýning í Norður-Ameríku .
Myndin er íslensk framleiðsla og unnin í samvinnu við Svíþjóð , Noreg , Finnland og sjónvarpsstöðina ZDF í Þýskalandi .
Þá hafa kvikmyndasjóðir og sjónvarpsstöðvar allra norrænu landanna komið að kostnaði þessarar myndar .
Myndin var frumsýnd á Gautaborgarhátíðinni í Svíþjóð í janúar .
