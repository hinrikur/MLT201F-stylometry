Það eru margir sem halda að Apple hafi aldrei gert mistök þegar kemur að því að setja vörur á markað .
Slíkt er þó mikill misskilningur .
Þriðja kynslóð iPod Shuffle , sem kom út 2009 , var takkalaus með öllu , fyrir utan on / off takkann .
Ef hlusta átti á tónlistina varð að gera það með Apple-heyrnartólum .
Flestir vita að þau skiluðu á þessum árum engum súpergæðum í hljómi .
Ef það átti að nota önnur heyrnartól varð að nota sérstakt aðlögunarstykki til að geta notað iPodinn .
Hinn almenni neytandi var ekkert sérlega hrifinn af þessu uppátæki Apple og það leið ekki á löngu þar til fjórða kynslóð iPod Shuffle leit dagsins ljós og þá var snúið aftur til fortíðar með fyrri hönnun – eitthvað sem Apple hefur lítið gert af í gegnum tíðina .
Þó það séu aðeins fimm ár síðan þriðja kynslóð leit dagsins ljós og stoppaði aðeins í rétt rúmlega ár í búðarhillum þótti hönnunin gríðarlega framúrstefnuleg og þykir enn í dag .
Fjórða kynslóð er enn á markaði og Apple er ófeimið við að flagga því í auglýsingum að þar séu takkar og tól – þrátt fyrir smæðina .
