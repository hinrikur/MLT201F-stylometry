Viðbygging við skólahúsið við Norðurgötu á Siglufirði var tekin í notkun á dögunum þegar vetrarstarf Gunnskóla Fjallabyggðar hófst .
Viðbygging þessi er áföst gamla barnaskólahúsinu sem Rögnvaldur Ólafsson arkitekt teiknaði , en hinn 18. desember á síðasta ári var rétt öld síðan starfsemi hófst .
Grunnskóli Fjallabyggðar var stofnaður 2010 og tók við af grunnskólunum í Ólafsfirði og á Siglufirði .
Síðan þá hafa skref verið stigin í þá átt að fækka skólahúsum og hagræða jafnframt því að bæta vinnuumhverfi nemenda og starfsfólks .
Haustið 2012 var viðbygging við skólahúsið við Tjarnarstíg í Ólafsfirði tekin í notkun og nú var röðin komin að Siglufirði .
Með þessu hefur starf Grunnskóla Fjallabyggðar flust úr fjórum húsum í tvö .
Ávinningur fyrir nemendur þykir mikill , til dæmis þurfa nemendur nú ekki að fara á milli húsa til að sækja verkgreinatíma og mötuneyti er í skólahúsum í báðum byggðakjörnum .
Ótalin er þá hagræðing í rekstri skólans við það að skólahúsið við Hlíðarveg á Siglufirði er lagt af og tæki og búnaður nýtt betur .
