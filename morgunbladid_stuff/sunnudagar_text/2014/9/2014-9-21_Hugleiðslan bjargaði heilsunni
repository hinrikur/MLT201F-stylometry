Frá barnæsku glímdi ég við kvíðatilfinningu og vanlíðan sem henni fylgir , " segir Linda Rós Helgadóttir , sem ljómaði af lífsgleði þegar hún settist niður til að ræða um baráttu sína við kvíðann og ekki var að sjá á henni að kvíðapúkinn hefði nokkurn tímann plagað hana .
Sjálf segir hún ásýnd ekki segja alla söguna og mikill og viðvarandi kvíði sé ekki eins sýnilegur , eða samþykktur , sjúkdómur og margir aðrir .
" Það má ekki gleyma því að kvíði og þunglyndi hefur orðið banamein alltof margra .
Áhyggjur og kvíði heimsækja flest okkur einhvern tímann á lífsleiðinni og það er eðlilegt að upplifa áhyggjur og kvíða af og til enda eðlilegur hluti af lífi hvers manns .
Hræðsla , óróleiki og spenna eru t.d. tilfinningar sem kunna að vera hjálplegar því þær bæði vara okkur við og gera okkur kleift að bregðast við ógn og hættum , " segir Linda en bendir svo á að hjá sumum nái þessar sömu tilfinningar tökum á sálarlífinu og verði jafnvel óbærilegur hluti af lífi fólks .
" Hjá mér olli kvíðinn mikilli vanlíðan , hann var með mér alla daga og frá ellefu ára aldri langaði mig meira til að deyja en lifa .
" Læknaheimsóknir og lyf hjálpuðu ekki Nærvera Lindu er smitandi , hún er lífsglöð , brosmild og ljómar af gleði og krafti .
Það er ótrúlegt að fyrir aðeins örfáum árum hafi hún frekar viljað deyja en lifa .
" Ég var búin að leita til fjölda lækna og vera á ýmsum lyfjum en það dugði skammt .
Kvíðinn fór ekkert og vanlíðanin sem fylgdi honum ekki heldur .
" Lækning Lindu reyndist því ekki vera í lyfjaglösum eða læknaheimsóknum .
Eitthvað annað og meira þurfti að koma til .
" Í mínu tilviki var það þolþjálfun , hugleiðsla og hugræn atferlismeðferð sem kom mér á rétta braut , " segir Linda en henni var bent á að þolæfingar , þar sem púlsinum er náð vel upp , gætu hjálpað í baráttunni við kvíða og þunglyndi .
" Ég er með hálfgerða fullkomnunaráráttu og mér finnst ég þurfa að gera allt mjög vel .
Fór því í ræktina 36 sinnum á einum mánuði á 26 þolæfingar og 10 hot yoga-tíma og náði púlsinum vel upp á þolæfingunum .
Ég gleymi aldrei tilfinningunni þegar ég kom heim af síðustu æfingunni og lá uppi í sófa ; í fyrsta sinn í 20 ár langaði mig meira að lifa en deyja , " segir Linda en endurkynnin við lífslöngunina leiddu hana næst að hugleiðslunni .
Hugleiðslan lykillinn að því að róa hugann Allir sem kynnst hafa hugleiðslu þekkja áhrifamátt hennar og ferðalagið inn á við .
Það getur reynst mörgum erfitt í byrjun en þegar ró kemst á hugann verður ferðalagið vel þess virði .
" Hugleiðslan kenndi mér að átta mig betur á hugsununum í kollinum á mér .
Ég get lent í vítahring hugsana þar sem minnsta gagnrýni frá sjálfri mér eða öðrum vindur upp á sig .
Með hugleiðslunni tekst mér að takast á við þessar hugsanir og róa hugann .
" Til að byrja með hugleiddi Linda daglega en segist í dag hafa dregið örlítið úr því en hugleiði þó reglulega .
" Ég gef mér alltaf tíma af og til í hugleiðsluna þótt ég hugleiði ekki daglega lengur .
Hins vegar eiga allir að geta fundið nokkrar mínútur á dag til að hugleiða og það er sérstaklega mikilvægt að finna þessar mínútur þegar kvíði , stress og vanlíðan hellast yfir mann .
Þú þarft ekki að vera búddamúnkur til að hugleiða , sjálf leggst ég bara upp í rúm og tæmi hugann .
" Í dag segist Linda gefa lífinu meiri gaum , hún skynjar umhverfi sitt betur og nýtur augnabliksins .
" Hversu oft förum við út að ganga og tökum ekki eftir umhverfi okkar , gróðrinum eða fuglalífinu í kringum okkur , vegna þess að hugurinn er einhvers staðar annars staðar ? Það getur verið góð hugleiðsla að fara út að ganga og upplifa umhverfi sitt og augnablikið sem við lifum í .
" Linda segist hafa lifað í litlum þægindahring og kvíðinn hafi stjórnað henni en í dag er lífið allt öðruvísi .
" Ég var hrædd við allt nýtt og í staðinn fyrir að gera það sem mig langði að gera lét ég kvíðann stjórna mér og var bara heima , kunni á tímabili sjónvarpsdagskrána utan að .
En í dag er þægindahringurinn orðinn miklu stærri og tímanum sem ég eyddi fyrir framan sjónvarpið er nú eytt í að lifa lífinu og ástunda andlega , félagslega og líkamlega rækt .
" 