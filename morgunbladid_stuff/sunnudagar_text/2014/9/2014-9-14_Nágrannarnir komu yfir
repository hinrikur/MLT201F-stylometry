Mér finnst mjög gaman og mikilvægt að eiga góða nágranna og Egill og Gyða Rán eru afar góðir og skemmtilegir grannar , " segir tónlistarmaðurinn Jógvan Hansen en hann og eiginkona hans , Hrafnhildur Jóhannesdóttir , buðu nágrannahjónum heim í mat í vikunni .
Pörin eru á svipuðum aldri og eiga börn á sama aldri og Jógvan segist ekki þekkja annað úr æsku sinni en að nágrannavinátta sé ræktuð .
Jógvan bauð upp á grindhval í forrétt , fisk í aðalrétt og uppskriftina að eftirréttinum fékk hann lánaða af bloggsíðunni eldhussogur.com .
" Ég hef fengið samskonar forrétt á Ísafirði nema í þann rétt var notuð nautalund en núna notaði ég grindhval í staðinn .
Ég er mikið fyrir fiskmeti en ég elda þó fisk yfirleitt á fremur einfaldan máta .
Þessi uppskrift sem ég eldaði er því í það flóknasta fyrir minn smekk en eflaust þykir öðrum hann fremur einfaldur .
Hann er rosalega góður .
En ég elska allan fisk , siginn fisk , soðinn fisk , steiktan fisk , get borðað endalaust af fiski .
" Eftirréttinn var Jógvan að prófa í fyrsta skipti en hann segir hann hafa verið guðdómlegan .
Sérstaklega hafi muscovado-sykurinn , sem hann var að prófa í fyrsta skipti , gefið gott bragð og kakan hafi verið jafnvel enn betri daginn eftir .
Jógvan er annars í óða önn að undirbúa Frank Sinatra tónleika sem verða föstudagskvöldið næstkomandi , 19. september í Salnum í Kópavogi þar sem hann flytur öll helstu lög söngvarans ásamt hljómsveit .
Hann segir lög Frank Sinatra einmitt vera frábæra tónlist til að keyra upp stemningu í upphafi matarboða en hann hefur verið aðdáandi söngvarans frá því hann var 13 ára .
En hvernig borðar hann fyrir tónleika ? " Ég passa að borða ekki pítsur og mat sem er þyngri í maga en í raun borða ég hvað sem er – aðalmálið er að borða litla skammta yfir daginn svo maður sé alls ekki of saddur .
Ég myndi til dæmis ekki fara í matarboð sama dag þótt ég sé yfirleitt duglegur að bæði halda og fara í matarboð .
" Enda er fátt betra að Jógvans mati en sameinast í góðra vina hóp yfir góðum mat á notalegri stund .
