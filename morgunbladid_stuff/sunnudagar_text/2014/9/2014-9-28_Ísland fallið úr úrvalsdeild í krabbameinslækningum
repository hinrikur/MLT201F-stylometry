Við Íslendingar erum fallnir úr úrvalsdeild í krabbameinslækningum , þar sem við höfum verið áratugum saman .
Það get ég fullyrt .
Ég fylgist mjög vel með á Norðurlöndunum og í Bandaríkjunum og eins og staðan er orðin stöndum við þeim heilbrigðiskerfum ekki lengur á sporði .
Og hvað gerir lið sem fellur úr úrvalsdeild ? Annaðhvort gefst það upp og viðurkennir að það hafi hvorki aðstöðuna né þekkinguna lengur eða spyr hvað það geti gert til að komast aftur upp í úrvalsdeild .
Til þess þarf meiriháttar samstillt átak .
" Þetta segir Helgi Sigurðsson , yfirlæknir í krabbameinslækningum á Landspítalanum , en staða krabbameinslækninga hérlendis hefur verið í brennidepli að undanförnu .
Hann segir spurninguna í raun einfalda : " Höfum við efni á því að vera með eins öflugt heilbrigðiskerfi og hinar norrænu þjóðirnar eða ekki ? " Sex læknar sem hafa nýlokið eða eru í sérnámi í krabbameinslækningum rituðu grein í Fréttablaðið á fimmtudaginn , þar sem þeir gerðu því skóna að Ísland gæti verið orðið krabbameinslæknalaust árið 2020 .
Helgi segir þessar áhyggjur ekki óraunhæfar .
" Komi þetta unga fólk ekki heim gæti þetta orðið veruleiki í náinni framtíð .
Eins og staðan er núna eru sjö krabbameinslæknar á Landspítalanum , þar af tveir 62 ára og fjórir á sextugsaldri .
" Helgi segir engan skort á íslenskum krabbameinslæknum , en þeir eru erlendis ; auk þeirra sex sem skrifuðu undir greinina séu tíu aðrir starfandi í útlöndum .
" Sumt af því fólki er hins vegar búið að vera lengur en tíu ár erlendis og reynslan segir okkur að hafi læknar verið svo lengi í burtu komi þeir ekki aftur .
Það er hægara sagt en gert að taka fjölskylduna upp eftir svo langan tíma .
" Hafa það mun betra erlendis Helgi segir þetta skiljanlegt í ljósi þess að íslenskir krabbameinslæknar hafi það mun betra erlendis en hér heima .
Ekki bara launalega , heldur sé vinnuálag líka minna og frítökuréttur meiri .
" Frítökuréttur hefur verið tekinn af hér heima með skipulagsbreytingum .
Læknar tóku á sig alls konar kjaraskerðingar eftir hrun og ekki hefur verið til umræðu að úr því verði bætt .
" Helgi segir samkeppnisstöðu Íslands hafa versnað .
Þegar hann kom heim úr sérnámi fyrir tæpum þremur áratugum var hann með lægra kaup en í Svíþjóð , þar sem hann lærði , en álíka mikið útborgað , þar sem skattarnir hér voru lægri .
" Núna er staðan sú að ungu læknarnir úti í Svíþjóð eru með helmingi meira útborgað en hér , auk þess sem álagið er minna og frítökurétturinn meiri .
" Hann segir óskiljanlegt að nýútskrifaðir læknar sem ráðnir eru inn til Landspítalans séu á lægri launum en nýútskrifaðir lögfræðingar og viðskiptafræðingar sem spítalinn ræður .
Spurður hvað sé til ráða er Helgi fljótur til svars : " Það þarf alveg nýja hugsun .
Átti samfélagið sig ekki á stöðunni sem komin er upp í heilbrigðismálum er það ávísun á skelfingu .
Vilji er allt sem þarf .
Stjórnmálamenn hafa ekki haft neinn vilja til að breyta þessu og vísa hver á annan .
Fyrir mörgum árum var Magnús Kjartansson heilbrigðisráðherra og þegar upp kom læknaskortur gekk hann í að leysa málið .
Fór sjálfur utan og leysti málið .
Það er allt sem gera þarf , ganga í málið og leysa það .
Menn mega ekki gleyma því að þeir eru stjórnvald .
" Að sögn Helga snýst málið ekki um skort á skilningi .
Sem yfirlæknir hefur hann skynjað skilning ráðamanna .
Á hinn bóginn komi enginn með lausnir að borðinu .
Enginn komi auðmjúkur og segi : " Við gerum okkur grein fyrir því að hér er allt í steik .
Hvað þurfum við að gera til að breyta þessu ? " Sú var tíðin , að sögn Helga Sigurðssonar , að læknar voru stoltir af því að starfa á Landspítalanum og vera hluti af íslenska heilbrigðiskerfinu .
Svo er ekki lengur .
" Það rísa fáir upp með stolti og lýsa því yfir að þeir séu læknar á Landspítalanum .
Það er alveg búið og mikið þarf til að breyta því aftur .
Þegar búið er að brjóta niður stolt manna í starfi er mikið farið .
" Engir læknar eins vel nýttir Mest voru krabbameinslæknar á Landspítalanum þrettán .
Þeim hefur fækkað hratt síðan , eru nú sjö .
Spurður hvað þessir læknar þyrftu að vera margir svarar Helgi Sigurðsson : " Miðað við staðla á Norðurlöndum ættum við að vera fimmtán , erum sumsé helmingi færri en við ættum að vera og stefnir í algjört óefni .
Búið er að gera umfangsmiklar skipulagsbreytingar til þess að við sem eftir erum náum að sinna öllum þeim sjúklingum sem til okkar leita .
Þær breytingar hafa á margan hátt verið jákvæðar en lengra verður ekki gengið .
Það eru engir læknar á Landspítalanum nýttir eins vel og krabbameinslæknar .
Þeir eru í kontakt við sjúklinga allan daginn , alla daga vikunnar .
" Tveir læknar hættu í fyrra og einn á þessu ári .
" Þeirra á meðal var yfirlæknir deildarinnar sem fór til Danmerkur og lýsti því yfir að hún kæmi ekki aftur .
Gafst hreinlega upp því að ekki var hlustað á óskir um framfarir innan greinarinnar .
" Helgi vonar að fleiri séu ekki að hætta en útilokar það ekki .
" Menn hafa verið að hugsa sér til hreyfings .
Það er ekkert launungarmál .
Á móti kemur að mönnum rennur blóðið til skyldunnar .
Það er hægara sagt en gert að yfirgefa sína sjúklinga ! " Þjóðmál Orri Páll Ormarsson orri@mbl.is Höfum við efni á því að vera með eins öflugt heilbrigðiskerfi og hinar norrænu þjóðirnar eða ekki ? Helgi Sigurðsson krabbameinslæknir .
