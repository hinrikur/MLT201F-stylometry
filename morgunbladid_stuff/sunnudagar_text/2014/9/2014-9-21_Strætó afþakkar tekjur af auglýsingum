Auglýsingar á strætisvögnum eru liðin tíð .
Strætó bs .
fékk á sínum tíma milljón á mánuði í tekjur vegna auglýsinga á strætisvögnum .
Framkvæmdastjóri AFA JCDecaux , sem sér um auglýsingar á strætóskýlum , segir mikinn áhuga hjá auglýsendum að auglýsa á strætó .
Svo virðist sem enginn áhugi sé á að ná í þessar tekjur .
Talsmaður Strætó segir auglýsingasöluna ekki hafa borgað sig .
Á árunum 2001-2008 voru strætisvagnar merktir auglýsingum algeng sjón .
Jafnvel gerðist það að fyrirtæki keyptu auglýsingapláss á heilum vagni .
Þetta heyrir sögunni til því Strætó bs .
hefur horfið af auglýsingamarkaði .
Ekki er lengur hægt að fá keypta auglýsingu á strætisvagni heldur fer skiltaplássið undir auglýsingar frá Strætó bs .
Meðan samningur var í gildi um sölu auglýsinga á vögnunum skilaði hann Strætó bs. , sem er í eigu sveitarfélaga á höfuðborgarsvæðinu , um einni milljón króna á mánuði í tekjur .
" Strætó var með samning við fyrirtækið AFA JCDecaux um auglýsingar á vögnunum .
Tekjur Strætó vegna samningsins voru ein milljón króna á mánuði .
Hinsvegar fór öll vinnan fram hjá okkur og á ábyrgð Strætó og á okkar kostnað .
Sé það metið inn var ekki nema helmingur upphæðarinnar rauntekjur , " segir Kolbeinn Óttarsson Proppé , upplýsingafulltrúi Strætó , í svari við fyrirspurn blaðamanns um hvers vegna Strætó bs .
aflar sér ekki lengur tekna með auglýsingasölu .
Kristín Soffía Jónsdóttir , varaformaður stjórnar Strætó bs. , segir auglýsingasölu á vögnum ekki hafa verið sérstaklega rædda í nýrri stjórn Strætó bs .
Ljóst sé þó að ef Strætó nýtti ekki auglýsingaplássið á vögnunum fyrir auglýsingar sem hvort sem er þyrfti að kaupa myndi koma til kostnaður annars staðar .
" Hálf milljón á mánuði eru ekki miklir peningar í þessu samhengi .
Ef Strætó bs .
ætti að auglýsa sig á almennum miðlum þá myndi þessi hálfa milljón hrökkva skammt .
Strætó telur sig fá mikið fyrir peninginn með því að auglýsa eingöngu á eigin vögnum , " segir Kristín Soffía og bendir á að notendum Strætó hafi fjölgað um þriðjung á síðustu fjórum árum .
Að sögn Kolbeins keypti Strætó bs .
auk þess pláss á eigin vögnum fyrir sínar auglýsingar af AFA JCDecaux á sínum tíma fyrir hærri upphæð árlega en sem nam þeim 12 milljónum króna sem fengust í tekjur .
" Þegar kreppan skall á 2008 óskaði AFA JCDecaux eftir því að fá 50% afslátt frá samningnum .
Því var hafnað og stjórn Strætó ákvað að nýta auglýsingaplássið fyrir auglýsingar Strætó .
Í þessu samhengi voru einnig uppi spurningar um samkeppnissjónarmið , þ.e. hvort Strætó ætti að vera í samkeppni við aðra um auglýsingapláss , " segir Kolbeinn .
Að sögn Bryndísar Haraldsdóttur , formanns stjórnar Strætó bs. , er almenn sátt með það fyrirkomulag að Strætó bs .
auglýsi eigin þjónustu á auglýsingarými strætisvagna í stað þess að auglýsingar séu seldar eins og áður var gert .
" Við myndum gjarnan vilja hafa úr meiri fjármunum að spila til að markaðssetja þjónustu Strætó .
En þar sem mjög lítið fjármagn er fyrir auglýsingakaup höfum við talið að hagkvæmasta leiðin fyrir Strætó sé að auglýsa sig með þessum hætti .
Þetta er góð leið til að koma skilaboðum á framfæri .
" Auglýsendur hafa reglulega samband við AFA JCDecaux til að spyrja um auglýsingar á strætó , en fyrirtækið sér um rekstur og auglýsingasölu á strætóskýlum og var áður með samning við Strætó bs .
um sölu auglýsinga á hliðum strætisvagna .
" Strætó bs .
er eina strætófyrirtækið sem ég þekki til í Evrópu sem ekki selur auglýsingar á strætó .
Þó hefur það verið þannig að verðgildi auglýsinga hér er hærra en víða annars staðar .
Það er skrýtið að eigendur geri ekki kröfu um að fyrirtækið afli allra þeirra tekna sem það hefur möguleika á , " segir Einar .
Svo virðist sem lítill áhugi hafi verið hjá Strætó á að endurnýja samning um auglýsingar á vögnunum .
" Ég skil ekki þessa afstöðu .
Það er augljóslega eftirspurn eftir þessum auglýsingum því við fáum að minnsta kosti vikulega símtöl þar sem spurt er um auglýsingar á strætisvagna .
" AFA JCDecaux á og rekur 230 strætóskýli á höfuðborgarsvæðinu og selur auglýsingar á skýlin með samningi við Reykjavíkurborg .
Einar segir tekjur allra sem selja auglýsingar hafa hrunið 2008 , en nú sé allt önnur staða .
" Við erum komin aftur í svipaða veltu og var árið 2006 .
" Miðað við fjölda strætisvagna í notkun á höfuðborgarsvæðinu ætti velta auglýsinga á vögnunum að geta numið um 40-45 milljónum króna árlega .
Þar af myndu beinar tekjur Strætó bs .
geta numið um 14 milljónum króna árlega að mati Einars .
Á árunum 2001-2008 var fyrirtækið með samning við Strætó bs .
um sölu auglýsinga á sjálfum strætisvögnunum .
Þegar hrunið varð 2008 breyttust forsendur og Strætó endurnýjaði ekki samninginn .
Að sögn Einars hefur þó alltaf verið markaður fyrir auglýsingar á strætisvögnum og AFA JCDecaux bauð Strætó aftur samning um auglýsingar á vögnum árið 2009 .
" Þá var hugmyndin að gera langtímasamning , til 10 ára , sem hefði fært Strætó tekjur upp á 70-100 milljónir króna .
Það virtist bara enginn áhugi á því .
En ég tek fram að það er ekkert sem segir að við ættum að fá þetta verkefni að selja auglýsingar á strætisvagna .
Svona á bara að fara í útboð , " segir Einar .
Hætt við að bjóða út auglýsingar 2010 Strætó bs .
hefur síðastliðin fjögur ár nýtt auglýsingarými á vögnum nær eingöngu fyrir birtingu á eigin auglýsingaefni .
Heildarkostnaður þeirrar herferðar Strætó sem nú stendur yfir og ber yfirskriftina mitthverfi nemur alls 6,5 milljónum króna .
Inni í þeirri fjárhæð eru auglýsingar sem prentaðar eru og birtar utan á vögnum og inni í þeim , samkvæmt upplýsingum frá Strætó bs .
Í fjárhagsáætlun Strætó fyrir 2014 er gert ráð fyrir alls 40 milljónum króna í markaðsmál , þ.m.t. launakostnað .
Auglýsingar á strætisvögnum voru nokkuð til umræðu í stjórn Strætó bs .
kosningaárið 2010 .
Þá stóð til að hefja sölu auglýsinga á strætisvögnum að nýju með því að fara með auglýsingarými á vögnum í útboð en þeirri ákvörðun var svo snúið við af nýrri stjórn .
Þetta má lesa í fundargerðum sem aðgengilegar eru á vef Reykjavíkurborgar .
Á fundi stjórnar þann 30. apríl 2010 var ákveðið að fela framkvæmdastjóra Strætó bs .
að undirbúa útboð á auglýsingarými vagnanna .
Á næsta stjórnarfundi , þann 28. maí 2010 , var málið tekið upp aftur og í fundargerð vísað í minnisblað frá verkfræðistofunni VSÓ sem lagt hafði verið fram .
" Stjórn Strætó bs .
samþykkir framlagða áætlun um útboð á auglýsingaplássi strætisvagna .
Stjórnin felur framkvæmdastjóra að fylgja áætluninni eftir , samkvæmt meðfylgjandi minnisblaði , sem gerir ráð fyrir að ferlinu sé lokið fyrir 1. sept. nk , " segir í fundargerð .
Á fundi í stjórninni 5. júlí sama ár var kjörinn nýr formaður Strætó bs .
og á sama fundi var fyrri ákvörðun snúið við þegar samþykkt var að " fresta útboði á auglýsingarými á vögnunum " .
Þann 10. desember 2010 var málið svo aftur rætt og þá tekin ný ákvörðun : " Stjórnin samþykkir að nýting á auglýsingarými verði til kynningar á eigin þjónustu .
" Stjórn Strætó bs .
er kjörin á tveggja ára fresti .
Sú stjórn sem hefur starfað frá því í sumar hefur ekki tekið þetta mál til formlegrar umræðu .
