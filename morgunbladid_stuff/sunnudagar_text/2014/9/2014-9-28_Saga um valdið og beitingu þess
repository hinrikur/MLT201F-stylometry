Þórhildur Þorleifsdóttir leikstýrir óperunni Don Carlo eftir Guiseppe Verdi sem frumflutt verður í Hörpu í næsta mánuði .
Í aðalhlutverkum eru Jóhann Friðgeir Valdimarsson , Helga Rós Indriðadóttir , Kristinn Sigmundsson , Oddur Arnþór Jónsson og Hanna Dóra Sturludóttir .
Þórhildur er afar reyndur leikstjóri og hefur leikstýrt leikritum , óperum og söngleikjum .
Reyndar hefur hún sviðsett fleiri óperur og söngleiki en nokkur annar íslenskur leikstjóri , þar á meðal Töfraflautuna , Il Trovatore , Otello og Niflungahringinn sem sýndur var á Listahátíð árið 1994 og vakti mikla athygli erlendis .
Þórhildur er fyrst spurð hvort það sé öðruvísi að leikstýra óperu en hefðbundinni leiksýningu ? " Bæði og .
Ég lít á óperu sem leikverk sem tónlist hefur verið bætt við og hún er að sumu leyti harðari húsbóndi en texti .
Góðir óperuhöfundar , og Verdi er sannarlega einn sá albesti , setja mikla dramatík í tónlist sína .
Slíkur óperuhöfundur er skáld ekki síður en sá sem setur orð á blað og tónlist lýsir tilfinningum og því sem er að gerast alveg jafnglöggt og orð .
Þetta gerir kröfur til þess að maður byggi upp sýninguna á sama hátt og leikrit .
Maður rýnir í karakterana og reynir að draga fram áherslur , skoðar samskipti og kannar hvað býr undir niðri , eins og maður gerir við leiksýningu og gætir þess svo auðvitað að tónlistin njóti sín sem best .
" Valdinu fylgir hræðsla Hvað er heillandi við þessa óperu Verdis , Don Carlo ? " Auðvitað fyrst og fremst stórbrotin , dramatísk tónlist Verdis .
Hann byggir óperuna á leikriti Schillers um Don Carlo Spánarprins , son Filippusar II Spánarkonungs .
Talsvert er breytt út frá raunveruleikanum en helstu bjórar eru þó sögulega sannir .
Að hluta til er þetta átakanlegt og átakamikið fjölskyldu- og sálfræðidrama um samband föður og sonar þar sem ástleysi föðurins brýtur soninn niður .
Sonurinn Don Carlo er algjörlega sjálfsmyndarlaus , óöruggur , veiklundaður og hvatvís .
Faðirinn hefur orðið fyrir vonbrigðum með hann , fyrirlítur hann og þykir hann ekki glæsilegur arftaki en um leið óttast faðirinn soninn , sem er áhugaverður vinkill .
Einvaldar eins og Filippus II eru alltaf logandi hræddir því valdinu fylgir hræðsla og tortryggni .
Á þessum tímum voru konur skiptimynt til að binda bönd milli ríkja , landa og ætta og Don Carlo á að giftast dóttur Frakkakonungs í því skyni að reyna að koma á friði milli Spánar og Frakklands .
Konungurinn ákveður á síðustu stundu að betra sé að hann taki hana sjálfur og sonurinn festist í þráhyggjukenndri hugmynd um að hann geti átt framtíð með prinsessunni , sem er algjörlega vonlaust .
En afleiðingin er að líf tveggja ungmenna hefur verið lagt í rúst og því bæði dauðanum merkt .
Þetta er fjölskyldudrama sem lýsir því hvernig er fyrir börn að búa við ástleysi , grimmd og höfnun .
En þetta er líka saga um valdið og beitingu þess .
Þarna eru átök kirkju og hins veraldlega valds , Rannsóknarrétturinn starfar af fullum krafti og styrjöld geisar niðri í Niðurlöndum þar sem mótmælendatrúin er að ryðja sér til rúms og Spánarkonungur svífst einskis í því að bæla hana niður .
Það er mjög átakanlegt að vera með 150 ára gamalt verk sem byggist á sögu frá 16. öld og sjá að það er eins og ekkert hafi gerst .
Í verkinu er lýst ástandi í Niðurlöndum þar sem árnar hafa breyst í blóðstrauma , konur hlaupa um grátandi með börnin í fanginu og líkin liggja eins og hráviði .
Slíka atburði sjáum í dag enda er valdið alltaf samt við sig .
" Ógæfa í samfélagi Þú ert baráttumanneskja , hvernig finnst þér að horfa upp á það að heimurinn skuli lítið skána ? " Við verðum að muna að það eru ekki nema tæp 200 ár frá því við Íslendingar vorum að hálshöggva fólk , brennimerkja það og drekkja konum .
Evrópa hefur breyst mjög mikið en ég get ekki dæmt um breytingar í öðrum álfum .
Það er uggvænlegt ástand í heiminum í dag þar sem geisa heiftarlegar trúarbragðastyrjaldir , ekki mjög ólíkt því þegar kristnir fóru eins og logi yfir akur um allar álfur .
Ég trúi því samt að mannkyninu miði áfram , þótt hægt sé .
Ef maður trúir því ekki þá getur maður allt eins lagt upp laupana .
" Nú er sagt og reyndar vitað að konur sem komnar eru yfir miðjan aldur eiga oft mjög erfitt með að fá verkefni .
Þú færð þetta mikla leikstjórnarverkefni , hefurðu alltaf fengið nóg að gera ? " Nei , ekki undanfarið .
Leikhúsið er mjög upptekið af tískustraumum og haldið sama sjúkdómi og samfélagið allt , sem er að henda og byrja upp á nýtt .
Mér finnst það mikill skaði að reynsla eins og sú sem ég bý að sé ekki nýtt .
Eitt á ekki að útiloka annað .
Auðvitað á ungt fólk að koma inn í leikhúsið eins og öll önnur svið en fólk á ekki að detta af færibandinu þegar það er um það bil að ná fullum þroska .
Ég hef haldið dampi lengur en margir aðrir , þannig að ég er svosem ekkert að kvarta þótt ég vildi gjarnan fá fleiri verkefni .
Ég hef fulla orku og fulla getu og mér finnst synd að þeirri getu , og margra annarra á þessum aldri , skuli vera hafnað með þeim hætti sem við sjáum .
Mér finnst það ógæfa í samfélagi að henda meira og minna fullorðnu fólki og láta eins og það sé ekki til og sé ekki tækt til nokkurs skapaðs hlutar .
Á þessum aldri held ég til dæmis að konur búi yfir gríðarlega víðtækri þekkingu vegna þess að þær hafa svo fjölþætta reynslu af lífinu .
Það er slæmt ef þjóðfélagið vill ekki nýta sér þekkingu þessara kvenna .
" Þú sast í stjórnlagaráði , finnst þér það vera vonbrigði hvernig þau mál hafa þróast og áttu von á að sjá nýja stjórnarskrá ? " Þetta var frjó og skemmtileg vinna og það voru forréttindi að fá að sitja í stjórnlagaráði , ein af mörgum sem mér hafa verið rétt í lífinu .
Ég gerði mér samt ekki vonir um að tillögur okkar í stjórnlagaráðinu myndu renna ljúflega í gegn .
Ég er þó sannfærð um að þetta starf var ekki til einskis því umræða um stjórnarskrána og ýmislegt þar að lútandi hefur aukist gríðarlega .
Áður var bókstaflega aldrei minnst á stjórnarskrána , ég held að flestum hafi fundist hún vera plagg uppi í hillu sem engum kæmi við .
Núna eru flestir meðvitaðir um að það skiptir máli hvernig stjórnarskráin er og stöðugt ber á góma að þessu eða hinu þurfi að breyta .
Nú tala menn til dæmis meira en áður um gagnsæi , aukið lýðræði , persónukjör , þjóðaratkvæðagreiðslur , umhverfisvernd og auðlindagjöld .
Allt er þetta til umræðu vegna stjórnarskrárvinnunnar .
Stjórnarskránni verður breytt , enda væri annað mikill kjánaskapur , og þá mun sú stjórnarskrá sem stjórnlagaráð samdi koma við sögu .
" Kröfur á ungum konum Þú ert þekkt kvenréttindakona , hefur ekki heilmikið áunnist í þeirri baráttu frá því þú varst ung kona ? " Jú , það hefur heilmikið áunnist , ekki síst í formlegum réttindum .
Um leið hefur samt ýmislegt breyst til hins verra .
Staðalímyndir , bæði kvenna og karla , hafa fest sig í sessi og afþreyingariðnaðurinn , poppið , tískubransinn og íþróttir eiga þátt í því , enda tengd sölu og peningum .
Ég held að það sé ekki auðveldara að vera ung kona núna en þegar ég var ung kona .
Það eru gríðarlegar kröfur á ungum konum .
Annars vegar að þær geti allt og kunni allt en um leið eiga þær að líta út eins og kvikmyndastjörnur og vera síglaðar .
Að sumu leyti á þetta líka við um unga karlmenn sem eiga að vera vöðvabúnt og folar .
Þetta eru skrýtnir tímar og ég held að konur lendi þar í tvöföldu hlutverki , sem er erfitt fyrir þær .
" Hvernig líst þér á pólitíkina í landinu ? " Ég held að menn séu að berja höfðinu við steininn og standa á móti breytingum sem eru óumflýjanlegar .
Það er kvartað undan lítilli kosningaþátttöku og að ungt fólk hafi ekki áhuga á pólitík .
Ungt fólk hlýtur að hafa áhuga á lífinu og því samfélagi sem það býr í og um leið hlýtur það að hafa áhuga á pólitík , en það hefur ekki áhuga á gamaldags pólitík .
Við stöndum frammi fyrir vandamálum sem sum hver virðast óleysanleg , eins og loftslagsmálin , og þetta fyllir ungt fólk ótta við framtíðina .
Það er gamla systemið sem hefur skapað þetta ástand og af hverju ætti ungt fólk þá að trúa á það ? Þá getur þótt góð útleið að stinga höfðinu í sandinn og segja : Ég ætla að njóta lífsins og hafa það sem best .
Það má segja að það lýsi votti af sjálfhverfu og eigingirni , en ég man eftir svipuðum viðbrögðum við kjarnorkuvánni , sem er ekki horfin en ekki lengur á dagskrá í sama mæli og áður .
Það eru breytingar í vændum og þær hljóta að verða hvort sem okkur finnst þær til bóta eða ekki .
Það er ekki til neitt sem heitir kyrrt ástand í mannlífinu og meðal annars lýðræðið er lífrænt ferli .
Það er þráhyggja að ætla að allt færist í sama gamla horfið .
Hvað eigum við að gera til að ná til ungra kjósenda ? Svarið er : Ekki gera það sama og gert var í gær , heldur reyna að skynja kall tímans .
Það mun ekki ganga að reyna að þvinga allt í sama gamla farveginn .
" Og að lokum , hvað tekur við hjá þér þegar búið er að frumsýna Don Carlo ? " Það er ýmislegt í farvatninu en ég ætla að láta það vera leyndarmál hvað er næst á dagskrá .
Ég get hins vegar sagt að það er af öðrum toga en óperusýning .
" 