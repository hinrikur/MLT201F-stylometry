Silja Aðalsteinsdóttir þýddi nýlega smásagnasafn eftir Alice Munro og vinnur að annarri spennandi þýðingu .
Í viðtali ræðir hún meðal annars um uppvöxtinn en hún á tvenna foreldra , og um ferilinn , sem hefur verið afar farsæll .
Ást á bókum kemur svo vitanlega við sögu .
Kolbrún Bergþórsdóttir kolbrun@mbl.is Silja Aðalsteinsdóttir bókmenntafræðingur hefur í áratugi verið áberandi í menningarlífi landsmanna .
Hún hefur meðal annars starfað sem blaðamaður og gagnrýnandi , verið ritstjóri Tímarits Máls og menningar og menningarritstjóri DV .
Síðast starfaði hún sem ritstjóri á Forlaginu en lét nýlega af því starfi vegna aldurs .
Hún situr þó ekki auðum höndum því hún tekur að sér ýmis verk fyrir Forlagið og í sumar kom út smásagnasafn eftir Nóbelsverðlaunahafann Alice Munro , Lífið að leysa , í þýðingu hennar .
Sagt hefur verið að erfitt sé fyrir konur sem komnar eru yfir fimmtugt að fá störf en það á sannarlega ekki við um Silju .
" Nei , og ekki við fólk yfirleitt í þessum geira , Kolbrún mín , fólk sem hefur lesið mikið og komið sér upp bæði þekkingu og skoðunum .
Slíkt fólk verður bara dýrmætara eftir því sem það eldist , " segir Silja .
" Þegar maður er búinn að sanna sig verður maður ekki atvinnulaus í þessari atvinnugrein .
" Þú varst að þýða smásagnasafn eftir Alice Munro , var það gaman eða erfitt ? " Það var mjög gaman að glíma við Alice Munro , hún virkar svo auðveld en er það ekki .
Munro kom mér oft á óvart með því að segja eitthvað annað í sögunum en ég hafði kannski haldið við fyrsta lestur .
Hún er svo fínn höfundur , gefur manni svo mikið og meira eftir því sem maður fer dýpra ofan í sögurnar hennar .
" Störf þín hafa að stórum hluta snúist um bækur .
Fékkstu strax áhuga á bókum sem barn ? " Ég man ekki eftir þeim tíma þegar ég hafði ekki áhuga á sögum .
Mér voru sagðar sögur í bernsku , aðallega ævintýri , en líka lét ég foreldra mína rifja upp allskonar hremminga- og ævintýrasögur úr sinni bernsku .
Það var mikið lesið fyrir mig og svo varð ég snemma læs .
Ég gæti rifjað upp margar uppáhaldsbækur mínar frá því þegar ég var lítil stelpa en mér finnst samt að Ævintýrabækurnar hennar Enid Blyton hafi skipt ansi miklu máli .
Ég áttaði mig síður en svo á rasisma og sexisma í þeim bókum .
Fyrir mér voru krakkarnir fjórir alveg jafnvígir , þeir tóku allir þátt í ævintýrunum og þótt stelpurnar væru svolítið varkárari en strákarnir þá þurfti náttúrlega einhver að vera varkár .
Mér fannst þessar bækur óskaplega skemmtilegar og ég varð svolítið miður mín þegar farið var að tala verulega illa um þær á tímum rétttrúnaðar og rétthugsunar í barnabókmenntum .
En nú er alls konar fólk farið að játa að hafa haft gaman af þessum bókum .
Það var ekkert óskaplega mikið til af bókum á heimili mínu en það voru góðar bækur .
Pabbi var verkamaður og hélt sérstaklega mikið upp á tvo höfunda sem hann hélt að mér , talaði um og vitnaði í svo til stöðugt , það voru Þórbergur og Halldór .
Ég var ekki nema tólf ára þegar ég las Bréf til Láru og kannski þrettán ára þegar ég las Sölku Völku .
" Þetta eru bækur sem hafa gert mörg ungmenni vinstrisinnuð .
" Ég var alin upp á framsóknarheimili en pabbi var mjög róttækur framsóknarmaður og varð Alþýðubandalagsmaður eftir að ég flutti að heiman .
" Tvennir foreldrar Segðu mér aðeins frá uppvexti þínum .
" Ég bý svo vel að ég á tvenna foreldra .
Blóðfaðir minn var föðurbróðir minn .
Móðir mín varð ólétt eftir hann en hann var að fara að giftast annarri konu og sendi hana til Aðalsteins bróður síns sem var þá bóndi í Rauðuvík á Árskógsströnd .
Þar eignaðist móðir mín mig og skildi mig eftir .
Ég held að hún hafi alls ekki ætlað að gefa mig heldur að koma sér fyrir og sækja mig svo en það hefur ekki gengið eins greitt og hún vonaðist til .
Þegar ég var búin að vera þarna í nokkur ár og fór svona prýðilega um mig þá held ég að hún hafi bara hugsað sem svo að það væri mér fyrir bestu að vera þarna áfram og það var alveg áreiðanlega hárrétt hjá henni .
Ég var mjög heppin því Aðalsteinn og Valgerður voru afskaplega gott fólk .
Ég efast um að ég hefði getað fengið betri aðbúnað og uppeldi , burtséð frá fjárhagshliðinni .
Þau voru bæði bókelsk og kunnu svo prýðilega að meta það þegar ég sýndi góðan námsárangur .
" Hittirðu blóðforeldra þína einhvern tíma ? " Ég kynntist blóðföður mínum aldrei .
Hann var bóndi austur á landi og kom einhvern tíma heim til okkar þegar ég var krakki en ég man óljóst eftir því .
Blóðmóður minni kynntist ég fertug og okkur lynti ákaflega vel saman .
Hún var skemmtileg kona og skáldmælt og ég gaf út ljóðabók eftir hana .
Henni fannst gaman að kynnast mér og rifja upp hvað hún hafði gert af skáldskapartagi sem hún hafði ekki verið að flíka mikið fram að því .
Hún dó í fyrra .
Mér fannst gott að kynnast henni og það auðgaði líf mitt að fá að þekkja hana síðustu þrjátíu árin sem hún lifði .
Nú er allt þetta fólk dáið svo ég get vel sagt þér söguna af því þegar ég hitti blóðföður minn .
Hún er dálítið skondin .
Sumarið 1981 heimsóttum við Gunnar vini okkar , Dagnýju Kristjánsdóttur og Kristján Jóhann Jónsson , austur á Egilsstaði .
Einn daginn fór ég með Kristjáni út í kaupfélag að versla til kvöldsins .
Þar gekk Kristján að manni við búðarborðið og sagði : Blessaður og sæll , Karl .
Ég áttaði mig strax á því að þetta væri faðir minn , arkaði til hans með útrétta hönd og sagði : Komdu sæll og blessaður , Silja heiti ég .
Það er skemmst frá því að segja að hann tók aldrei í höndina á mér .
Hann stóð þarna eins og negldur niður í gólfið og gat sig ekki hreyft .
Þá sneri ég frá og fór að velja vörur úr hillunum .
Þetta var sama sumarið sem ég hitti móður mína og sá þá hvers vegna honum hafði brugðið svona því við vorum afskaplega líkar .
Honum hefur fundist hann sjá draug .
" Í Skeggjabekk Hvenær fluttistu til Reykjavíkur ? " Þegar ég var líklega tveggja ára fluttu pabbi og mamma af Árskógsströnd til Akureyrar þar sem pabbi vann sem verkamaður .
En þar var þá mikið atvinnuleysi og við fluttum suður þegar ég var að verða tíu ára .
Þótt mér þyki vænt um Akureyri núna sem fullorðinni manneskju þá fannst mér verða mikil breyting á lífi mínu við að koma suður og fara í Laugarnesskólann sem var stór skóli þar sem enginn spurði : Hvar áttu heima og hvað gerir pabbi þinn ? heldur : Hvað kanntu , hvað geturðu gert ? Ég var fyrst sett í bekk til Magnúsar Árnasonar með óskaplega skemmtilegum krökkum .
En þau voru ekki endilega mjög dugleg að læra og ég varð ansi leið þegar ég var svo flutt úr þeim bekk yfir til Skeggja Ásbjarnarsonar .
" Hvernig var Skeggi ? " Skeggi hélt ekkert sérstaklega upp á mig og mér skilst af nýlegum fréttum að það hafi kannski verið ágætt .
Hann var samt dúndurkennari , kallinn , og einstaklega góður við bekkinn sem ég var í .
Hann var hrifinn af norðlenska framburðinum mínum og lét mig lesa upp á skemmtunum , kenndi mér að koma fram og bjó mig að vissu leyti til sem upplesara , þannig að ég á honum mikið að þakka .
Í Skeggjabekknum voru krakkar sem höfðu verið saman frá því í sjö ára bekk og ég kom inn í hann á miðjum vetri í tíu ára bekk .
Ég var svolítið út undan fyrst í stað en þegar mér var strítt , til dæmis á syngjandi norðlenskunni minni , þá skildi ég það aldrei sem stríðni .
Þegar krakkarnir slógu um mig hring úti á velli og sögðu mér að segja einhver orð eða telja þá fannst mér það bara gaman .
Ég var svo treg að ég áttaði mig aldrei á eineltinu ! Eða kannski fannst mér bara gaman að vera miðpunktur athyglinnar .
" Hvað ætlaðirðu að verða þegar þú varst barn ? " Ég var sí-teiknandi þegar ég var barn og unglingur og langaði mikið til að læra að myndskreyta bækur .
Það hefði sameinað áhugamálin .
Ég fór í listaskóla í Dublin eftir stúdentspróf en fannst ekki nógu gaman að teikna allan daginn .
Svo ég hætti við myndlistina og fór heim aftur og í háskólann í íslensku og ensku .
Hvað ég ætlaði að gera við það nám var ekki fyllilega ljóst en kennsla lá auðvitað beint við og ég hef kennt heilmikið .
Ég held að mér hafi ekki dottið alvarlega í hug að verða gagnrýnandi og ritstjóri fyrr en ég var allt í einu orðin það .
Það er reyndar svo merkilegt með mig að ég hef aldrei fengið þau störf sem ég sótti um .
Ég sótti um kennslu í Menntaskólanum við Hamrahlíð þegar sá skóli var stofnaður en fékk hana ekki vegna þess að Guðmundur Arnlaugsson skólameistari vildi bara kennara með masterspróf en ég var þá bara komin með BA-próf .
Ég sótti þrisvar sinnum um störf við Háskóla Íslands en þótt ég hefði kennt þar stundakennslu í nokkur ár þá vildu þeir mig ekki sem fastan kennara .
Ég hef unnið heilmikið fyrir útvarp en í hvert sinn sem ég sótti um starf hjá útvarpinu var mér synjað um það .
Þegar ég var ráðin á Mál og menningu , Þjóðviljann og Forlagið sem ritstjóri og á DV sem menningarritstjóri þá sótti ég ekki um störfin heldur voru það hausaveiðar .
Þegar ég lít yfir ferilinn finnst mér að ég hafi verið hamingjusömust sem menningarritstjóri á DV og að þar hafi nýst best það sem ég hef upp á að bjóða en vissulega naut ég þess líka að vera ritstjóri á Máli og menningu og Forlaginu .
Nú er ég komin yfir sjötugt og geri bara það sem mér sýnist .
" Af hverju heldurðu að þú hafir ekki fengið störfin sem þú sóttir um ? " Auðvitað var það í einhverjum tilvikum vegna þess að ég var ekki eins hæf og sá sem fékk starfið , eins og þegar Vésteinn Ólason fékk starf við Háskólann sem ég sóttist eftir , en ég held að annars hafi ég frekar goldið þess að vera vinstri sinnuð en kvenmaður .
Ég held til dæmis að yfirstjórn útvarpsins hafi ekki viljað mig í fasta vinnu vegna þess hvað ég þótti róttæk .
" Vinstri stjórnin rægð að ósekju Hafa stjórnmálaskoðanir þínar breyst með árunum eða ertu enn jafn vinstrisinnuð ? " Ég hef aðallega misst áhugann á pólitík almennt , tek bara afstöðu þegar mér finnst ástæða til .
En vissulega fylgi ég oftar Samfylkingunni og Vinstri grænum að málum en Framsókn og Sjálfstæðisflokki .
Mér finnst satt að segja að það hafi verið farið djöfullega með vinstri stjórnina sem tók við eftir hrun og hún rægð að ósekju .
Ég held að það fólk hafi virkilega reynt að gera það sem hægt var .
Sumt tókst en annað ekki , en það var einlægt í viðleitni sinni .
Ég er alveg viss um að sagan á eftir að dæma stjórn Jóhönnu Sigurðardóttur miklu betur en almenningur gerði þegar hann kaus Sjálfstæðisflokk og Framsókn yfir sig í síðustu kosningum .
En það er ekki auðvelt að stjórna Íslendingum , við erum svolítið galin og viljum að það sé bætt úr öllu strax og erum fljót að dæma ef það tekst ekki .
Ég vona að þeirri stjórn sem núna situr farnist vel .
" Ástæðulaust að vera í fýlu Þú ert nýbúin að þýða smásagnasafn Alice Munro , eru fleiri þýðingaverkefni á borðinu ? " Ég er nýbyrjuð á dásamlegu verkefni , nefnilega að þýða Grimms-ævintýri sem breski rithöfundurinn Philip Pullman hefur endursagt .
Hann tók fimmtíu eftirlætis-ævintýri sín frá Grimm-bræðrum og endursagði þau fyrir nútímalesendur og útskýrir á eftir hverju ævintýri hvað það var sem hann gerði við textann .
Á einstaka stað notar hann atriði úr annarri gerð ævintýrsins en oftast hefur verið notuð , því þessi ævintýri eru sum til í mörgum gerðum , stundum hefur hann bætt við samtölum eða sleppt atriði sem honum finnst ekki passa .
Hann tekur sem sagt að sér sama hlutverk og sögumenn fyrr á öldum sem mótuðu ævintýrin um leið og þeir sögðu þau .
Ég hef líka verið að fylgja eftir bókum sem voru komnar á borðið mitt áður en ég hætti hjá Forlaginu , til dæmis kemur ljóðaúrval Einars Más Guðmundssonar út á ensku í haust og ég hef haft umsjón með því .
Svo var ég að lesa prófarkir að Náðarstund , Burial Rites , eftir Hönnu Kent , sem er ansi mögnuð skáldsaga um Agnesi Magnúsdóttur , síðustu konuna sem var tekin af lífi á Íslandi .
" Lífsstarf þitt hefur snúist um bækur , hefurðu sjálf skrifað skáldskap sem þú átt í skúffum ? " Ég hef einu sinni ort ástarljóð til mannsins míns og þegar ég var tólf ára samdi ég spennusögu sem gerðist í New York ; hvort tveggja er glatað .
Ég ber of mikla virðingu fyrir bókmenntum til að ég fari að reyna að setja eitthvað saman sjálf .
" Þú varðst nýlega sjötug en ert ein af þeim manneskjum sem virðast ekkert eldast .
Ertu lífsglöð að eðlisfari ? " Mér finnst alveg ástæðulaust að vera í fýlu , að minnsta kosti lengi í senn ! Ég hef verið gríðarlega heppin í lífinu og gæfan hefur fylgt mér frá fyrstu tíð , allt frá því ég var skilin eftir í Rauðuvík á Árskógsströnd pínulítill , organdi ungi .
Mér finnst ég hafa verið elskuð og mér hefur verið hampað , oft umfram það sem ástæða var til .
Ég hef þá reynt að launa fyrir það með því að vera ljúf og glöð .
" 