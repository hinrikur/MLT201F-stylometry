Tæknirisinn Adobe keypti á mánudag fyrirtækið Aviary sem hefur boðið upp á forrit til að breyta og laga myndir sem teknar eru með snjallsímum .
Með kaupunum er Adobe orðinn einn besti vinur ljósmyndarans , hvort sem hann er að smella af á síma eða með alvöruljósmyndavél .
Adobe gefur út Photoshop , Lightroom og fleiri forrit sem ljósmyndarar nota mismikið til að laga og breyta myndum .
Aviary hefur verið halað niður rúmlega 100 milljón sinnum úr bæði Google play store og Apple Store og verið notað til að breyta rúmlega 10 milljörðum mynda .
Samkvæmt bloggi forstjóra Aviary , Tobias Peggs , í vikunni ætti forritið ekki að breytast mikið en fyrirtækin myndu vinna saman að næstu uppfærslu Aviary .
" Mér varð það ljóst fyrir rúmum 18 mánuðum að við ættum að sameinast Adobe og hjálpa hver öðrum .
Saman getum við gert góða hluti , hvort sem það er í símanum eða í heimilistölvunni , " skrifaði Peggs á blog.aviary.com og bætti við : " Að lokum vil ég þakka öllum þeim sem hafa notað Aviary .
Stuðningur ykkar hefur komið okkar hingað .
Nú munum við skila enn betri afurð – sem hluti af Adobe .
" Ekki hefur verið greint frá því hvað Adobe greiðir fyrir Aviary .
