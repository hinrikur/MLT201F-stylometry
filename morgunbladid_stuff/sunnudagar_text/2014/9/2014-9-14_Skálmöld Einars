Jólabækurnar munu senn fara að láta á sér kræla og margir af þekktustu höfundum okkar senda frá sér forvitnilegar skáldsögur .
Frést hefur að von sé á nýrri skáldsögu eftir Einar Kárason nú fyrir jólin en hún ber hið vígalega nafn Skálmöld .
Um er að ræða fjórðu bókina í Sturlungabálki Einars en jafnframt þá fyrstu því í henni er lýst aðdraganda þess að út braust blóðug borgarastyrjöld á Íslandi svo að eldar loguðu og blóðið flaut .
Fyrri bækur Einars um Sturlungaöldina hafa hlotið einróma lof og glætt mjög áhuga fólks á þessu róstusama tímabili Íslandssögunnar .
Ofsi hlaut Íslensku bókmenntaverðlaunin og var tilnefnd til Bókmenntaverðlauna Norðurlandaráðs .
Hinir fjölmörgu aðdáendur bóka Einars verða varla sviknir af Skálmöld , sé hún eitthvað í líkingu við fyrri bækurnar sem eiga sér fjölmarga staðfasta aðdáendur á öllum aldri .
