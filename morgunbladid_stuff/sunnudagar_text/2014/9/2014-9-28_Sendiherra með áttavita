Frakkinn Marc Bouteiller , sem nýlega kvaddi Ísland eftir þriggja ára vakt sem sendiherra hér , kvaddi landið með heimsókn í Þekkingarsetrið í Sandgerði .
Þangað kom hann í gær , 16. september , en þá voru 78 ár liðin frá því að franska rannsóknaskipið Pourquoi-Pas ? fórst í miklu óveðri við Straumsfjörð á Mýrum .
Með því fórst hinn heimskunni vísindamaður Jean-Baptiste Charcot ásamt áhöfn sinni , en einungis einn maður komst lífs af .
Af þessu sjóslysi hafa miklar sögur spunnist , um það verið ritaðar bækur , gerðar kvikmyndir , heimildamyndir og fleira – enda ástæða til .
Í heimsókn sinni afhenti Bouteiller safninu í þekkingarsetrinu litinn kompás sem Charcot gekk með í vasanum á rannsóknaferðum sínum .
Verður kompásinn nú einn af gripunum á sýningunni Heimskautin heilla sem fjallar um störf og líf þessa dr. Charcots .
Í sendiherratíð sinni var Bouteiller áhugasamur um tengsl Íslendinga og Frakka fyrr á tíð , en þá voru á fiskimiðum hér við land fjölmargar franskar skútur , sem fiskuðu vel .
sbs@mbl.is 