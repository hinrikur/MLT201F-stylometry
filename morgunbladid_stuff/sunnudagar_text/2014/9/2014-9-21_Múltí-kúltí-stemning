Ég flutti í Nørrebro-hverfið í Kaupmannahöfn fyrir rúmum mánuði og finnst alveg yndislegt að búa hér , kannski af því það minnir mig óneitanlega á Kreuzberg í Berlín þar sem ég ólst upp fyrsta hluta ævi minnar .
Nørrebro verður seint lýst sem rólegu hverfi , en hér er iðandi mannlíf allan daginn og sannkölluð múltí-kúltí-stemning , mikið um ungt fólk og innflytjendur frá öllum heimshornum .
Í gegnum hverfið teygir sig hin langa Nørrebrogade og þar má finna kebabstaði í hundraðatali auk annarra verslana og þjónustu .
Hér hjóla flestir og er umferðin á hjólastígunum á álagstímum gríðarlega mikil og eins gott að hjóla-umferðarreglurnar séu virtar ! Vanti mann meiri ró og næði er þó lítið mál að finna græna bletti eins og Nørrebro park og Assistens-kirkjugarðinn sem eru vinsælir griðastaðir á góðviðrisdögum .
Nørrebro er einnig þægilega nálægt miðbæ Kaupmannahafnar , en það tekur okkur um það bil fimmtán mínútur að hjóla eða taka strætó niður á Strik .
Lena Mjöll Markúsdóttir 