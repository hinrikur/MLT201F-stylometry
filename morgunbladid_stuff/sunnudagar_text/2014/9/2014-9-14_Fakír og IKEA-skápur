Í lok mánaðarins kemur út hjá Forlaginu þýðing Friðriks Rafnssonar á franskri skáldsögu sem kom út í París haustið 2013 , sló í gegn og hefur verið þýdd á fjölmörg tungumál .
Bókin hefur þann ærslafulla titil Ævintýraferð fakírsins sem festist inni í IKEA-skáp og er eftir Romain Puértolas .
Dag einn leggur indverski fakírinn Ajatashatru Kýrskýr Patel upp í langferð frá heimalandi sínu til Parísar með falsaðan hundrað evra seðil í farteskinu .
Markmið hans er að kaupa forláta naglarúm á tilboði í IKEA og selja það hæstbjóðanda þegar heim er komið .
Röð tilviljana verður til þess að fakírinn lendir í ævintýralegri Evrópureisu þar sem hann eignast undarlegustu vini á ólíklegustu stöðum .
Hér er sögð vera á ferð fjörug og bráðfyndin saga af óvenjulegu ferðalagi en um leið fjallar höfundurinn um sammannleg viðfangsefni eins og leitina að ást , viðurkenningu og betra lífi í viðsjárverðum heimi .
Romain Puértolas , sem er fæddur 1975 , hefur starfað sem plötusnúður , söngvari og lagahöfundur , tungumálakennari , túlkur og þjónn .
Hann hefur einnig unnið við landamæragæslu .
Ævintýraferð fakírsins sem festist inni í IKEA-skáp er önnur bók hans .
