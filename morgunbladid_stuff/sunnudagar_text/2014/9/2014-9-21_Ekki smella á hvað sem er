Í sameiginlegri tilkynningu frá netöryggissveit Póst- og fjarskiptastofnunar , Ríkislögreglustjóra , Arion banka , Íslandsbanka , Landsbankanum og MP banka biðja þessir aðilar almenning að vera á varðbergi vegna grunsamlegra pósta sem hafa verið að dúkka upp á bjagaðri íslensku í pósthólfum landsmanna .
Þar eru viðskiptavinir banka beðnir um að smella á tengil inni í póstinum og gefa upp notendanafn og aðgangsorð að netbönkum sem á aldrei að gera .
" Bankar og fjármálafyrirtæki biðja viðskiptavini sína aldrei um slíkt í gegnum tölvupóst , né hvetja þá með þeim hætti til að skrá sig inn í heimabanka .
Þeir sem hugsanlega hafa smellt á hlekk úr tölvupósti eins og þann sem lýst er hér að ofan eru hvattir til að skipta um lykilorð í netbankanum og kynna sér upplýsingar um öryggi netbankans á heimasíðu viðkomandi banka .
Ítrekað skal að viðskiptavinum bankanna er eftir sem áður óhætt að tengjast netbankanum sínum með venjulegum hætti í gegnum vefsíðu viðkomandi banka , " segir ennfremur í tilkynningunni sem lýkur á góðum ráðum : Gott er að hafa það fyrir reglu að tengjast netbanka eingöngu í gegnum heimasíðu viðkomandi banka .
Þegar farið er inn í netbanka ber að gæta þess að slóðin í vafra sé á öruggu vefsvæði , það sést með því að ganga úr skugga um að https : / / sé fremst í vefslóð .
