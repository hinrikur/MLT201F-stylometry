Um og upp úr tvítugu bjó ég í Edinborg , höfuðborg Skotlands .
Þar stundaði ég nám og þar stofnaði ég til heimilis .
Allar götur síðan hefur mér verið hlýtt til Skota og Skotlands – óháð því hvort landið er hluti af Stóra-Bretlandi eða hefði orðið sjálfstætt ríki , þá telst ég til Skotlandsvina : Ég held með Skotum .
Reyndar ber ég hlýjar tilfinningar til Breta almennt – að því marki sem slíkar alhæfingar um lönd og þjóðir hafa einhverja þýðingu .
Sennilega hafa þær það þó á einhvern rómantískan hátt .
Það finnur maður innra með sér þegar maður treður gamalkunnar slóðir og tínir upp gamla vinaþræði .
Menn veltu vöngum yfir því hvað breyst hefði ef Skotar hefðu kosið sjálfstæði og til hefði orðið " nýtt smáríki í Norðvestur-Evrópu " eins og kennarar við Háskóla Íslands í stjórnmálafræði komust að orði í blaðagrein .
Greinarhöfundar vildu augljóslega vera óhlutdrægir en voru þó vinsamlegir í garð skoskrar sjálfstæðisbaráttu ólíkt því sem mér þótti tónninn hjá einum helsta talsmanni sambandssinna , Alistair Darling , fyrrverandi fjármálaráðherra Breta .
Í sjónvarpseinvígi við Alex Salmond , leiðtoga Skoska þjóðarflokksins , sagði hann að Skotar gætu ekki verið sjálfstæðir , hætt væri við að fyrir þeim færi eins og Íslendingum , þeir gætu ekki kunnað fótum sínum forráð vegna smæðar sinnar .
Margir kunna að minnast þess að Darling þessi leit svo á að Íslendingar væru ekki smærri en svo að þeir gætu greitt Bretum Icesave með ærnum vöxtum .
Það vel þekki ég til Skotlands og Skota að allt tal um þá sem smáa og vesæla hafi farið öfugt ofan í þá marga .
Reyndar hef ég aldrei áttað mig alveg á smáríkjahugsuninni jafnvel þegar hún er sett fram í vinsamlegu samhengi .
Nær erum við Íslendingar þó að flokkast til smáríkis en Skotland með sínum 5,3 milljónum íbúa .
Í Danmörku búa 5,7 milljónir , í Noregi 5,1 og Finnlandi 5,5 .
Og áfram mætti telja " smáríkin " .
Vandi heimsins liggur ekki í því að vera smár .
Miklu fremur í því að vera stór og ofmetnast í ljósi stærðar sinnar .
Þetta var reyndar ein af röksemdum skoskra sjálfstæðissinna , að tími væri kominn til að losa sig undan ábyrgð og tilkostnaði við að tilheyra ríki sem þráði það að vera stórveldi á heimsvísu með öllum þeim tilkostnaði sem það hefur í för með sér , og geta þess í stað farið að beina kröftum að friðsamlegum samskiptaháttum við aðrar þjóðir .
Mér segir svo hugur að runnið hafi tvær grímur á marga Skota sem gjarnan vildu sjálfstæði þegar í ljós kom hve mjótt yrði á munum .
Það hafi orðið til þess að þeir hafi sagt nei við sjálfstæði sem þeir hefðu tekið opnum örmum ef fyrir því hefði verið afgerandi meirihluti .
En þetta er enginn endapunktur .
Skotar munu halda áfram göngu sinni í átt til aukins sjálfræðis .
Mörgum hefur eflaust orðið opinberun að sjá inn í sálarlíf bresku valda- og fjármálaelítunnar , sem hamraði á smæðinni og vanmetakennd almennings í baráttunni gegn sjálfstæði Skotlands .
Ögmundur Jónasson ogmundur@althingi.is 