Ekki þarf alltaf að leita langt yfir skammt til að njóta þess að vera til .
Sólbekkur við strönd er ágætur á sinn hátt og verslunarferðir í erlendri stórborg ( sjálfsagt ) líka .
Gamlir kastalar , kirkjur og dýragarðar .
Óbyggðir Íslands hafa heillað marga í gegnum tíðina ; þær toga suma til sín aftur og aftur .
Vilhjálmur Vernharðsson , ferðaþjónustubóndi á Möðrudal á Fjöllum , minntist á við blaðamenn hve mörgum útlendingum fyndist mikið til útsýnisins koma frá bænum en þaðan blasir Herðubreið við í fjarska .
Fjallið eina , eins og sumir kalla hana ! Vilhjálmur segir útlendinga ekki síst hrifna af því hve þeir sjá langt til allra átta .
" Fólki sem yfirleitt sér ekki lengra en að næsta húsvegg eða bíl finnst frábært að koma hingað .
Fólk sem aldrei er í þögn heima hjá sér sækir líka í svona staði .
Útlendingar tala bæði um þetta og fegurðina , ekki síst fegurðina í auðninni , sem Íslendingar virðast hins vegar skammast sín fyrir og vilja helst græða upp .
Útlendingum finnst æðislegt að sjá mela þar sem ekki er stingandi strá .
Þeir horfa allt öðrum augum á landið en við .
" Sannarlega umhugsunarvert : melarnir , grjótið , auðnin og ekki síst þögnin ; allt eru þetta ótrúlegar auðlindir .
Gaman er líka að ganga spölkorn frá þjóðvegi 1 , til dæmis á Mývatnsöræfunum , skoða vörðu , leggjast á bakið og horfa til himins eða finna ilminn af gróðri .
Og kostar ekkert .
skapti@mbl.is 