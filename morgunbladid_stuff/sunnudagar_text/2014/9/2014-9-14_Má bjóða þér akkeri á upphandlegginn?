Tískuinspírasjón vikunnar kemur frá franska tískuhönnuðinum Jean Paul Gaultier sem ég hitti í Gautaborg í tilefni af 60 ára afmæli sænska móðurskipsins Lindex .
Hin vandaða sjómannsdóttir sem ég er hefur náttúrlega alltaf haft smekk fyrir þverröndóttum fötum og keypt þau í ýmsum útgáfum í gegnum tíðina .
Reyndar hefur aldrei verið splæst í original Gaultier heldur meira verið að vinna með einhverjar bónusútgáfur .
Í flestum tilfellum hafa þetta verið efri partar í bolaformi og jafnvel peysuformi og ekki hefur það nú þótt verra ef gulltölur hafa fengið að fljóta með .
Til þess að kóróna allt hafa varirnar verið málaðar rauðar og hárið krullað af hjartans lyst .
Með þverröndóttum efri parti má komast alveg hálfa leið til borgar ástarinnar – Parísar , þar sem goðið sjálft ólst upp og hefur alið manninn síðan .
Á mínum sokkabandsárum kom Jean Paul Gaultier með ilmvatnslínu fyrir dömur og herra sem varð svo vinsæl að nánast allir strákar á Íslandi á aldrinum 15-45 ára lyktuðu eins .
Þetta gerði ástarlíf unglingsáranna dálítið flókið því vísindin halda því fram að lyktarskynið stýri makaleit mannfólksins .
Þegar búið var að baða alla drengina upp úr sama kölnarvatninu vandaðist málið .
Ég ætla nú ekki að fara að kenna þessum dásamlega herrailmi Gaultier um klúðrið sem fylgdi ástarlífi unglingsáranna ...
en samt .
Þetta villti dálítið sýnina og gerði hana þokukennda á köflum .
Stundum varð glundroðinn í þessu öllu við hættumörk , en það er nú sem betur fer liðin tíð .
Í Gautaborg þar sem stórafmæli sænska móðurskipsins var haldið sýndi Gaultier línuna sem væntanleg er í verslanir hinn 8. október .
Allt ætlaði um koll að keyra þegar hann mætti sjálfur , rétt eins og salurinn væri staddur á tískuvikunni í París .
Heimsfrægir tónlistarmenn sungu á meðan flottustu tískusýningarpæjurnar löbbuðu eftir pöllunum .
Á fremsta bekk sátu svo helstu tískupæjur veraldar og tóku " selfie " í gríð og erg eins og er svo afar móðins núna .
Þessi lína er merkileg að því leytinu til að þetta er í fyrsta skipti sem Gaultier hannar línu fyrir eitthvert annað fyrirtæki en sitt eigið .
Hann fylgdist náið með framleiðsluferlinu sem gerir það að verkum að gæðin eiga ekki að vera lakari en í hans eigin tískuhúsi ( jafnvel þótt fötin í Lindex-línunni kosti bara brot af því ) .
Auðvitað eru rendurnar á sínum stað í sinni tærustu mynd , hvítt og blátt með gulltölum en svo sýnir hann víðsýni með því að nota ljósan grunn við svartar renndur í nokkrum flíkum , eins og jökkum , peysum og stórum kápum sem eiga eftir að setja svip sinn á haustið .
Madonnu-toppur með pýramídabrjóstahaldara er eitthvað sem kvenpeningurinn á eftir að elska og svo má ekki gleyma húðflúrlínunni hans Gaultiers sem kemur líka hinn áttunda .
Þar er húðflúrmunstur stimplað á húðlitað þunnt efni og úr þessu eru búnir til kjólar og bolir .
Þetta minnir svolítið á árshátíð húðflúrarafélagsins sem haldin var í Hörpu – bara aðeins meira classy .
Ég hef örugglega einhvern tímann skrifað um það að maður setji ekki límmiða á Ferrari og það sama eigi við um myndir og mannslíkama .
Með árunum hefur umburðarlyndi mitt fyrir fólki þó aukist til muna og finnst mér að hver megi bara vera eins og hann er .
Ef fólk langar í húðflúr þá bara fær það sér húðflúr og ekki orð um það meir .
Eftir að hafa spurt húðflúrað fólk út í myndirnar hef ég nefnilega komist að því að það er alltaf einhver saga á bak við þær og það finnst mér áhugavert .
Með þessu frjálslyndi mínu verð ég öruggleg komin í húðflúrbol í byrjun annarrar viku í október og svo veit maður bara aldrei hvert lífið leiðir mann .
Sem hreinræktuð sjómannsdóttir lægi náttúrlega beinast við að fá sér myndarlegt akkeri á upphandlegginn nú eða íslenska fánann og skjaldarmerkið .
Þetta er náttúrlega hvorttveggja það töff að ég ætti erfitt með að velja ...
svona fyrst maður er búinn að opna á þetta á annað borð ...
martamaria@mbl.is 