Undanfarinn áratug hefur Hjálmar Jónsson , formaður Blaðamannafélags Íslands , átt sér það áhugamál að heimsækja fótboltavelli vítt og breitt um England .
Hann sér að jafnaði nokkra leiki á ári og dreifir álaginu enda þótt hans menn hafi að sjálfsögðu alltaf forgang .
Eins og gengur .
Orri Páll Ormarsson orri@mbl.is Hvað ertu að gera , maður ? Veistu ekki hvar þú ert ? " hrópaði Brynjar Jónsson á Hjálmar bróður sinn og togaði hann aftur niður í sætið .
Bræðurnir voru staddir á Molineux-leikvanginum í Wolverhampton og bakvörðurinn knái í liði Leicester City , Paul Konchesky , var rétt búinn að veita heimamönnum , Úlfunum , náðarhöggið .
Hamraði tuðruna í blávinkilinn .
Eitt augnablik missti Hjálmar stjórn á tilfinningum sínum og gerði tilraun til að spretta upp úr sætinu – sem var illu heilli innan um hörðustu stuðningsmenn Úlfanna .
Til allrar hamingju var Brynjar honum við hlið og bjargaði því sem bjargað varð .
Sárafáir urðu varir við upphlaupið .
Og bræðurnir héldu lífi og limum .
Af þessu mætti ráða að Hjálmar Jónsson væri eldheitur Leicester-maður , líklega einn Íslendinga .
Svo er ekki .
Ungur var hann gefinn West Ham United .
Fyrir þá sem átta sig ekki á samhenginu þá lék téður Paul Konchesky um tíma með Lundúnaliðinu fornfræga .
Einu sinni Hamar , alltaf Hamar ! Hjálmar man ekki nákvæmlega hvers vegna hann byrjaði að halda með West Ham á sjöunda áratugnum en rifjar þó upp leik – gott ef hann var ekki einmitt gegn Leicester – sem sýndur var í Ríkissjónvarpinu í árdaga .
West Ham var 3:0 undir í hálfleik en vann leikinn 4:3 .
" Líklega varð þetta til þess að ég byrjaði að halda með liðinu , " segir Hjálmar og eldur kviknar í augum .
Bara við tilhugsunina .
Miðinn kostaði 1 eða 2 pund Margir málsmetandi leikmenn léku með West Ham á þessum tíma , nægir þar að nefna Bobby Moore , Martin Peters og Geoff Hurst , sem allir gerðu garðinn frægan með enska landsliðinu þegar það varð heimsmeistari á Wembley 1966 .
Að sögn Hjálmars var Manchester United þó vinsælasta liðið meðal jafnaldra hans , með George Best og Bobby Charlton innanborðs , og síðan Leeds United .
Hjálmar hefur stutt sína menn gegnum súrt og sætt en það var ekki fyrr en 1983 að hann kom fyrst á heimavöll West Ham , Upton Park , sem strangt til tekið heitir Boleyn Ground .
" Fótboltaferðir tíðkuðust ekki á þessum tíma en ég var staddur í London og fannst upplagt að kíkja á leik .
Það var ekki flókið mál , ég skellti mér bara í miðasöluna á vellinum og keypti miða sem kostaði að mig minnir eitt eða tvö pund .
Í sömu ferð fór ég á Highbury sem þá var heimavöllur Arsenal .
Það var sama sagan , ég keypti bara miða við innganginn .
Á þessum tíma var fótbolti fyrst og fremst lægristéttarsport í Englandi , " segir Hjálmar .
Vellirnir voru til þess að gera fábrotnir og féllu auðveldlega inn í umhverfið .
Áhorfendastæði tíðkuðust þá enn til jafns við sæti .
" Þetta var í sjálfu sér ekkert mikið merkilegra en að fara á Melavöllinn .
Vellirnir voru hálfgerð hrófatildur , " rifjar Hjálmar upp .
Sá Eið Smára skora Eftir þetta varð ríflega tveggja áratuga hlé á fótboltaferðum Hjálmars .
Hann fór næst á völlinn í Englandi vorið 2005 , ásamt syni sínum , Jóni .
" Við náðum tveimur meistaradeildarleikjum í þeirri ferð , Chelsea gegn Barcelona á Stamford Bridge og Arsenal á móti Bayern München á Highbury .
Chelsea-leikurinn er sérstaklega eftirminnilegur .
Sá frægi dómari Pierluigi Collina dæmdi , einn hans síðasti leikur í alþjóðlegum fótbolta , Ronaldinho skoraði frægt mark fyrir Barcelona og Eiður Smári skoraði fyrir Chelsea eftir sendingu frá Joe Cole [ fyrrverandi leikmanni West Ham ] .
Chelsea vann 4:2 og fór áfram í keppninni .
" Feðgarnir sátu með áhangendum Börsunga sem kom ekki að sök , þar sem þeir voru hlutlausir .
Nutu þess þó að sjá Eið Smára skora .
Jón fylgir Manchester United að málum og spurður hvað hafi farið úrskeiðis þar hlær Hjálmar .
" Ég stunda ekki heilaþvott ! " Þarna stóð Hjálmar andspænis allt öðrum veruleika en 1983 .
Vellirnir voru orðnir miklum mun glæsilegri , sæti allan hringinn , og síður en svo hlaupið að því að fá miða .
Skipuleggja þurfti ferðina með góðum fyrirvara og eitt eða tvö pund hrukku skammt fyrir miðanum .
" Í dag eru vellirnir alltaf fullir , sérstaklega hjá stóru liðunum , og eftirspurn eftir miðum gríðarleg .
Samt er þetta ennþá til þess að gera ódýr skemmtun .
Þegar til alls er litið .
" Hinn venjulegi Breti Lundúnaferðin 2005 kveikti í Hjálmari og síðan hefur hann farið reglulega á leiki í Englandi , einu sinni til tvisvar á ári , og reynir þá iðulega að ná tveimur leikjum í ferð .
Oftast fer hann á Upton Park , að minnsta kosti einu sinni á leiktíð , en hefur líka komið á fjölmarga aðra velli .
Vítt og breitt um landið .
Hjálmari þykir á margan hátt skemmtilegra að koma á smærri vellina en þá stærri .
" Þar kynnist maður bresku samfélagi betur en ég er mjög hrifinn af því eins og svo margir Íslendingar .
Á völlum smærri félaganna finnur maður betur að fótboltinn er partur af tilveru hins venjulega Breta .
Þar fer öll fjölskyldan saman á völlinn , hvorki aldur né kyn skiptir máli .
Þetta á vel við mig enda er það ekki íburðurinn sem skiptir máli þegar horft er á fótbolta .
Heldur fótboltinn sjálfur .
" Hann nefnir Selhurst Park , heimavöll Crystal Palace , í Lundúnum sérstaklega í þessu sambandi .
Stemningin þar sé engu lík .
Aðrir sjarmerandi vellir sem Hjálmar hefur komið á í höfuðborginni eru Craven Cottage , heimavöllur Fulham , Loftus Road , heimavöllur Queen ' s Park Rangers , og The Valley , heimavöllur Charlton Athletic .
" Craven Cottage á bökkum Thames-árinnar er í miklu uppáhaldi hjá mér en hann fellur algjörlega inn í umhverfið .
Völlurinn er eins og húshlið þegar horft er á hann úr fjarlægð .
Mjög heimilislegt .
" Hjálmar segir auðvitað alltaf gaman að sjá stóru liðin spila en stemningin sé samt öðruvísi á heimavöllum þeirra .
" Hún er alþjóðlegri enda er langt síðan fótboltinn var ferðamannavæddur í Englandi .
" Hlakkar til að koma á Anfield Auk Stamford Bridge og Highbury hefur Hjálmar stungið við stafni á Old Trafford , heimavelli Manchester United , og fyrirhuguð er ferð á Anfield Road í Liverpool nú í október .
Þar ætlar Hjálmar með nokkurra daga millibili að sjá Rauða herinn glíma við Real Madrid í meistaradeildinni og Hull City í úrvalsdeildinni .
" Ég hlakka til að koma á Anfield en mörgum sögum fer af rómaðri stemningu þar .
" Hjálmar á enn eftir að heimsækja Emirates Stadium , hinn nýja heimavöll Arsenal , og White Hart Lane , heimavöll Tottenham Hotspur , en hefur áform þar um .
" Bara að miðasölukerfi þessara ágætu félaga hendi mér ekki alltaf út , " segir hann sposkur á svip .
Það eru fleiri en risarnir sem stíga ekki dans .
Þannig kom Hjálmar einu sinni að luktum dyrum á Griffin Park , heimavelli Brentford , sem nú leikur í B-deildinni .
Það var engin leið að fá miða .
Vellirnir sem Hjálmar hefur heimsótt á landsbyggðinni eru Goodison Park ( Everton ) , Britannia Stadium ( Stoke City ) , St .
Mary ' s ( Southampton ) og svo auðvitað Molineux ( Úlfarnir ) .
Af völlum sem eru ofarlega á heimsóknarlistanum nefnir Hjálmar Elland Road en Brynjar bróðir hans , sem oft er með í för , er einmitt grjótharður Leedsari .
" Hann hefur samt taugar til West Ham held ég líka vegna linnulauss áróðurs af minni hálfu .
" Hann brosir .
Slagsmál brutust út Hjálmar á vini í Southampton , íslenska konu og eiginmann hennar , Breta af gamla skólanum , og fór einu sinni með þeim á völlinn – að sjá Southampton gegn West Ham .
Þar er fótboltinn einmitt svona fjölskyldusport , allir fara saman á völlinn , ungir sem aldnir , karlar og konur .
Eins og á Molineux gleymdi Hjálmar sér hér um bil þegar West Ham jafnaði en náði á elleftu stundu að koma böndum á tilfinningar sínar .
Eins gott því skammt frá í stúkunni brutust út slagsmál .
" Ég veit það ekki fyrir víst en mögulega hefur West Ham-maður komið þar við sögu , " segir Hjálmar og prísar sig sælan .
" Þetta eru mjög heitar tilfinningar ! " Hann hefur fyrir venju að kaupa minjagripi á hverjum velli fyrir sig , keppnistreyjur heimaliðsins , og á orðið dágott safn .
Enda þótt Hjálmar hafi fram að þessu haldið sig við England segir hann vel koma til greina að sjá leiki víðar í framtíðinni , svo sem í Þýskalandi og á Spáni .
Nefnir hann Borussia Dortmund sérstaklega í því sambandi enda sé Westfalenstadion annálaður fyrir góða stemningu .
Upton Park kvaddur Auk Liverpool-ferðarinnar er Hjálmar staðráðinn í að fara á Upton Park í vetur en sem kunnugt er yfirgefur West Ham völlinn á næsta ári og flytur sig yfir á Ólympíuleikvanginn .
Sjálfur er hann á báðum áttum varðandi þau vistaskipti .
" Auðvitað verður gaman að flytja á stærri völl og kannski gott fyrir félagið .
Á móti kemur að andrúmsloftið á örugglega eftir að breytast .
Hvort það verður betra eða verra mun tíminn leiða í ljós .
" Ekki er ólíklegt að formaður finnska blaðamannafélagsins , Arto Nieminen , verði með Hjálmari í för þegar Upton Park verður kvaddur .
" Af fimm formönnum blaðamannafélaganna á Norðurlöndunum hafa tveir áhuga á fótbolta , ég og Arto , og svo skemmtilega vill til að við höldum báðir með West Ham .
Hann var búinn að sjá marga leiki áður en hafði ekki upplifað sigur fyrr en við fórum saman í annað skipti .
Núna vill hann helst ekki fara án mín ! " Fótbolti er undanþeginn lógík .
