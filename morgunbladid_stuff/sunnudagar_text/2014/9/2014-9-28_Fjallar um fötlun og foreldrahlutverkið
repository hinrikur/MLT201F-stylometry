" Þess var ekki vænst að ég eignaðist börn , " segir Þorbera Fjölnisdóttir í fyrirlestri sem birtur er í myndbandsformi á vef Þekkingarmiðstöðvar Sjálfsbjargar .
Fyrirlesturinn er hluti af svokallaðri jafningafræðslu sem miðstöðin er að fara af stað með og er sá fyrsti sem birtur er í röð fyrirlestra með ýmsum umfjöllunarefnum tengdum fötlun og daglegu lífi .
Í þessum fyrsta fyrirlestri fjallar Þorbera um fötlun og foreldrahlutverkið en hún greindist með erfðasjúkdóm á barnsaldri og segir ýmsar siðferðislegar spurningar hafa vaknað þegar hún tók ákvörðun um að eignast börn .
Í fyrstu hafi henni verið ráðlagt að halda sig frá barneignum .
Hún lýsir ákvörðunarferli sínu vandlega í fyrirlestrinum , en öll þrjú börn Þorberu , 16 ára , 19 ára og 22 ára , eru ófötluð .
Fyrirlestur Þorberu í heild er aðgengilegur á vefsíðunni www.thekkingarmidstod.is , undir flipanum Fræðsla og undirflipanum Fyrirlestrar .
Þekkingarmiðstöð Sjálfsbjargar vill með frumkvöðlastarfi sínu vinna að því að efla þekkingu á málefnum hreyfihamlaðs fólks og stuðla að hugarfarsbreytingu í samfélaginu .
