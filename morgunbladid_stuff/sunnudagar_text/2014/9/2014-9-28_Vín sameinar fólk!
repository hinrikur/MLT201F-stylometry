Sue Hodder , einn fremsti víngerðarmaður Ástralíu , var stödd hérlendis í vikunni en hún hefur verið víngerðarmaður Wynns í Ástralíu í 22 ár .
Hodder er margverðlaunaður víngerðarmaður sem segir lykilinn að gæðum víns sem framleitt er í Coonawarra-héraði án efa loftslagið .
Orri Páll Ormarsson orri@mbl.is Snemma á þessu ári var Eiríkur S. Svavarsson , hæstaréttarlögmaður og vínáhugamaður , ásamt eiginkonu sinni á ferð um Ástralíu og mátti til með að sækja heim eina af sínum uppáhaldsvínekrum , Wynns í Coonawarra-héraði í suðurhluta landsins .
Var honum tekið með kostum og kynjum og fékk meðal annars leiðsögn um vínekruna og -kjallarana hjá aðalvíngerðarmanni Wynns , Sue Hodder .
Vel fór á með þeim og þótti Hodder merkilegt að Eiríkur væri kominn alla þessa leið .
" Þennan mann verð ég að hitta , " mun hún hafa sagt .
Þegar þau kvöddust hvatti Eiríkur Hodder til að sækja sig heim væri hún á ferð í Evrópu .
Hún tók hann á orðinu og í vinnuferð sinni í Bretlandi hafði hún þriggja daga viðkomu á Íslandi .
Dvaldist á heimili Eiríks og var heiðursgestur í vínsmökkunarklúbbi sem hann hefur átt aðild að í tvo áratugi .
" Vín sameinar fólk .
Það er gömul saga og ný .
Þetta hefur verið stórskemmtileg heimsókn og ég er upp með mér að hér á Íslandi séu til menn sem kunna svona vel að meta vínin sem við framleiðum á Wynns og safna þeim jafnvel .
Ég verð bara að gæta þess að láta ekki slá að mér því ég á að dæma í vínkeppni í Adelaide í Ástralíu um næstu helgi , " segir Hodder sem þykir íslenska haustið býsna napurt .
Eiríkur staðfestir þetta allt .
Hann hafi lengi haldið upp á Wynns og shirazinn þeirra sé einn sá albesti sem hann hafi smakkað .
" Því miður er ekki hægt að fá Wynns í vínbúðum hér á landi .
" Megináhersla Wynns er á rauðvín , cabernet sauvignon , shiraz og merlot en hvítvín er líka framleitt þar , bæði riesling og chardonnay .
Bakgrunnur Hodder er í landbúnaði , hún er komin af bændum í Alice Springs sem er í landinu miðju , þó ekki víngerðarfólki .
" Þeim þykir samt gaman að drekka góð vín , " segir hún brosandi .
Víngerð heillaði Hodder snemma og eftir að hafa aflað sér tilhlýðilegrar gráðu árið 1992 réð hún sig fljótlega til Wynns í Coonawarra .
" Skólinn var fínn grunnur en það er með víngerð eins og svo margt annað ; maður lærir alltaf mest þegar maður er kominn út á ekrurnar .
Ég hef verið hjá Wynns í 22 ár og lært eitthvað nýtt á hverju einasta ári , " segir Hodder sem verið hefur aðalvíngerðarmaður ekrunnar frá 1998 .
Vín hefur verið ræktað á landareigninni frá árinu 1891 en Wynn-fjölskyldan festi kaup á víngerðinni og ekrunum árið 1951 .
Stolt Wynns hefur verið cabernet sauvignon , Black label , sem kom á markað fyrir réttum sextíu árum .
" Cabernet sauvignon-þrúgan okkar er einstök að því leyti að við ræktum hana ennþá , eftir sextíu ár , á sömu ekrunni .
Mörg helstu cabernet-héruð heims , svo sem Napa Valley og Bordeaux , hafa þurft að endurplanta á sínum ekrum vegna rótarskemmda .
Við erum mjög stolt af þessu .
" Lykillinn án efa loftslagið Hún segir lykilinn að gæðum víns sem framleitt er í Coonawarra án efa loftslagið .
Þar sé svalara en víðast annars staðar í Ástralíu .
Fyrir vikið þroskast þrúgurnar hægar sem hefur áhrif á bæði bragð og styrk án þess að koma niður á sýrustiginu .
Heldur hefur hlýnað í Coonawarra og þar , eins og í heiminum öllum , fylgjast menn grannt með loftslagsbreytingum enda geta þær haft afgerandi áhrif á greinina til lengri tíma litið .
" Við búum okkur undir enn frekari hlýnun .
" Árið 2002 hrinti Wynns af stokkunum gæðaverkefni , þar sem stuðst er við nýjustu tækni og vísindi á sviði vínræktar .
Hodder segir þetta hafa gert sér kleift að búa til ennþá fágaðri og glæsilegri vín en áður .
" Þetta verkefni , sem kollegi minn og lærifaðir Allen Jenkins stýrir , hefur verið afskaplega vel heppnað og styrkt stöðu okkar til muna .
Við erum betur í stakk búin núna til að framleiða góð vín en við vorum áður en til verkefnisins var stofnað .
" Hodder býr á Wynn-landareigninni og víkur aldrei frá meðan á uppskerunni stendur .
Þess utan ferðast hún töluvert , innan lands sem utan , til að kynna sína vöru , hitta aðra víngerðarmenn og dæma á vínsýningum .
Spurð hvort henni sé tekið sem njósnara í herbúðum annarra framleiðenda hlær Hodder .
" Nei , alls ekki .
Auðvitað er samkeppni milli víngerðarmanna , það liggur í hlutarins eðli , en þeir geta líka unnið saman .
Skipst á skoðunum og upplýsingum .
Það er mikilvægt að heimsækja önnur vínræktarhéruð til að fylgjast með nýjungum og mér er alltaf vel tekið .
Svo lengi sem framleiðslan er létt vín stöndum við saman .
Óvinirnir eru þeir sem framleiða bjór og brennda drykki , " segir hún brosandi .
Vín með sögu njóta meiri hylli Sue Hodder nýtur mikillar virðingar heimafyrir og hefur meðal annars verið valin víngerðarmaður ársins í Ástralíu , síðast 2010 .
Spurð um nálgun sína og hugmyndafræði í starfi segir hún brýnt að virða söguna og hefðina .
" Vín með sögu njóta alltaf meiri og meiri hylli .
Wynns-vín hafa getið sér gott orð gegnum tíðina og mitt hlutverk er að viðhalda því .
Ég er forráðamaður þessa merkis og þarf að hegða mér í samræmi við það .
Vínin okkar eru fræg fyrir að eldast hægt og vel og mér ber að tryggja að svo verði áfram .
Það geri ég með því að blanda saman eldri aðferðum sem hafa sannað sig gegnum árin og nýjum og spennandi aðferðum .
Það eru forréttindi að rækta vín í hinum fræga " rauða jarðvegi " í Coonawarra .
" Hodder kveðst ekki beinlínis finna fyrir þrýstingi sem aðalvíngerðarmaðurinn á svo virtri vínekru .
" Ég finn fyrir ábyrgð .
Hafandi sagt það eru árin misjöfn og þegar illa árar er pressan meiri en ella .
Það segir sig sjálft .
" 80% af víninu sem Wynns framleiðir fara á Ástralíumarkað en Hodder segir æ fleiri lönd sækja í merkið .
Stærstu markaðirnir , utan heimalandsins , eru Kanada , Hong Kong og Bretland .
" Vonandi bætist Ísland fljótlega í þann hóp ! " 