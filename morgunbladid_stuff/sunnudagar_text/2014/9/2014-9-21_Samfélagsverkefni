Björn Guðmundur Björnsson er verkstjóri hjá Toppfiski , stærsta fyrirtækinu á Bakkafirði , þar sem starfar á annan tug manna við fiskvinnslu .
Í frístundum rekur hann svo verslunina Mónakó steinsnar frá fiskvinnslunni .
Verslunin er einnig nokkurs konar félagsmiðstöð ; þar koma margir , þiggja kaffisopa og ræða málin .
" Verslun hafði legið niðri hér í eitt ár þegar sveitarfélagið auglýsti reksturinn árið 2008 en enginn sótti um .
Ég sló því til ; fannst ekki annað hægt en hér væri rekin verslun , " sagði Björn Guðmundur þegar Morgunblaðið kom í heimsókn síðdegis á föstudegi .
Þá var hann bara í " heimsókn " því dóttir hans , sem stundar nám við Verkmenntaskólann á Akureyri , var komin í helgarfrí og stóð við afgreiðsluborðið .
Bakkafjörður sameinaðist Þórshöfn fyrir nokkrum árum og heitir sveitarfélagið Langanesbyggð .
Fólki á Bakkafirði hefur fækkað undanfarin ár og eru íbúar nú innan við eitt hundrað .
Hvorki er langt til Þórshafnar né Vopnafjarðar en getur þó verið erfið færð að vetrarlagi .
Þangað sækja menn ýmislegt og fólk gerir sér einnig ferð til Egilsstaða og Akureyrar til stórinnkaupa .
En í Mónakó fær fólk allar helstu nauðsynjar .
Opið er fjóra daga vikunnar tvo tíma í senn , kl. 16 til 18 .
" Ég var fyrst með opið fimm tíma alla daga , en tveir tímar er nóg .
Fólk kemur þegar það veit að er opið .
" Björn Guðmundur segir verslunarrekstur í þorpinu ekki mikið gróðafyrirtæki .
" Ég lít aðallega á þetta sem samfélagsverkefni .
" 