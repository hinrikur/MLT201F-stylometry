Forðum byrjuðu menn á að fá sér imbavél , eins og þær myndavélar voru kallaðar sem voru hvað einfaldastar og með fastri linsu , en eftir því sem færnin jókst komu flóknari apparöt sem gerðu kleift að taka betri myndir .
Eftir að myndavélar komu í alla farsíma tóku þeir við hlutverkinu – alltaf tiltækir og einfalt að taka myndir sem eru nógu góðar til að varðveita minningar og deila á samfélagsmiðlum og stundum svo góðar að hægt er að stækka þær og prenta á gæðapappír .
Þeir sem taka mikið af myndum verða þó fljótlega sólgnir í meiri gæði og fleiri möguleika sem skýrir það hversvegna vasamyndavélar hafa haldið velli þrátt fyrir farsímafjöld .
Meðal kosta þess að vera með vasamyndavél , samanborið við farsíma , er það hagræði að vera með frátekið apparat í myndatökur , almennilegur aðdráttur og almennilegar nærmyndir , pláss fyrir myndir ( minni á nýtt 512 GB minniskort frá SanDisk – alvanalegt er að símar séu með 32 GB minni ) , rafhlöðuendingin , sem er alla jafna umtalsvert meiri en á farsíma , og svo má ekki gleyma þeirri þumalputtareglu að því meira sem er lagt í linsuna verða myndirnar betri ( ekki algilt , en þó prýðileg viðmiðun ) .
Vasamyndavélar eru margar einnig með mun öflugri og betri hugbúnað en sá sem stýrir myndavélum í farsímum .
Ný vél frá Canon , PowerShot SX700 HS , skorar vel í öllu ofangreindu og þá sérstaklega í aðdrætti , enda leggja Canon-bændur sérstaka áherslu á aðdrátt í SX-línu PowerShot-vélanna og SX er þeirra skammstöfun á Super-Zoom .
( Rétt að geta þess hér að módelanúmer sögðu ekki alla söguna , SX50 var þannig mun betri vél en SX100 , en eftir SX100 urðu vélarnar minni og heldur ódýrari .
) Vélin er hraðvirk , fljót að komast í gang – frá því kveikt er á henni þar til hægt er að smella af líða tæpar tvær sekúndur og innan við sekúnda á milli mynda , en hún er líka skotfljót að taka sjálfar myndirnar .
Sjálfvirki fókusinn getur sett strik í reikninginn , en mér fannst hann hæfilega hraðvirkur .
Þessar tilraunir voru gerðar í góðri birtu , en í rökkvuðu herbergi þar sem flass þurfti til að ná mynd tók það eðlilega lengri tíma , aukinheldur sem sjálfvirki fókusinn var lengur að ná áttum .
Eitt til viðbótar má nefna sem kost vasamyndavéla umfram farsíma og það er hve vélin getur tekið margar myndir í röð .
SX700 býður reyndar upp á þrjár leiðir til að taka myndraðir sem skila mismunandi góðum myndum .
Sú fyrsta skilar 2,9 myndum á sekúndu í fullri upplausn .
Ef nota á sjálfvirka skerpu , autofocus , fækkar myndunum niður í eina .
Vélin er með innbyggt WiFi sem gerir kleift að deila myndum jafnharðan og þær eru teknar , svo framarlega , vitanlega , sem WiFi-samband sé tiltækt .
Hægt er að láta vélina senda myndir í símann og nota hann til að senda beint á Facebook , Twitter eða YouTube , svo dæmi séu tekin , en það er líka hægt að búa svo um hnútana að vélin afriti myndir sjálfkrafa í gagnaský eins og Flickr , Dropbox eða Google Drive , eða þá á tilgreinda borðtölvu .
Það er í sjálfu sér ekki flókið að stilla þráðlaust net á vélinni og ekki heldur að tengja hana við farsíma , en á farmsímann þarf sérstakt forrit frá Canon .
Maður þarf líka að skrá sig hjá vefþjónustu Canon og tilgreina þar hvaða þjónustur eiga að taka við myndum .
Þegar búið er að setja allt upp er nóg að þrýsta á hnapp sem kveikir þá á þráðlausa netinu og tengist viðkomandi síma eða tölvu sjálfkrafa .
Það er líka hægt að nota símaforrit til að stýra myndavélinni , en reyndar er ekki hægt að stýra svo ýkja miklu þegar upp er staðið .
Að því sögðu þá er það ágætis viðbót .
Ekki er bara þráðlaust net , heldur er líka hægt að nota NFC-tengingar , sem felast þá í því að nóg sé að snerta annað NFC-tæki til að tengjast eða deila .
Mér finnst útfærslan þó heldur fátækleg , aðallega sú að ef vélin snerti NFC-væddan síma ræsir hún viðeigandi forrit á símanum og síðan WiFi-tengingu .
Það er lítið fengið með NFC ef ekki er hægt að nota það án þess að deila myndum án þess að þurfa að ræsa þráðlausa tengingu til að halda áfram , en ekki má gleyma því að gagnaflutningsgeta NFC er takmörkuð , ekki nema 424 kílóbitar á sekúndu ( Blutooth er 2,1 megabiti ) og því seinlegt að senda mynd á milli .
Þráðlausa netið gefur líka færi á að nota símann til að merkja myndirnar eftir staðsetningu , því það er ekkert GPS í vélinni sjálfri .
Ég áttaði mig ekki á að flassið væri ekki sjálfvirkt fyrr en ég byrjaði að prófa vélina , þ.e. það smellur ekki upp sjálfkrafa heldur þarf maður að opna það með hnappi á hliðinni .
Þar fyrir neðan er svo annan hnappur sem virkjar svokallað Zoom Framing Assist , en það hefur tvíþætta virkni , annars vegar til þess að hægt sé að sjá allt svið myndflögunnar án þess að glata þeirri aðdráttarstillingu sem maður er sáttur við , en það kemur sér einkar vel þegar notaður er mjög mikill aðdráttur .
Svo er hægt að láta myndavélina fylgja andliti og stilla aðdrátt sjálfkrafa til að halda andlitinu jafn stóru í myndrammanum þó það sé á hreyfingu .
Hvort tveggja er hægt að nota þegar myndbönd eru tekin .
Rafhlaðan dugir í 250 myndir við meðalstillingu , en skiptir eðlilega máli hve mikið flass er notað og eins hvort verið sé að senda myndir yfir þráðlaust net eða nota það yfirleitt .
Það er hægt að stilla hana á svonefnda ECO-stillingu og þá slekkur hún á sér eftir smá bið þó kveikt hafi verið á henni og þá nást allt að fimmtíu myndir til viðbótar .
Mér finnst það ókostur að ekki sé hægt að hlaða rafhlöðuna í gegnum USB-tengi , eins og algengt er á vasavélum núorðið , eða hugsanlega þarf meiri spennu en hægt er að skila í gegnum slíkt tengi .
Annað sem geta má er svonefnt Live View Control-snið , en þá er hægt að stilla birtustig , liti og fleira og sjá jafnharðan hvernig myndin mun líta út þegar þrýst er á hnappinn .
Líka er hægt að velja snið sem tekur fimm myndir með mismunandi stillingum þegar smellt er af en vistar líka upprunalega mynd .
Hægt er að kenna vélinni að þekkja allt að tólf andlitum sem hún reynir helst að hafa í fókus og / eða réttri birtustillingu – algjör snilld .
PowerShot SX700 HS kostar 64.900 kr. í vefverslun Nýherja .
Myndflagan er 16 milljón díla BSI CMOS , sem gefur myndir upp á allt að 4.608 x 3.456 díla ( 4:3 , 16:9 er þá 4.608 x 2.592 ) .
Myndband getur verið mest 1.920 x 1.080 dílar við 60 ramma á sekúndu .
Skjárinn á bakinu er 3 " LCD , 922.000 díla .
Árni Matthíasson 