Birkir Vagn Ómarsson , íþróttafræðingur og þjálfari hjá World Class , er mikill íþróttagarpur og fer allt að átta sinnum í ræktina á viku .
Hann á tvö börn , Kára og Eddu Lilju , og segir að það þurfi ekki alltaf mikinn tíma til að ná góðri æfingu .
Stundum sé allt í lagi að fara bara í göngutúr með börnin ef tíminn er knappur .
Gælunafn : Mamma kallaði mig oft ljósið og það yfirfærðist , mér til mikillar ánægju , yfir til vina minna .
Atvinna : Íþróttafræðingur og vinn við að þjálfa í World Class .
Hversu oft æfir þú á viku ? Þegar ég er í stuði fer ég átta sinnum í viku og hvíli mig á sunnudögum .
En yfirleitt fer ég einu sinni á dag , sex daga vikunnar .
Hver er lykillinn að góðum árangri ? Það er mikilvægt að setja sér gáfuleg markmið og vera þolinmóður í því sem maður er að gera .
Hvernig er best að koma sér af stað ? Það er mikilvægt að koma sér á staðinn .
Margir vilja mikla fyrir sér hlutina en það er um að gera að byrja rólega .
Hvað ráðleggur þú fólki sem vill hreyfa sig meira ? Maður þarf að vera skynsamur og fara ekki fram úr sér .
Ég vil hafa sem mesta fjölbreytni í minni líkamsrækt .
Það er hægt að æfa of mikið og það er ekki gott því líkaminn þarf sína hvíld , mjög mikilvægt .
Hvernig heldurðu þér í formi þegar þú ferð í frí ? Ég hef alla tíð verið mikið í íþróttum og það kemur sér oft vel .
Ég nýti mér ýmsa staði þegar ég er í fríi .
Leikvelli , náttúruna og bara það sem mér dettur í hug .
Maður þarf ekki langan tíma til að gera fína æfingu .
Svo er bara að fara út að ganga með börnin eða léttan hlaupatúr .
Ertu almennt meðvitaður um mataræðið ? Já ég er meðvitaður um mataræðið en ég á það til eins og svo margir að detta í smásukk annað slagið .
Það er mikilvægt að vita hvað maður er að láta í systemið á sér .
Hvað borðarðu til að halda þér í formi ? Ég drekk bara vatn og reyni að borða eins hreina fæðu og ég get .
Ég fer ekki oft út í einhverjar öfgar .
Hvaða óhollusta freistar þín ? Ég hef alltaf verið veikur fyrir einni ískaldri kók í dós .
Ég er lítill nammikall en pítsa og kók er nokkuð sem ég gæti fengið mér daglega .
Hvað ráðleggurðu fólki sem vill bæta mataræðið ? Það er langbest að borða eins hreint og maður getur .
Það er enginn matur eða drykkur hlutlaus .
Fínt að hugsa það þannig að það er til tvenns konar fæða ; fæða sem gerir þig heilbrigðari og fæða sem gerir þig minna heilbrigðan .
Hvaða gildi hefur hreyfing fyrir þig ? Mikið gildi .
Það er mikilvægt að hreyfa sig og finna sér hreyfingu sem manni finnst skemmtileg .
Hvort sem það er lyftingar , göngutúrar , sund , hjólreiðar eða eitthvað annað .
Við eigum öll að geta fundið smátíma af deginum til að koma okkur í góða hreyfingu , alveg sama hversu mikið er að gera í vinnunni .
Hvað eru algeng mistök hjá fólki við æfingar ? Margir sem byrja að hreyfa sig ætla að gleypa heiminn á einum degi .
Það borgar sig að byrja rólega og láta hlutina bara gerast rólega .
Vinnandi í líkamsræktarstöð allan daginn sé ég líka alltof marga beita líkamanum rangt við æfingar og það getur verið slæmt .
Mikilvægt er að kunna æfingarnar sem maður er að gera .
Hverjar eru fyrirmyndir þínar ? Róbert Traustason er toppþjálfari sem hefur kennt mér mikið .
Svo er Ebbi frændi ( Evert Víglundsson ) þjálfari sem er til fyrirmyndar , á fimmtugsaldri í toppstandi .
