Ylfa Edelstein hefur marga fjöruna sopið en hún ákvað ung að aldri að láta verða af því sem hana dreymdi um að vera , leikkona .
Hún er ánægð með að hafa elt drauma sína og gæti ekki hugsað sér annað líf en það sem hún hefur kosið .
Á sínum ferli hefur hún leikið á móti ýmsum stjörnum .
Nú síðast Clive Owen í nýrri þáttaröð , The Knick .
Gunnþórunn Jónsdóttir gunnthorunn@mbl.is Íslendingar eru duglegir að dreifa sér víða um heim og margir þeirra gera það gott á erlendri grundu .
Einn þeirra er Ylfa Edelstein leikkona en hún hefur farið með hlutverk í vinsælum þáttum á borð við Law & Order , A Gifted Man og leikur um þessar mundir hjúkrunarkonu í þáttunum The Knick með Clive Owen í aðalhlutverki .
Þættirnir eru skrifaðir af Jack Amiel og Michael Begler og Steven Soderbergh leikstýrir .
Þegar blaðamaður slær á þráðinn situr Ylfa á heimili sínu í New York í rólegheitunum með heitan tebolla og flettir New York Times .
Ylfa er einlæg og ófeimin og byrjar þegar í stað að spjalla um daginn og veginn .
Hún veltir fyrir sér nafni blaðamanns og þykir það óvenjulegt .
" Gunnþórunn ! Er það ekki sjaldgæft nafn ? " Blaðamaður svarar því játandi og segist ekki þekkja margar nöfnur .
Ylfa er líka sérstakt nafn , og hlýtur að vekja athygli í Bandaríkjunum .
" Nafnið mitt er frekar sjaldgæft , þó að það séu miklu fleiri Ylfur núna heldur en þegar ég var krakki , þá voru nánast engar Ylfur , " segir Ylfa .
En hvaðan kemur nafnið ? " Ég heiti í höfuðið á Wolfgang Edelstein , frænda mínum .
Wolf er úlfur og Ylfa þýðir úlfynja .
Mér fannst leiðinlegt að heita þessu nafni sem barn og urðu jafnaldrar mínir alltaf jafn hissa að heyra nafnið .
Ylfa ilmvatn ! var ég oft kölluð og fannst það óþolandi , " segir hún og hlær .
Í dag er hún þó alsæl með sitt fallega nafn og er orðin þaulvön því að útskýra uppruna og þýðingu nafnsins fyrir útlendingum .
" Hérna er ég stöðugt að útskýra nafnið , hvernig það er stafað og hvernig á að bera það fram .
Mér er orðið alveg sama hvernig fólk ber nafnið mitt og ég segi bara : " Já , þetta er frábært ! " þegar fólk reynir að bera það fram .
" Gott að vinna með Clive Owen Í fyrra landaði Ylfa hlutverki í nýrri þáttaröð sem nefnist The Knick með stórleikaranum Clive Owen í broddi fylkingar .
Sögusviðið er Knickerbocker-spítali í New York árið 1900 þar sem læknar reyna að bjarga mannslífum í takt við vísindi þess tíma .
Þættirnir hófu göngu sína í haust og hafa nú þegar fengið gríðarlega góð viðbrögð .
Ísland er þar engin undantekning en þættirnir hafa verið á dagskrá Stöðvar 2 .
Án þess að spilla fyrir lesendum sem ekki hafa horft á þættina þá verður ekki undan því komist að lýsa opnunaratriði fyrsta þáttarins .
Í lítilli skurðstofu gerir læknir sína 12. tilraun til þess að framkvæma keisaraskurð á barnshafandi konu með blæðingar í móðurkviði .
Á þessum tíma fikruðu læknar og vísindamenn sig áfram en framfarir urðu hægt og bítandi með tilheyrandi dauðsföllum .
Þættirnir eru einstaklega vel skrifaðir og sögusviðið er fallegt .
Ylfa fer með hlutverk Nurse Baker , sem er ein hjúkrunarkvennanna á spítalanum .
Owen leikur dr. John Thackary , afburðarsnjallan skurðlækni og hrokafullan sem veigrar sér ekki við að vera dónalegur og harðorður við fólkið í kringum sig .
Í þáttunum veit enginn að hann er háður kókaíni sem skín þó svolítið í gegn í hans karakter , en þótti ekki óvenjulegt á þessum tíma .
Ylfa á góða senu þar sem hún leikur á móti Owen .
" Senan gerist í þriðja þætti en í miðri aðgerð hótar hann mér , Nurse Baker , að ef ég hætti ekki að tala muni hann sauma saman á mér munninn og nefið og glaðlega horfa á mig kafna til dauða .
Hann er bara að segja mér til , á sinn hátt , " útskýrir Ylfa og hlær .
Karakter John Thackary er víst byggður á lækni sem var uppi á þessum tíma .
" Það er yndislegt að vinna með Clive Owen , hann er mjög skemmtilegur maður .
" Hlutverkið óvænt ánægja Ylfa var valin af leikstjóra þáttanna , Steven Soderbergh , í hlutverk sitt sem Nurse Baker , en hún hafði þá farið í prufur fyrir annað hlutverk .
" Ég fór í prufu fyrir hlutverk þýskrar hjúkrunarkonu á þýskum spítala í þáttunum .
Á þessum tíma var svo mikið um innflytjendur og flóttamenn sem gerir New York-borg svo töfrandi í dag , það er svo mikið af fjölbreytilegu mannlífi hérna .
En hlutverkið sem ég fór í prufu fyrir átti aðeins að vera ein sena í einum þætti .
Ég fór í prufuna og hugsaði síðan ekki um það meir .
Maður vill hugsa sem minnst um áheyrnarprufurnar því það er ekki gott að binda einhverjar vonir við hlutverkið .
Ég hugsa alltaf að ég gerði mitt besta og reyni síðan að halda áfram út í daginn .
En þættirnir , umhverfið og söguþráðurinn var allt svo sérstakt svo ég leyfði mér að ímynda mér hversu gaman það væri að fá að vera partur af þessu .
" Um tíu dögum síðar var hringt og var umboðsmanni Ylfu tilkynnt að leikstjóri þáttanna , Steven Soderbergh , hefði valið Ylfu í annað hlutverk og stærra .
" Í því fólust fleiri þættir og fleiri senur .
HBO þurfti hins vegar að samþykkja að ég mætti taka við hlutverkinu .
Ég þurfti að bíða í aðra viku en loks kom svarið sem var jákvætt og ég var virkilega ánægð .
Um þremur dögum síðar var ég komin í búningamátun og tökur hófust nokkrum dögum síðar .
" Eins og í Sinfóníuhljómsveit Jack Amiel og Michael Begler skrifuðu alla þættina en Steven Soderbergh leikstýrði fyrstu tíu þáttum seríunnar .
Amiel og Begler hafa unnið mikið saman en verk þeirra eru ekki í líkingu við The Knick .
Steven Soderbergh er þekktur fyrir leikstýringu á kvikmyndaþríeykinu Ocean ' s Eleven , Twelve og Thirteen , Magic Mike , Side Effects og fleiri myndum .
Ylfa talar vel um höfunda þáttanna og leikstjórann .
" Það er mikil list í gangi þar sem Steven Soderbergh er að búa eitthvað til .
Það smitast yfir í alla sem koma að verkinu og myndast mikil orka .
Allir eru svo einbeittir og einblína aðeins á það sem er að gerast og gerist næst .
Mér finnst í rauninni best að líkja þessu við upplifun mína af því að vera í hljómsveit en ég lék á fiðlu þegar ég var yngri .
Í slíkum hljómsveitum er enginn að búa til nein aukahljóð , enginn að spila ranga nótu eða að reyna að spjalla við fiðluleikarann sér við hlið þegar það er verið að æfa .
Allir eru einbeittir og einbeita sér að því að búa til list .
Andrúmsloftið við tökur á The Knick er alveg eins .
Það eru allir partur af þessari maskínu við að búa þættina til .
" Mikil menningarfjölskylda Ylfa er fædd og uppalin í Reykjavík en bæði móðir hennar og faðir eru frá Þýskalandi .
" Mitt DNA yrði ekki meðtekið í Íslenskri erfðagreiningu heima , " segir Ylfa og skellir upp úr .
" En ég tala ágætis íslensku og er með íslenskt vegabréf .
Ég elska landið mitt , Ísland .
Þetta er landið mitt .
" Föðuramma hennar og afi , Heinz og Charlotte Edelstein , flúðu hingað til lands frá nasistum í Þýskalandi í kringum 1939 .
" Heinz kom hingað fyrst árið 1937 og fór síðan til baka til Þýskalands að sækja fjölskylduna sína árið 1938 .
Það er ótrúleg saga þar að baki , hvernig þau náðu að koma sér í skip á leið til Íslands og læddust fram hjá nasistum .
Bæði afi Heinz og amma Charlotte misstu fjölskyldur sínar í útrýmingarbúðum .
" Heinz spilaði á selló og fékk stöðu innan Sinfóníuhljómsveitar Íslands .
Einnig stofnaði hann Barnamúsíkskólann sem í dag er Tónmenntaskóli Reykjavíkur .
Faðir Ylfu , Stefán Edelstein , er skólastjóri þar og hefur verið síðastliðin 40 ár .
Móðir hennar Anne-Marie Egloff var leiðsögukona en hún lést árið 1988 .
" Listir og menning var alltaf ríkur þáttur í mínu uppeldi .
Ég fór alltaf með á myndlistarsýningar , tónleika og í leikhús .
Þetta var hluti af æsku minni og fyrir það er ég mjög þakklát , " segir Ylfa .
Hún ólst upp í Laugarneshverfi í Reykjavík .
" Ég gekk í Laugarnesskóla og þaðan á ég mínar elstu vinkonur .
Ég byrjaði sex ára í ballett hjá Eddu Scheving .
Hún hringdi í mig rétt fyrir jólin og bauð mér hlutverk í Jólastundinni okkar fyrir RÚV .
Ég átti að leika Litla Stúf .
Ég man ennþá eftir því þegar ég sat með símtólið upp við litla eyrað og sat í skrifborðsstól pabba með danglandi leggi .
Ég sagði : " Takk Edda ! Ég skal standa mig ofsalega vel .
" .
" Ylfa gekk í Menntaskólann við Sund og lagði stund á dansnám hjá Dansstúdíói Sóleyjar .
" Sóley Jóhannsdóttir var mikill mentor fyrir mig á unglingsárum og án hennar held ég að ég hefði ekki haft hugrekki til að fylgja draumum mínum .
Hún studdi mig og gerir það enn .
" Eftir stúdentspróf flutti Ylfa , 19 ára gömul , til St .
Louis í Bandaríkjunum og lærði við Webster University í tvö ár en danskennari hennar Cornelius Carter hafði mælt með skólanum .
" Eftir tvö ár í St .
Louis ákvað ég að flytja til New York og fór þar í leiklistarskóla sem hét The Actor ' s Space , lærði hjá Fred Kareman sem sérhæfði sig í svokallaðri Meisner-tækni og útskrifaðist þaðan tveimur árum síðar .
" Að loknu námi í New York flutti Ylfa til Los Angeles en segir að New York hafi ávallt togað í hana .
" Munurinn á þessum tveimur borgum er mikill .
LA er dásamleg en allt öðruvísi en New York .
Þar er veðrið alltaf rosalega gott , allir alltaf í göngutúrum og svona .
Allir mjög heilsusamlegir og fallegir , enda mjög helteknir af því að eldast ekki ! Í New York er andrúmsloftið mun afslappaðra .
Ein af ástæðum þess að ég elska að búa hér í New York er hvað þetta er mikil listaborg og menningarborg og allt saman alveg innan seilingar .
Hér geng ég út og stíg beint inn í Central Park eða listagallerí .
Hér á ég vini sem vinna í fjölbreyttum listum og sæki því mikið á opnanir af ýmsu tagi .
Það er alltaf nóg um að vera hér .
Þetta er svo dásamleg borg og skemmtileg .
" Aðspurð hvort Ylfa muni einhvern tíma flytja aftur heim segir hún það ólíklegt .
" En aldrei að segja aldrei ! " Missti móður sína ung Í sumar fór Ylfa í ferð til Þýskalands að heimsækja frænda sinn sem hún er skírð í höfuðið á , Wolfgang Edelstein .
Venjan er þó að heimsækja Ísland og fjölskylduna .
" Ég kem heim á hverju ári og hitti fjölskyldu mína , bræður og börn Kristjáns bróður míns – þrjár litlar stjörnur , alveg frábærir krakkar .
Ég reyni að koma til Íslands eins oft og ég get .
Ég hef stundum unnið eitthvað heima og er alltaf til í að koma heim og gera eitthvað skemmtilegt .
Ef þú vilt vera umboðsmaður minn , þá endilega komum einhverju í gang , " segir Ylfa hlæjandi .
" En í sumar stóð valið milli þess að fara til Íslands eða Þýskalands .
Ég ákvað að heimsækja yndislega frænda minn , Wolfgang Edelstein , og fjölskyldu hans í Berlín og síðan lá leiðin í Svartaskóg til Freiburg þar sem móðir mín ólst upp .
Amma mín sem fór til Íslands á sínum tíma flutti aftur til Þýskalands eftir stríðið .
Ég fór því alltaf þangað á sumrin sem krakki með mömmu en þar bjuggu báðar ömmur mínar .
Móðir mín dó þegar ég var ung og þarna vorum við mikið saman svo ég vissi að ég þurfti að fara í þessa ferð , sem var yndislegt .
Þetta er ótrúlega fallegur staður .
" Hugleiðsla mikilvægt tól Samhliða hlutverki sínu í The Knick hefur Ylfa fleiri járn í eldinum .
Hún fer reglulega í áheyrnarprufur og stuttu eftir viðtalið fór hún í prufu fyrir hina vinsælu þætti Orange is the New Black .
Einnig er hún hluti af leikhóp í New York sem nefnist Naked Angels .
Hópurinn hittist í hverri viku og þróar reglulega ný verk .
" Það er ástríða hjá mér að þróa ný leikverk .
Leikhópurinn setur stöðugt upp ný verk og vinnustofur .
Nú er haustið að koma og þá fara af stað ýmis verkefni að nýjum sýningum .
Síðustu árin hef ég líka verið að skrifa svolítið sjálf .
Ég vona að hlutverk mitt í The Knick komi sér vel og lofar framhaldið góðu , " segir hún .
" Líf leikarans er svo mikil óvissa .
Ég valdi þetta og það hentar mér vel .
Ég gæti ekki hugsað mér að vera í 9-17 vinnu á meðan það hentar öðrum betur .
Þetta er það sem ég elska og tek bara einn dag í einu .
Þegar ég landaði hlutverkinu sá ég fram á að vera með vinnu frá september og fram í janúar og vissi hvað ég myndi taka mér fyrir hendur næstu mánuðina sem var stórt skref fyrir mig .
Þetta verður ekki auðveldara eftir því sem aldurinn færist yfir en ég er svo ánægð að hafa valið það sem ég vildi gera í lífinu og lifi því lífi sem ég kýs .
Ég hef ávallt fylgt hjartanu og hugsa vel um sjálfa mig , " segir Ylfa einlæg .
Hugleiðsla og jóga telur Ylfa vera ákveðinn lykil að því að vinna stöðugt í sjálfum sér að því að verða betri manneskja .
" Hugleiðsla hjálpar mér mikið að stefna að því og einnig jóga .
Það er gott fyrir líkama og sál að róa hugann og ég vil einbeita mér að því að lifa í augnablikinu .
" Góð í því sem hún gerir Jack Amiel og Michael Begler eru höfundar að The Knick .
Báðir voru afar ánægðir með að fá Ylfu í teymið og nefnir Amiel að það sé afar sérstakt að hún tali líklega um 246 tungumál , reiprennandi .
" Við Ylfa erum góðir vinir .
Fortíð hennar er svo áhugaverð og við höfum spjallað um ýmislegt .
Það gerist oft þegar samræður okkar eru komnar á skemmtilegt flug , þá er hún kölluð í tökur .
Fyrir utan það kannski að þurfa að fá smá sól í kroppinn , þá myndi ég ekki vilja breyta neinu við Ylfu , " segir Amiel í samtali við Sunnudagsblaðið .
Nokkuð ljóst að Amiel sé langt frá því að vera húmorslaus .
" Ylfa fer með hlutverk Nurse Baker , sem er svolítil slúðurdrottning og örlítið ósvífin .
En það sem gerir Ylfu að góðri leikkonu er það að hún leikur sitt hlutverk af innlifun .
Sumir leikarar vilja aðeins fara með hlutverk einstaklings sem er vel liðinn .
En þeir hæfileikaríkustu finna löngunina til þess að túlka sinn karakter vel og lifa sig inn í hlutverkið , þrátt fyrir að þurfa að leika ruddalega týpu eða jafnvel vonda karlinn .
Hún er frábær og við viljum sjá hana í fleiri atriðum og þáttum í The Knick .
" Amiel útskýrir að upptökur á þættinum ferðist um á 1.000 kílómetra hraða , sjaldan eru margar tökur gerðar á einni senu og á heildina litið er allt skotið mjög hratt .
Slíkur hraði getur reynst sumum erfiður , sérstaklega í senum þar sem t.d. skurðaðgerð er í gangi .
" Þetta þýðir að leikararnir þurfa að vera snöggir að aðlagast , ef við ákveðum allt í einu að betrumbæta einhver atriði , en á sama tíma láta líta út fyrir að þeir viti algjörlega hvað þeir eru að gera og nái um leið að sannfæra áhorfendur um að hér séu læknar á ferð .
Ylfa er einmitt þannig .
Hún nær að leika í augnablikinu og aðlagast strax .
Það er ekkert sem við biðjum hana um að gera sem hún ræður ekki við .
" 