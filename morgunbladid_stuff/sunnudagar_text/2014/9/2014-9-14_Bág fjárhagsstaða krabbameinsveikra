" Fólk sér oft fyrir sér að ríkið niðurgreiði nær allan kostnað fyrir þá sem þurfa að nýta sér heilbrigðiskerfið en sú er hins vegar ekki raunin , " segir Halldóra Víðisdóttir , formaður Krafts , félags fyrir ungt fólk með krabbamein og aðstandendur þeirra .
" Fólk fær afslátt af læknisþjónustu eftir að hafa greitt ákveðna upphæð yfir árið en afslátturinn núllast út um áramót .
Eins er því farið með lyfin , hver og einn þarf að borga ákveðna upphæð áður en afsláttur er veittur af lyfjum .
" Halldóra bendir á að enginn greinarmunur sé gerður á sjúklingum þegar kemur að kostnaði við heilbrigðisþjónustu .
" Við hjá Krafti lítum svo á að greinarmun ætti að gera á milli þeirra sem þurfa að nota þjónustuna mikið og heilbrigðari einstaklinga þegar kemur að niðurgreiðslum frá ríkinu .
Að takast á við það sem fylgir því að greinast með lífshættulegan sjúkdóm er mikið áfall og það er ekki á fólk leggjandi að hafa fjárhagsáhyggjur ofan á það álag , auk erfiðra geisla- og lyfjameðferða .
" Slæmt ástand miðað við samanburðarlönd Málum er öðruvísi farið í löndunum í kringum okkur .
Má þar nefna að í Svíþjóð , Danmörku , Þýskalandi og Frakklandi þurfa krabbameinssjúklingar ekki að greiða neinn hluta af kostnaði er tengist veikindunum .
" Peningarnir koma auðvitað með öðrum hætti inn í heilbrigðiskerfið en skipulagið er þó þannig að komið er til móts við þennan sjúklingahóp og þeir borga ekkert eftir greiningu , " segir Halldóra og nefnir dæmi frá Frakklandi , þar sem ferðakostnaður heim úr meðferð var greiddur fyrir sjúkling sem var of máttfarinn til að keyra sjálfur .
Hérlendis þurfa jafnvel sjúklingar sem koma utan af landi að koma sér sjálfir á milli staða og einnig að finna sér dvalarstað í Reykjavík á meðan á meðferð stendur .
Krabbameinsfélagið á þó nokkrar íbúðir í Reykjavík en þær eru ekki alltaf lausar .
Mótframlag ríkisins vegna ferðakostnaðar segir Halldóra vera takmarkað .
" Í samanburðarlöndum okkar er eftirtektarvert að öll eftirmeðferð er líka niðurgreidd en hérlendis er eftirmeðferð krabbameinsveikra minna niðurgreidd en meðferðin sjálf .
Það er eins og ekki sé gert ráð fyrir því að fólk þurfi á endurhæfingu að halda , " segir Halldóra og bætir því við að ungt fólk sem greinist með krabbamein standi oft verr fjárhagslega en hið eldra .
" Yngra fólkið er oft í námi eða hefur nýlokið námi , er með námslán , að byrja að fóta sig á atvinnumarkaði og með ung börn á framfæri .
Þetta fólk á líka síður varasjóði sem það getur notað til að greiða þann kostnað sem upp kemur þegar óvæntir hlutir líkt og krabbamein knúa dyra .
" Brot á lögum ? Í lögum um sjúkratryggingar er kveðið á um að tryggja skuli sjúkratryggðum aðstoð til verndar heilbrigði og jafnan aðgang að heilbrigðisþjónustu , óháð efnahag .
Ennfremur segir í 76. grein stjórnarskrárinnar að öllum , sem þess þurfi , skuli tryggður í lögum réttur til aðstoðar vegna sjúkleika , örorku , elli , atvinnuleysis , örbirgðar og sambærilegra atvika .
Aðspurð hvort hún telji greiðslur sjúklinga brjóta á lögbundnum réttindum þeirra , segir Halldóra að vel megi túlka málið á þann veg .
" Hjálpin er öllum veitt en fólk verður sjálft að geta greitt .
Það geta ekki allir .
" Samkvæmt skýrslu sem gefin var út árið 2013 kom í ljós að árið 2011 hafi þeim fjölgað sem neituðu sér um heilbrigðisþjónustu , m.a. vegna þess að þjónustan var of dýr .
" Kostnaður allra sjúklinga mun aukast á næsta ári vegna aukins greiðsluþáttar þeirra í lyfjum sem áætlað er að muni skila um 200 milljón króna sparnaði í heilbrigðiskerfinu .
Sérstaklega kemur illa við krabbameinssjúklinga minnkuð greiðsluþátttaka ríkisins vegna S-merktra lyfja en nær öll krabbameinslyf falla í þann flokk .
Ríkið hefur hingað til komið vel til móts við sjúklinga við kaup þessara lyfja en á næsta ári er gert ráð fyrir að lækka útgjöld ríkisins vegna S-merktra lyfja um 145 milljónir með því að fella þau útgjöld undir greiðsluþátttöku almennra lyfja .
Ég hef miklar áhyggjur af því hvert við stefnum , " segir Halldóra .
" Við eigum að heita velferðarríki en stefnum í þveröfuga átt .
" Styrktartónleikar í næstu viku " Kraftur mun stofna svokallaðan Neyðarsjóð þann 1. október næstkomandi sem ungt fólk sem lendir í fjárhagsörðugleikum vegna krabbameins getur leitað til .
Við vonumst hins vegar auðvitað til þess að sjóðurinn verði lagður niður þegar ríkið kemur betur til móts við þennan hóp .
Styrktartónleikar Krafts verða haldnir miðvikudaginn 17. september í Hörpu og mun allur ágóði renna í Neyðarsjóðinn , " segir Halldóra en fram munu m.a. koma Emiliana Torrini , KK & Ellen , AmabAdamA , Abba show , Baggalútur og Ari Eldjárn .
Sólmundur Hólm verður kynnir og fer miðasala fram á midi.is .
Einnig má leggja inn á bankareikning sjóðsins , kt. 571199-3009 og rn .
323-13-303318 .
Hvað kostar krabbameinsmeðferð í nágrannalöndum ? Danmörk Enginn kostnaður vegna læknisheimsókna eða meðferða á súkrahúsi vegna krabbameins .
Hámarksgreiðsla vegna lyfja er um 800 DKK á ári sem síðan er hægt að sækja um styrk á móti .
Svíþjóð Enginn kostnaður .
Öll krabbameinsmeðferð er án kostnaðar fyrir sjúklinginn , þ.e. læknisheimsóknir , lyf , rannsóknir , sjúkraþjálfun og heimahjúkrun .
Noregur Enginn kostnaður .
England , Þýskaland , Frakkland Enginn kostnaður vegna krabbameins eða lyfja .
Í Þýskalandi þarf fólk að greiða sérstaklega fyrir eins manns stofu á sjúkrahúsi .
Annað ekki .
