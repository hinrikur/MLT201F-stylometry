Bandaríski djasspíanistinn George Colligan kemur fram á tónleikum í Kaldalóni í Hörpu á sunnudagskvöld klukkan 20 .
Með honum leika þeir Þorgrímur Jónsson á kontrabassa og Scott McLemore á trommur .
Colligan er djassunnendum vel kunnugur , til að mynda fyrir leik með víðkunnum listamönnum á borð við Jack DeJohnette , Cassöndru Wilson og Don Byron en hann hefur leikið inn á um eitt hundrað geisladiska .
Colligan er einnig liðtækur trommari , trompetleikari og orgelleikari .
Hann hefur hljóðritað 24 diska undir eigin nafni þar sem athyglisverðar tónsmíðar og framúrskarandi tækni hans fá að njóta sín .
Hann hefur hlotið verðlaun fyrir tónsmíðar jafnt sem leik sinn og er eftirsóttur meðleikari .
