Benedikt Hermann Hermannsson tók í haust við starfi tónlistarkennara í Vesturbæjarskóla þar sem hann kennir nemendum í 1.-7. bekk .
Benedikt er betur þekktur sem tónlistarmaðurinn Benni Hemm Hemm en hann útskrifaðist sem tónlistarkennari úr listkennsludeild Listaháskóla Íslands í vor .
En hvenær skyldi hann fyrst hafa fengið áhuga á tónlistarkennslu ? " Ég hef svo oft verið spurður að því hvenær ég hafi fyrst fengið áhuga á tónlist og hef aldrei hugmynd um hvernig ég eigi að svara því en þetta er hinsvegar skýrt í mínum huga .
Ég var alltaf ákveðinn í því að kenna ekki , alveg frá því að ég var barn , " segir hann og útskýrir að þegar einhver hafi nefnt við hann að hann gæti kannski orðið kennari hafi honum alls ekki litist á það .
" Þessi hugmynd viðhelst hjá mér í raun þangað til eftir að ég var búinn að sækja um kennaranámið , " segir Benedikt , sem upphaflega ætlaði sér í meistaranám í tónsmíðum en sambland af skriffinnsku og örlögum hagræddi því þannig að hann endaði í listkennsludeildinni .
" Á þeim tíma var ég þannig séð ennþá á þessari skoðun .
Fannst kennslan vera fyrir þá sem klúðra því sem alvöru tónlistarmenn fást við , að þetta væri eitthvað sem maður neyddist til að gera .
Ég byrjaði í deildinni með það hugarfar að ná mér í réttindi , sem er algengur frasi .
En frá fyrsta degi kynntist ég ótrúlega mögnuðu fólki og lærði hluti sem heilluðu mig algerlega .
Ég áttaði mig tiltölulega snemma á því að ástæðan fyrir því að ég var svona ákveðinn í að kenna ekki var sú að ég var skíthræddur við það .
Ég held að það sé algengt , " segir Benedikt um að hræðslan valdi þessum fordómum og kennsla geti vissulega verið ógnvekjandi verkefni .
" Það er stórt verkefni að ætla að stýra atburðarás með mörgum öðrum í hóp , það er erfitt , með hverjum sem er , " segir Benedikt sem fékk brennandi áhuga á kennslunni .
Þurfti ekki að breytast Á unga aldri þegar hugmyndin um að hann gæti kannski orðið tónlistarkennari þegar hann yrði stór hugsaði hann eins og áður sagði að það væri ekki möguleiki .
" Nei , ég er svona tónlistarmaður sem skrifar nótur , semur tónlist og spilar á tónleikum , " var viðhorf hans .
" Sá sem kennir er einhvern veginn öðruvísi týpa og ég ætla ekki að breytast í þann mann .
Það er skiljanleg hugsun því það vill enginn breytast allt í einu í einhvern annan .
Ég áttaði mig ekki á því fyrr en ég var byrjaður í skólanum að kennarinn væri ég , að ég þyrfti ekki að breytast , " segir hann , þannig að hann gat alveg sameinað þessi sjálf ; tónlistarmaðurinn Benni Hemm Hemm er sama manneskja og tónlistarkennarinn Benedikt Hermann Hermannsson .
" Námið hefur ekki aðeins haft áhrif á hvernig ég sé sjálfan mig sem kennara heldur líka áhrif á hvernig tónlistarmaður ég er .
Kennslufræðipælingarnar hafa líka breytt því hvernig ég vinn sem tónlistarmaður en þetta er að mörgu leyti svipuð vinna .
Ég að búa til tónlist í kennslustofunni með nemendum lítur í rauninni svipað út og hljómsveitaræfing hjá mér núna .
" Til áherslu rifjar hann upp útgáfutónleika á síðustu plötu sinni á Kexinu .
" Þetta var svipuð stærð og bekkur , rúmlega tuttugu manns , það var ekki hægt að sýna hverjum og einum nákvæmlega hvað hann ætti að gera heldur spiluðum við lögin og allir gerðu sitt besta .
Ég réð ekki hvað var að gerast heldur var hópurinn að búa þetta til , samt voru þetta mín lög .
Mér finnst miklir töfrar í þessu og er spenntur fyrir svona vinnu .
Það er ekkert sem ég fæ meira út úr en þegar hlutirnir ganga upp og eitthvað magnað er að gerast í kennslustofunni .
" Hann er ánægður með fyrstu vikurnar í kennslunni .
Eitt af því sem hann er búinn að gera er hljóðfæragerð úr efni sem nemendur komu með að heiman .
" Ég er að prófa mig áfram með hljóðfæragerð og er að fara í grunnatriði í tónlist , takttegundir og hljóma en útgangspunkturinn er alltaf að búa eitthvað til .
Framlag frá krökkunum er nauðsynlegt og er efniviðurinn í kennslunni .
Í þessari viku erum við búin að hlusta á lög í ólíkum takttegundum og búa til lög í ólíkum takttegundum .
Það gerist ótrúlega margt í því ferli að búa eitthvað til .
" Hugmynd , framkvæmd og gildi Meistaraverkefni Benedikts ber nafnið : " Áskoranir tónlistarkennara í skapandi skólastarfi : hvað gerist þegar lögð er til grundvallar ströng skilgreining á sköpun og stýring höfð í lágmarki ? " " Eftir þetta skólaár verð ég líklega miklu nær því að geta svarað spurningunni en eftir verkefnið og rannsóknina sem ég gerði .
Ég fór á kaf í þetta orð " sköpun " .
Þetta er vinsælt orð .
Þetta er mikilvægur hluti af menntun og það verður að vera á hreinu hvað er verið að tala um .
Ég ákvað í mínu verkefni að negla mjög hart niður hvað verið er að meina með sköpun og notaðist við ákveðna skilgreiningu á hugtakinu sem er mjög skýr , sem skiptist í hugmynd , framkvæmd og gildi , " útskýrir Benedikt sem segir kennara ekki öfundsverða að þurfa að meta skapandi þætti í skólastarfi .
" Ég skoðaði markvisst hvenær við værum að vinna hugmyndavinnu og hvenær við værum að framkvæma hugmyndir og hvert markmiðið væri .
Ég komst að því að þegar ég var að stjórna í nemendahópunum í lokaverkefninu mínu þegar þau voru að búa til hugmyndir eða prófa hvernig þær kæmu út á mismunandi hjóðfæri , var ég jafnvel að skemma fyrir .
Í þeim aðstæðum upplifði ég mig oft sem kennara í agalausu rými og að ég þyrfti að ná stjórninni yfir þessum agalausu nemendum .
Ég tók alla tímana upp og þegar ég hlustaði á þetta og greindi út frá þessari sköpunarskilgreiningu áttaði ég mig á því að oftar en ekki voru þau bara að vinna .
Það kom hinsvegar vel út í þessu verkefni að stýra þriðja hlutanum á sköpunarskilgreiningunni , hvað gerist með það sem maður býr til .
Erum við að semja lag sem enginn heyrir eða lag sem við ætlum að spila fyrir forsetann eða litlu systkinin ? Eða ætlum við að taka það upp og setja á netið ? , " segir hann en eftir að markmiðið var skilgreint kom vel út að gefa nemendum frjálsar hendur .
Opið andrúmsloft í skólanum Hann er ánægður með vinnustaðinn Vesturbæjarskóla .
" Það er magnað tækifæri að vera í þessum skóla því það eru allir ótrúlega spenntir fyrir að prófa nýjar aðferðir .
Þetta er þannig séð tilraunakennd kennsla .
Það hefði einhver skólastjórnandi getað gert athugasemdir við það að í annarri vikunni í vinnunni minni fyllti ég stofuna af rusli , " segir hann og vísar þá til hjóðfæragerðarinnar með fundnu efnunum að heiman .
" Ég trúi því mjög einlæglega að upplifun okkar af því að búa til lög og læra þannig um takttegundir séu dyr inn í það að kynnast tónlistinni .
Eins er það mjög öflug upplifun að leika á hljóðfæri sem maður býr til sjálfur .
Besta útkoman úr tónlistartíma sem ég get hugsað mér er að nemandi kynnist einhverju í tíma og fari svo heim og prófi sig áfram .
Ég er ekki að fara að kenna einhverjum að verða konsertpíanisti í tuttugu manna hópi í tónmennt .
En sá sem verður konsertpíanisti getur áttað sig á áhuganum í gegnum svona tónlistariðkun .
" Hann segist vera að finna út úr því í kennslunni hvað hann þurfi alltaf að hafa ramma utan um og hvað það er sem þurfi að vera á hreyfingu .
" Mér finnst það líka hluti af þessari hugsun að það er ekki takmark að ég viti öll svörin eftir fimm ár og að ég viti nákvæmlega hvernig eigi að gera hlutina .
" Hann segir fyrstu dagana í kennslu hafa verið spennandi og líka tekið á .
" Ég er að kynnast fleiri en þrjú hundruð nýjum manneskjum .
Það er alveg magnað , " segir Benedikt , sem hlakkar mjög til vetrarins .
Hugmyndin um framúrskarandi snillinginn ríkjandi Fyrir marga er tónmenntin í grunnskóla eina tónlistarkennslan sem þeir fá en það getur verið erfitt að komast að í tónlistarskólum og ekki á allra færi fjárhagslega .
Benedikt rifjar upp málþing sem hann sat í vor tengt þessu efni .
" Þar kom margt áhugavert fram en það skein líka í gegn að fólki þykir of vænt um hugmyndina um framúrskarandi hljóðfærasnillinginn .
Það er vandamálið .
Fólk vill þá hugmynd frekar en tónlistarnám fyrir alla .
Það er ekki hægt að vera með kerfi sem er algjörlega annað hvort .
Það er vel meint að tryggja sem mest af einkatímum svo þeir sem eru efnilegir fái sem mesta menntun og nái árangri sem hraðast .
Það þykir mikilvægt að framleiða framúrskarandi hljóðfæraleikara , " segir hann en í tónlistarnámi er oftar en ekki áhersla á einkanám , sem leiðir af sér að færri komast að .
Sjálfur hóf Benedikt hjóðfæranám við tónlistarskóla um sjö ára aldur .
" Ég var í hefðbundnu tónlistarnámi og ég veit að nám eins og ég var í er víða í gangi ennþá .
Það nám gekk mikið út á að aga sig og læra að gera eins og manni er sagt .
Ef það er eitthvað sem kæfir röddina í barni sem er að læra að vera til í heiminum þá er það of rík áhersla á að fara eftir fyrirmælum og gera eins og manni er sagt .
" Honum finnst það að búa til hluti öflug leið til að læra margt .
" Sú hugmynd er enn sprelllifandi að það sé ekki hægt að búa neitt til fyrr en þú ert búinn að læra öll undirstöðuatriðin .
Ef ætlunin er að fara þessa leið þarf fyrst að læra að fara eftir fyrirmælum og haga sér og gera eins og manni er sagt .
Þegar búið er að ná góðum tökum á því þarf mikið átak til að fara ekki eftir fyrirmælum .
Þeir nemendur sem fara ekki eftir fyrirmælum og eru óstýrilátir eru oft skapandi því þeir eru ekki að gera það sem þeim er sagt , því þeir eru að gera eitthvað annað , eitthvað nýtt og óvænt .
Þess vegna er mikilvægt að vita um hvað við erum að tala þegar við segjum að við viljum sköpun í skólakerfið .
Ef við vitum ekki hvað orðið þýðir lendum við í vandræðum , " segir Benedikt en óreiða getur fylgt sköpun .
Rými til þess að gera tilraunir , prófa sig áfram og gera mistök er mikilvægur þáttur í skapandi vinnu , segir hann .
" Stundum getur ríkt óreiða og læti .
Þannig lítur þetta bara út þegar verið er að búa eitthvað til .
" 