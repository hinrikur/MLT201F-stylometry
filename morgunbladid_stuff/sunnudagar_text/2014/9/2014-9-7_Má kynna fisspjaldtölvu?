Fartölva er , eins og nafnið ber með sér , ætluð til þess að vera á ferðinni , fistölvur eiga að vera svo litlar og nettar að maður geti nánast stungið þeim á sig og spjaldtölvur svo meðfærilegar að hægt er að gera allt með fingrunum .
Ný vél frá Asus , Transformer Book T100T , fer langt með að sameina þetta þrennt .
Ekki veit ég hve margir lesenda muna eftir Asus Eee-fartölvunum sem birtust í tölvubúðum hér á landi undir lok árs 2007 eða í byrjun árs 2008 .
Þær voru minni en maður hafði áður séð og ódýrari , svo frábrugðnar því sem tíðkaðist í fartölvum á þeim tíma að finna hefði nýtt tegundarheiti – voru eiginlega ekki fartölvur heldur eitthvað allt annað .
Þannig var skjárinn í fyrstu gerðunum , 700-línunni , ekki nema 7 " ( upplausnin 800 x 480 ) , gagnarými í þeim 2 GB og vinnsluminni 512 MB , stærðin var 225 × 165 × 21 mm og stýrikerfi Xandros Linux .
Þessar vélar urðu ekki beint vinsælar hér á landi , þó að þær hafi selst þokkalega eftir af 900-gerðin kom á markað og síðan 1.000-gerðin , sem keyrðu báðar Windows .
Áhrif þeirra urðu þó mun meiri , enda sýndu þær fram á að fólk vildi gjarnan komast yfir minni vélar , tölvur sem stæðu undir því að vera fartölvur , en væri ekki bara minnkaðar borðtölvur með sífellt stærri skjáum og þyngri með hverri gerð .
Spjaldtölvur leystu síðan þessa línu að fistölvum af hólmi að miklu leyti og Asus brást við því með því að gera Eee-línuna aðallega að spjaldtölvulínu – Eee Pad , þó enn séu til önnur afbrigði .
Kostur við spjaldtölvur er að þær eru ekki með lyklaborð og því meðfærilegar og nettar , en það er líka oft ókostur , því seinlegra er að nota skjályklaborð en borð með upphleyptum hnöppum í fullri stærð eða nánast fullri stærð .
Það hafa framleiðendur og glímt við með Microsoft Surface-spjaldtölvurnar sem dæmi , þar sem lyklaborðið er í lokinu , en ýmsir hafa kynnt vélar þar sem snúa má skjánum og fella að lyklaborðinu svo úr verður ( þykk ) spjaldtölva .
Alla jafna eru slík apparöt dýr og sumar lausnirnar ekki nema miðlungi vel heppnaðar aukinheldur sem þær keyra margar Android sem takmarkar notagildið fyrir mörgum , til að mynda þeim sem nota vilja Offie-vöndulinn frá Microsoft .
Ný vél frá Asus , Transformer Book T100T , er svar við þessu , eða það telja Asus-menn í það minnsta .
Eins og sjá má á meðfylgjandi mynd er lyklaboðið þeirrar gerðar að hægt er að losa það frá skjánum á einfaldan hátt og þá má nota skjáinn sem spjaldtölvu og það þokkalega netta spjaldtölvu sé litið til þeirra sem geta annars keyrt Windows 8 ; hún er rúmt hálft kíló að þyngd og skjárinn 10,1 " .
Uppgefin ending á rafhlöðu er ellefu tímar og vélin er hlaðin í gegnum MicroUSB-tengið .
Samanbrotin er vélin ekki nema 263 x 171 mm og þykktin samanbrotin 23,6 mm .
Hún er ekki nema rúmt kíló með lyklaborðinu áföstu og meðfærileg eftir því .
Húsið á henni er úr plasti og plastið á lokinu glansandi og fljótt að verða kámugt .
Áferðin á lyklaborðin er öllu skemmtilegri , en hnapparnir eru litlir og lyklaborðið ekki til þess fallið að sitja við það löngum stundum .
Að því sögðu þá er fínt að skrifa á það stuttan texta , taka niður punkta og skrifa tölvupóst svo dæmi séu tekin ; gleymum því ekki að vélin er ekki nema 26 sentímetrar á breidd sem takmarkar eðlilega stærð lyklaborðsins .
Sem spjaldtölva fer T100T vel í hendi og Windows 8.1 er að mörgu leyti afskaplega vel sniðið að snertiskjá .
Örgjörvinn er ekki ýkja öflugur , en dugir ágætlega í það sem þarf að gera .
Lyklaborðið eykur svo notagildi tölvunnar umtalsvert , svo mikið reyndar að hún getur nýst sem skólavél , en rétt að vekja athygli á því að þetta er ekki leikjavél , nema þá til að keyra smáforrit , app .
Hún býr þó yfir þeim ótvíræða kosti að vera lítil um sig og nett , sannkölluð fistölva .
Með 1,46/2,39 GHz örgjörva kostar T100T 84.990 kr. í Tölvulistanum , en 79.990 kr. með 1,86 GHz örgjörva .
Örgjörvinn er prýðilegur fyrir spjaldtölvu , 1,46 GHz fjögurra kjarna Intel Atom Z3775 sem keyrir upp í 2,39 GHz þegar þörf krefur .
Skjákortið er Intel HD .
Í skjánum er 1,2 MP-myndavél .
Með vélinni fylgir 64 bita Windows 8.1 og prufuútgáfa Office Home-vöndullinn .
Á vélinni er eitt USB 3.0 tengi í lyklaborðinu , en á skjánum eru eitt MicroUSB , microHDMI tengi , rauf fyrir micro SD kortalesari og hljóð út og inn .
Árni Matthíasson 