ASÍ-UNG , sem eru samtök ungs fólks innan Alþýðusambands Íslands , gagnrýna skuldalækkunaraðgerðir stjórnvalda .
Í ályktun segir að með þeim sé verið að ráðstafa miklum fjármunum sem nýtist ungu fólki aðeins takmarkað .
Þorri ungs fólks fái ekki þá aðstoð sem með þessum aðgerðum býðst .
" Aðgerðir sem skerða lífeyri munu eingöngu fresta þeim vanda sem við búum við og eru því með öllu óásættanlegar , " segja samtökin Á fyrri stigum hefur ASÍ-UNG fjallað um húsnæðismál , án þess þó að mikið hafi gerst í málinu að þeirra mati .
Þó sé aðgengi að öruggu íbúðarhúsnæði mannréttindi , ekki forréttindi .
Íbúðarhúsnæði á viðráðanlegum kjörum sé forsenda þess að ungt fólk geti komið undir sig fótum og skapað sér og sínum gott líf .
" Vandinn á húsnæðismarkaðum er margþættur .
Húsnæðisverð er hátt og greiðslubyrði af húsnæði er þung .
Ungt fólk fær ekki greiðslumat í dag og nánast útilokað er fyrir ungt fólk að safna fyrir útborgun í eigið húsnæði , " segir ASÍ-UNG sem telur mikilvægt að forsendum greiðslumats íbúðalána taki mið af stöðu hvers og eins .
Styðji stofnun leigufélaga " Framboð af leiguhúsnæði er afar takmarkað , húsaleigan há og húsnæðisöryggi ekkert .
Gera þarf leigu að raunhæfum valkosti á húsnæðismarkaði .
Til þess þurfa stjórnvöld að styðja við stofnun leigufélaga sem tryggja öruggt langtíma leiguhúsnæði á viðráðanlegum kjörum , " segir ASÍ-UNG .
