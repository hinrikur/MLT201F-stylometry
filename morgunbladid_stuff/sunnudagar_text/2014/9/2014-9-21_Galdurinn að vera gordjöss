Mér finnst alltaf jafngaman að fara í almennileg tískupartí og fílaði mig því í botn innan um alla tískuelítuna sem mætti í 60 ára afmæli Lindex í Gautaborg .
Hátískuhönnuðurinn Jean Paul Gaultier var stjarna partísins en með honum í för var fyrirsætan Karen Elson .
Elson hefur setið fyrir hjá þekktustu tískuhúsum heims eins og Roberto Cavalli og Lanvin og verið andlit Opium frá YSL svo eitthvað sé nefnt .
Þegar þau mættu saman í partíið eftir tískusýninguna , sem fram fór fyrr um kvöldið , hópuðust partígestir að þeim .
Þó ekki til að ná af þeim tali heldur til að dúndra í eins og eina góða " selfie " af sér og þeim .
Í allri fótósjoppmenningunni finnst mér alltaf áhugavert að hitta fólkið í glanstímaritunum augliti til auglitis .
Að sjá andlitið án þess að einhver fótósjopp-frændi sé búinn að afmá öll persónuleg einkenni er gaman .
Stundum eru það vonbrigði að sjá glanstímaritafólkið augliti til auglitis og átta sig á því að þetta fólk er bara eins og ég og þú .
Það voru hins vegar engin vonbrigði að sjá Elson – hún var jafnvel ennþá fegurri augliti til auglitis en á mynd .
Það skal tekið fram að hún var reyndar ekki ómáluð en fegurðin og heilbrigðið leyndi sér ekki .
Ég fékk svipaða tilfinningu þegar ég hitti Marc Jacobs í partíi í Lundúnum .
Það kom mér á óvart hvað hann var með heilbrigða og fallega húð .
Eftir að hafa ýmsa fjöruna sopið veit ég að það er bara eitt sem getur framkallað ljómandi húð og það er gott mataræði ( með fullri virðingu fyrir öllum heimsins bestu snyrtivörum ) .
Þá er ég ekki að tala um að lifa á próteindufti og gervisætu heldur borða hreinan mat , sleppa sykri , mjólkurvörum , hveiti og drekka nánast aldrei .
Með þessu næst að framkalla allt sem fótósjopp getur ekki gert – búið til útgeislun og kemistrí ...
Í svona partíum hef ég unun af því að skoða klæðaburð partígesta .
Og ég skal alveg játa að mér finnst áhugavert að sjá hverjir snobba fyrir hverju .
Eftir að hafa grandskoðað klæðaburð skandinavísku tískupæjanna kom það mér töluvert á óvart hvað það voru margar í Valentino-gaddaskónum .
Mér finnst þessir gaddaskór mjög flottir en held ég myndi aldrei tíma að kaupa mér þá .
Þegar ég kaupi mér eitthvert fínerí hef ég það sem óskráða reglu að góssið þurfi að endast út ævina og ég geti mætt í því á Hrafnistu .
Með það fyrir augum væri aldrei hægt að taka umræðuna um Valentino-skóna .
Það er hins vegar allt annað upp á teningnum þegar Chanel-töskur eru annars vegar enda fengu nokkrar slíkar að fara með í 60 ára afmælið .
Það er töluvert rætt um Chanel-töskur heima hjá mér og vondu fréttirnar eru að það er alltaf sama manneskjan sem hefur máls á umræðuefninu .
Fyrirlesturinn " bættu smá Chanel í líf þitt " er orðinn álíka þreyttur og frasinn " þetta er nú svolítið 2007 " en hann gengur út á nauðsyn þess að slíkur gripur verði keyptur inn á heimilið .
Fyrir þessu er skilningur upp að vissu marki en málshefjandinn hefur þó nokkrum sinnum þurft að svara nokkrum óþægilegum spurningum sem tengjast fyrrnefndu veski .
Sá sem ekki á Chanel-tösku getur nefnilega ekki svarað því hversu mikið hamingjan myndi aukast ef gripurinn yrði keyptur .
Og málshefjandinn hefur líka þurft að rökstyðja það að Chanel-taskan sé ekki leið til að fylla upp í tómarúm í hjartanu .
Að þurfa að útskýra það hvers vegna undirrituð þarf nauðsynlega að eignast franskt veski er ekki hægt að rökstyðja með útreikningi í exel-skjali því þetta er tilfinningamál ...
martamaria@mbl.is 