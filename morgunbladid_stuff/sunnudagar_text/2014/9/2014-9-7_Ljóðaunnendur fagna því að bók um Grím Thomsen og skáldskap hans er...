Ljóðaunnendur fagna því að bók um Grím Thomsen og skáldskap hans er komin út en höfundur hennar er Kristján Jóhann Jónsson .
Sköpunarkjarkur er bók um það hvernig hægt er að efla sköpunarmáttinn Ný barnabók lítur dagsins ljós og einnig óvenjuleg ljóðabók .
Máttur skapandi hugsunar Sköpunarkjarkur er bók um það hvernig hægt er að leysa úr læðingi , rækta og efla sköpunarmáttinn sem vonandi býr í okkur öllum .
Höfundar bókarinnar eru bræðurnir David Kelley , stofnandi IDEO , eins fremsta nýsköpunar- og hönnunarfyrirtækis heims , og Tom Kelley , höfundur metsölubókarinnar The Art of Innovation .
Í bókinni miðla þeir af reynslu sinni og nota dæmisögur til að sýna hvernig hægt er að sækja í ótæmandi brunn skapandi hugsunar og ímyndunarafls þegar tekist er á við ýmiss konar hindranir .
Þeir eru sannfærðir um að því meir sem við notum skapandi hugsun því sterkari verði hún .
Leit að horfnum heimi Ólafur Páll Jónsson er höfundur barnabókarinnar Fjársjóðsleit í Granada .
Þetta er fyrsta barna- og unglingabókin sem höfundur skrifar en hann hefur áður gefið úr þrjár bækur á sviði heimspeki .
Bókin segir frá Höllu sem er ellefu ára og flytur með foreldrum sínum til Spánar þar sem hún þekkir ekki umhverfið .
Þegar fjársjóð máranna ber á góma hefst leit að horfnum heimi .
Öðruvísi ljóðabók Fyrsta ljóðabók Birkis Blæs Ingólfssonar , Vísur , er sannarlega öðruvísi ljóðabók .
Hún kemur út hjá forlaginu Meðgönguljóðum í samstarfi við Vísi.is.Bókin er í raun ekki bók heldur vafraviðbót sem skiptir út kommentakerfi Vísis fyrir ljóð eftir Birki .
Hægt er að nálgast bókina sem viðbót í Chrome-vafrann .
Ljóðabók af þessu tagi er líklega hin fyrsta sinnar tegundar í heiminum .
Bókin birtist fyrir neðan fréttir í Lífinu á Vísi , ljóð fyrir ljóð .
Þegar lesandi er kominn út að enda bókarinnar hverfur hún úr vafranum og hefðbundið kommentakerfi birtist aftur .
Tveggja heima sýn Gríms Thomsen Grímur Thomsen – þjóðerni , skáldskapur , þversagnir og vald er bók eftir Kristján Jóhann Jónsson dr. phil .
Þar fjallar hann um ljóðagerð Gríms , fræðistörf , menningarleg og pólitísk viðhorf og einnig um tröllasögur af honum .
Á bókarkápu segir að Grímur hafi sameinað tryggð við íslenska menningu og skilning á erlendum bókmenntum og þjóðlífi .
" Þessi tveggja heima sýn gaf skáldskap hans dýpt og tilfinningu .
" Til að njóta frelsisins verðum við að hafa stjórn á okkur sjálfum .
Virginia Woolf Málsháttur vikunnar Allt bíður síns tíma .
Viltu læra að skrifa smásögu ? Rithöfundurinn Ágúst Borgþór Sverrisson heldur í næsta mánuði námskeið í smásagnaskrifum hjá Endurmenntun Háskóla Íslands .
Þessi námskeið , sem Ágúst Borgþór hefur haldið síðustu ár , hafa notið mikilla vinælda .
Á námskeiðinu eru lesnar framúrskarandi smásögur eftir hina ýmsu höfunda með það fyrir augum að greina hvernig þær eru settar saman , kennd eru ýmis tæknibrögð sem góðir smásagnahöfundar nota og nemendur spreyta sig á því að skrifa sínar eigin smásögur .
Margir af fyrrverandi nemendum Ágústs Borgþórs í smásagnaskrifum hafa fengið birtar smásögur í tímaritum ( til dæmis Tímariti Máls og menningar ) , aðrir hafa fengið inngöngu í meistaranám í ritlist í Háskóla Íslands og nokkrir nemendur hafa gefið út bækur eftir að þeir sóttu námskeiðið .
Yngstu nemendur á þessum námskeiðum til þessa hafa verið á framhaldsskólaaldri og þeir elstu á sjötugsaldri .
Ágúst Borgþór hefur sent frá sér fimm smásagnasöfn , eina skáldsögu og eina nóvellu .
Þrjár smásögur eftir hann hafa birst í þýskum safnritum með verkum íslenskra höfunda og eitt smásagnasafn hans , Tvisvar á ævinni , kom út hjá forlaginu Comma Press í Manchester árið 2011 og hefur fengið góða dóma á Englandi .
Johnny Depp leikur Mortdecai Kvikmynd sem gerð er eftir skáldsögu vekur óhjákvæmilega athygli á viðkomandi bók .
Nafni breska sakamálahöfundarins Kyril Bonfiglioli bregður nú víða fyrir eftir að tilkynnt var að stórstjörnurnar Johnny Depp , Gwyneth Paltrow og Ewan McGregor myndu leika í mynd sem gerð er eftir bókum hans um listaverkasalann Mortdecai .
Fæstir þekkja sennilega til Bonfiglioli sem á sér þó staðfasta aðdáendur , þar á meðal er snillingurinn Stephen Fry .
Bonfiglioli , sem var litríkur persónuleiki , lést árið 1985 , 56 ára gamall og hafði átt átakamikla ævi .
Fyrsta skáldsaga hans var Don ' t Point that Thing at Me og fjórar skáldsögur fylgdu í kjölfarið .
Don ' t Point that Thing at Me segir frá átökum um stolna Goya-mynd og aðalpersónan er listaverkasalinn Mortdecai sem Bonfiglioli skrifaði þrjár bækur um .
Bækur hans um Mortdecai eru sagðar vera sambland af P.G .
Wodehouse , Raymond Chandler og Ian Fleming – semsagt ómótstæðileg lesning .
Myndin sem Depp leikur í byggist á þessum þremur bókum og leikarinn fer þar með hlutverk listaverkasalans Mortdecai .
Stefán Björn Stephensen 9 ára Uppáhaldsbækurnar mínar eru Harry Potter og blendingsprinsinn og Litla skrímslið og stóra skrímslið .
Bókin um Litla skrímslið er skemmtileg .
Hún byrjar á : " Ég er svo reiður út í þig " og endar á : " Ég elska þig " .
Það finnst mér fyndið .
Harry Potter og blendingsprinsinn er uppáhalds Harry Potter bókin mín af því að það er útskýrt svo margt sem maður skildi ekki í hinum bókunum .
Ég elska Harry Potter-bækurnar og líka myndirnar .
Fyrst sá ég myndirnar og þegar ég las bækurnar þá sá ég allt fyrir mér .
Harry Potter er uppáhaldspersónan mín í bókunum og stundum Ron af því að hann er svo mikill klaufi .
Mér finnst mjög gaman að lesa .
Á kvöldin fer ég annaðhvort strax að sofa eða les .
Í Harry Potter-bókunum er byrjunarkaflinn bara um það þegar Harry Potter er heima og það er ekkert merkilegt .
Þá ætla ég bara að lesa einn kafla enn og hætta svo en þá er sá kafli alveg svakalega spennandi af því að Harry Potter er kominn í Hogwart-skólann og þá les ég bara fram á nótt .
Núna er ég að lesa Steinskrípin eftir Gunnar Theodór Eggertsson .
Hún er skemmtileg af því að sögupersónurnar ganga í kringum heiminn og berjast við svokölluð skrípi sem voru búin að breyta öllu í heiminum í stein .
Aðalpersónurnar hitta vísindamann sem hjálpar þeim að frelsa heiminn frá skrípunum .
Mér finnst líka gaman að lesa landabækur og sjá hvernig er í öðrum löndum .
Maður veit svo mikið um eigið land en ekki eins mikið um önnur lönd .
Ísland er uppáhaldslandið mitt en mér finnst Brasilía skemmtilegt land og þar er allt mjög flott .
Svo finnst mér stundum gaman að lesa ævintýri eins og til dæmis Stígvélaða köttinn .
Ævintýri Olssons Sænska spennusagan Síðasti hlekkurinn , sem nú er komin út í íslenskri þýðingu , var seld til 25 landa áður en hún kom út í Svíþjóð og hjá Warner Brothers er verið að huga að gerð kvikmyndar eftir sögunni .
Höfundurinn Fredrik T. Olsson er vitanlega himinlifandi með velgengni þessarar fyrstu skáldsögu sinnar .
" Umboðsmaður minn fór með handritið á bókasýningu í London og undirtektir voru stórkostlegar , " segir Olsson .
" Mér finnst ég vera að upplifa ævintýri .
" Hann segist himinlifandi yfir því að til standi að gera stórmynd eftir bókinni , en sjálfur hefur hann í tuttugu ár unnið við að skrifað sjónvarpshandrit .
Hann segir að sú reynsla hafi eflaust hjálpað sér við að skrifa bókina .
En af hverju ákvað hann að skrifa skáldsögu ? " Það eru aðallega tvær ástæður fyrir því , " segir hann .
" Mig hafði alltaf dreymt um að skrifa bók , er það ekki draumur flestra ? Og svo fékk ég hugmyndina um forritunarkóða í erfðaefninu .
Í byrjun íhugaði ég að skrifa kvikmyndahandrit um þetta efni en smám saman áttaði ég mig á því að enginn sem ég þekkti myndi geta framleitt kvikmynd eftir handritinu því hún yrði of dýr .
Í þessari bók berst leikurinn mjög víða , atburðarásin er hröð og það er mikið um sprengingar .
Í Svíþjóð gæti enginn fjármagnað slíka mynd .
Þannig að ég ákvað að skrifa skáldsögu og vera fullkomlega frjáls og þurfa ekki að velta því fyrir mér , eins og gerist í handritaskrifum , hvort eitthvert atriði myndi kosta of mikið .
Maður þarf ekki að gera fjárhagsáætlun þegar maður skrifar bók .
" Ebólu-faraldurinn er mikið í fréttum um allan heim og ekki er annað hægt en að leiða hugann að þeirri vá við lestur á Síðasta hlekknum .
Olsson segist alls ekki hafa verið að hugsa um ebólu-faraldurinn þegar hann skrifaði skáldsöguna en hann geri sér vissulega grein fyrir því að saga hans leiði hugann að þeim faraldri .
" Það er hrollvekjandi tilviljun að bókin skuli koma út þegar sá faraldur er í hámarki , " segir hann .
" Þegar ég skrifaði bókina vissi ég af ebólunni sem var þó ekki orðin jafn útbreidd og nú .
Það áttu alls ekki að vera tengsl þarna á milli .
" Það er gaman að lesa Síðasta hlekkinn og lesandinn fær á tilfinninguna að höfundurinn hafi haft gaman af að skrifa bókina .
Olsson segir að það sé sannarlega rétt .
" Ég var frjálsari en í handritaskrifunum og gat leyft mér að koma sjálfum mér á óvart með því að skrifa um vandamál og flækjur sem ég vissi ekki hvernig ætti að leysa og reyna þannig á huga minn .
" Það á eftir að reyna á það hvernig viðtökur bókin fær víða um heim en í heimalandinu , Svíþjóð , hafa þær verið mjög góðar .
" Í Svíþjóð hef ég fengið gagnrýni sem fær mig til að roðna , " segir Olsson .
" Þegar ég skrifa fyrir sjónvarp koma svo margir að verkinu að það er auðvelt að fela sig á bak við þá , en í bókaskrifum er bara ég og svo lesendur mínir .
Fram að þessu hef ég notið þess að lesa gagnrýni um bókina sem hefur verið mjög vinsamleg .
" Olsson vinnur nú að annarri skáldsögu sinni þar sem nokkrar af persónum Síðasta hlekksins koma við sögu .
Sú bók gerist einhverjum árum áður en þeir atburðir sem fjallað er um í Síðasta hlekknum eiga sér stað .
Höfundur sænsku spennusögunnar Síðasti hlekkurinn er að lifa mikið ævintýri , en sagan var seld til 25 landa áður en hún kom út í heimalandinu og Warner Brothers hefur keypt kvikmyndaréttinn .
Beðið eftir Murakami Það er ekki ýkja algeng sjón að sjá mörg hundruð manns mynda biðröð fyrir framan bókabúð .
Þetta mátti sjá á dögunum við bókabúð Waterstones á Piccadilly og ljósmyndarar og kvikmyndatökumenn voru einnig á svæðinu .
Fólkið í biðröðinni var greinilega í sérstökum erindagjörðum og dyravörður hafði auga með því að það væri ekki að smygla sér inn í búðina heldur biði á sínum stað þar til hann vísaði því rétta leið , meðan við hin sem ekki áttum annað erindi en að skoða bækur fengum að ganga óhindruð inn .
Þegar komið var upp á aðra hæð verslunarinnar mátti sjá afmarkað svæði þar sem nokkrir tugir manna höfðu komið sér fyrir og sátu flestir makindalega á gólfinu .
Í ljós kom að verið var að bíða eftir japanska höfundinum Haruki Murakami sem ætlaði að árita nýjustu bók sína í versluninni .
Þeir sem þarna voru á annarri hæðinni höfðu beðið um nóttina fyrir utan verslunina til að vera öruggir um að vera fremstir í röðinni þegar verslunin yrði opnuð .
Við opnun var þeim síðan hleypt upp á afmarkað svæði á hæðinni .
Þegar Murakami birtist var klappað ákaft fyrir honum .
Rithöfundurinn var greinilega snortinn vegna fjöldans sem beið hans og fögnuðinum sem mætti honum .
Það var líka sérstök upplifun að fylgjast með því fólki sem hafði lagt á sig að bíða eftir höfundinum sínum .
Eftir að hafa beðið í vel skipulagðri röð , sem ómögulegt var að svindla sér inn í , og fengið langþráða áritun hélt það á hinni árituðu skáldsögu eins og væri hún sérstök gersemi og andlitin ljómuðu .
Sumir tóku myndir af sér með bókinni .
Úti fyrir biðu svo hundruð manna eftir því að dyravörðurinn hleypti þeim inn og að Murakami .
Í versluninni var búið að setja upp tilkynningu um að búið væri að loka biðröðinni svo margir hafa eflaust orðið fyrir vonbrigðum .
Langflestir þeirra sem biðu eftir Murakami voru á háskólaaldri og eitthvað eldri .
Aðdáun þeirra á rithöfundinum var augljós .
Stundum óttast maður að nútímamaðurinn sé að gleyma góðum skáldskap og beri ekki lengur virðingu fyrir rithöfundum .
En á þessum degi í Waterstones virtust áhyggjur eins og þessar fjárstæðukenndar og hlægilegar .
Bækur Kolbrún Bergþórsdóttir kolbrun@mbl.is Bók vikunnar Hin hrollvekjandi skáldsaga Skipið eftir Stefán Mána hefur verið endurútgefin í kilju .
Örugglega ein af hans bestu bókum .
