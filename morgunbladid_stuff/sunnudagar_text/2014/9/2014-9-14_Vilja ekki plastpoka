Bæjarstjórn Árborgar samþykkti á dögunum tillögu frá Örnu Íri Gunnarsdóttur og Guðlaugu Einarsdóttur , bæjarfulltrúum Samfylkingar , um að sveitarfélagið ynni gegn notkun plastpoka .
Vilja bæjarfulltrúarnir að hrint verði af stað átaki , í samstarfi við íbúa , kaupmenn og aðra , um að notaðir verði fjölnotapokar , til dæmis úr taui , ellegar úr umhverfisvænum efnum sem leysast upp í náttúrunni .
Það geri plastpokarnir ekki og séu afleiðingar þess kostnaðarsamar og hafi vond og mengandi áhrif á umhverfið .
Í tillögunni er bent á að víða hafi náðst ágætur árangur í að vinna gegn plastpokanotkun .
Í dag noti til dæmis Danir og Finnar að meðaltali fjóra poka á ári en Íslendingar nota 218 að meðaltali .
Um 70 milljón burðarpokar úr plasti endi í ruslinu hér á landi á ári , eða mögulega um 1.120 tonn af plasti .
Til framleiðslu þess þurfi um 2.240 tonn af olíu .
Þá hafi Evrópuþingið komið með tillögur sem miði að því að árið 2019 verði aðeins notaðir pokar úr endurnýttum pappír eða niðurbrjótanlegum efnum .
Í tillögu Örnu og Guðlaugar , sem bæjarstjórn samþykkti samhljóða , segir og að nokkur sveitarfélög á Íslandi séu þegar komin í gang með átaksverkefni til þess að sporna við notkun innkaupapoka úr plasti .
Þar megi nefna Hafnarfjörð , Garðabæ og Stykkishólm en á síðastnefnda staðnum hafi fengist sérstakur styrkur úr umhverfisráðuneytinu til að vinna málinu brautargengi .
Við afgreiðslu málsins í Árborg varð niðurstaðan sú að framkvæmda- og veitustjórn ynni að því að koma tillögunni góðu í framkvæmd .
