Kristján Jóhann Jónsson , dósent við menntavísindasvið Háskóla Íslands , er höfundur bókarinnar Grímur Thomsen – þjóðerni , skáldskapur , þversagnir og vald .
" Ef horft er á Grím Thomsen , sögu hans , ritgerðir hans og bækur , ljóðagerð hans og þátttöku í stjórnmálum og veraldarvafstri þá kemur maður aftur og aftur að þessum efnisþáttum : þjóðerni , skáldskap , þversögnunum og valdinu , " segir Kristján Jóhann .
" Segja má að Grímur hafi gert það sem ekki var talið hægt á hans tíma , að vera bæði einn af okkur og einn af hinum .
Grímur náði miklum árangri erlendis .
Hann varð háttsettur valdsmaður , eins og marga Íslendinga dreymdi um að verða þó að þeim fyndist útlönd óræð og ógnvekjandi .
Þjóðin vildi í senn slíta sambandi við Dani og verða eins og þeir , svo þversagnakennt sem það kann að virðast .
Alls kyns þjóðsögur fóru af stað um Grím , hann spilaði á spil við kónginn , sögðu menn , og var sagður búa við alls konar lúxus og eiga til dæmis þrenna skó og skyrtu fyrir hvern dag vikunnar .
Hann kom svo öllum á óvart með því að verða bóndi , koma heim og fara að búa á Bessastöðum .
Það er ekki fallega gert að koma út úr draumnum og hetjusögunni og setjast að í veruleikanum .
Ferill Gríms gekk hvað eftir annað þvert á það sem þjóðin bjóst við og reiknaði með að hann gerði .
Það skilaði sér í margvíslegum sögnum og sögum sem menn bjuggu til og eru margar hverjar bölvuð vitleysa , en ef menn skilja ekki eitthvað vilja þeir gjarnan útskýra það með sögu .
Í bókinni bendi ég á það sem menn hafa yfirleitt ekki tekið inn í myndina sem er að Grímur Thomsen var iðnaðarmannssonur .
Í frásögnum og túlkunum hér heima hefur verið talað um hann sem aristókrat en faðir hans var gull- og úrsmiður .
Þess vegna féll Grímur að mörgu leyti vel inn í danskan félagsskap á sínum tíma því þar voru synir iðnaðarmannanna að vinna sig upp .
Borgarastéttin var að ýta aðlinum úr sessi og taka við valdastöðum og eignast peninga og þessir menn skildu Grím og hann þá .
Hér heima var ekki orðin iðnbylting og stéttarstaða Gríms var þess eðlis að menn hér á landi skildu ekki þverstæðuna í því að verða bæði valdsmaður í Danmörku og íslenskur bóndi .
Grímur var á undan sinni samtíð , en hér heima var hann talinn vera á eftir sinni samtíð , sennilega vegna þess að íslenskri þjóð gekk illa að átta sig á umheiminum á þessum tíma .
" Maðurinn sjálfur var ekki bara umdeildur heldur einnig skáldskapur hans , eins og Kristján Jóhann rekur í bók sinni .
" Í bókinni er sagt frá tveimur rætnustu níðgreinum sem skrifaðar voru um skáldskap hans þar sem ausið var yfir hann svívirðingum og niðrandi yfirlýsingum og hann sagður vera skaðvaldur í íslenskum skáldskap .
Þar fléttast þjóðernið og skáldskapurinn saman og honum er legið á hálsi fyrir að vera útlendingur , gamalmenni og bóndi .
Það voru talin spjöll á hreinum íslenskum skáldskap að svona maður væri að gefa út ljóð .
Ef nánar er að gáð þá eru mörg af ljóðum Gríms með rómantísk þemu .
Þetta eru kvæði eins og þau sem verið var að yrkja í Evrópu á þessum tíma þar sem fjallað var um dyggðir sem tengja má við riddaraskap og menn sem standa með sjálfum sér og hafa sterka samvisku .
Í sumum birtist nútímalegur ótti og tilvistarkvíði .
Veruleikinn hótar því að hverfa inn í órætt myrkið á Sprengisandi .
" Kristján Jóhann segist lengi hafa haft áhuga á Grími .
" Þessir sterku einstaklingar hans sem sýna þvermóðsku þegar höfðingjar eru annars vegar , ögra siðareglum , fara sína leið og gera það upp við sig sjálfir hvað þeim finnst rétt og rangt , heilluðu mig mjög snemma .
Ég vissi kannski ekki af hverju en þeir hafa komið til mín aftur og aftur .
Ég varði doktorsritgerð um Grím Thomsen fyrir tveimur árum .
Sveinn Yngvi Egilsson prófessor var leiðbeinandi .
Ég hélt þeirri vinnu svo áfram og útkoman er þessi bók .
" 