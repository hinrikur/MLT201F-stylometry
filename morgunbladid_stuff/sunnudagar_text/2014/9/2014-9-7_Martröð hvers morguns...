Glundroðinn sem ríkir á heimilinu frá því vekjaraklukkan hringir og þangað til allir eru komnir út í bíl á morgnana getur verið við hættumörk .
Stundum líður húsmóðurinni á heimilinu eins og fjölskyldan sé að taka þátt í raunveruleikaþætti og það eina sem vanti í þetta prógramm sé að mesta dólgnum sé hent út vikulega ...
Aðalbaráttumálin í glundroðanum eru ekki um hvað eigi að vera í morgunmat eða að einhver komist ekki fram úr vegna ofsaþreytu .
Það er heldur enginn unglingur á heimilinu sem teppir baðherbergið þannig að hinir komist ekki að .
Heldur snýst þetta um hver eigi að klæðast hverju .
Ég tek það fram áður en lengra er haldið að vandamálið á ekki við um móðurina sjálfa ( hún hendist í það sem hendi er næst og málar sig á leiðinni í bílnum ( eins og konur eiga ekki að gera ...
) ) .
Vandamálið eru einkasynirnir tveir og helsti fréttapunkturinn í þessu máli er að annar er fimm ára og hinn er að verða átta .
Einhvern veginn bjóst ég alls ekki við því þegar ég eignaðist þessa drengi að fatavandamál yrðu í forgrunni enda hélt ég að stúlkur ættu einkarétt á þeim .
Og það skal líka tekið fram að móðir drengjanna hefur gert allt sem í hennar valdi stendur til að hafa áhrif til góðs en hugmyndir hennar og hugmyndir drengjanna slá ekki í takt .
Ef móðirin fengi að ráða myndu einkasynirnir vera klæddir eins og litlir breskir " landlordar " alla daga .
Þeir væru í handprjónuðum ullarpeysum út í eitt , í flauelsbuxum eða ullarbuxum með broti og næst sér væru þeir í straujuðum skyrtum þannig að stífur kraginn gægðist upp úr hálsmálinu .
Yfir herlegheitin væru þeir svo í huggulegum Barbour-jökkum og í Hunter-gúmmístígvélum .
Þetta yrði svo toppað með höfuðfati og köflóttum trefli .
Móðirin hefur beitt persónutöfrunum , reynt að tala til , leiðbeina og ræða fataval við drengina en það virðist ekkert hagga þeim .
Þeir gera sér aldeilis enga grein fyrir því hversu mikil smekkkona móðir þeirra er .
Fyrir þeim er hún bara konan með stóru mjúku brjóstin sem eldar góðan mat , les sögur fyrir þá , umvefur þá ást og hlýju og keppir við þá í kafsundi í Neslauginni .
Auðvitað er þetta fatamál algert lúxusvandamál en það getur verið dálítið þreytandi til lengdar að horfa upp á fjársjóðinn sinn eins og hann sé kominn í handrukkaraskólann .
Alltaf í hettupeysum ...
Eini jákvæði punkturinn við hettupeysuna , það er að segja þegar hettan er höfð uppi alla daga , er að hún veitir ágætis vörn við lús .
Skólinn var nefnilega varla byrjaður þegar lúsapóstunum var farið að rigna inn .
Miðað við glundroðann sem ríkir þá má enginn við því að þurfa að sótthreinsa heimilið líka og snúa öllu á hvolf til að uppræta þetta litla sníkjudýr .
Kamburinn er því hafður á lofti og kannski gengur móðirin bara skrefinu lengra og krúnurakar þá .
Sú hárgreiðsla myndi allavega passa við klæðaburðinn ...
martamaria@mbl.is 