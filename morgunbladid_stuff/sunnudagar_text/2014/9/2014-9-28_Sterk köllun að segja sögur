Helgi Felixson kvikmyndagerðarmaður hefur gert yfir tuttugu heimildarkvikmyndir víða um lönd ; hér á Íslandi , í Svíþjóð , á Kyrrahafseyjum , í Asíu , Afríku og Suður-Ameríku .
Nýjasta kvikmynd hans , og Titti Johnson , Vive la France , verður frumsýnd í Háskólabíói á sunnudag kl. 16 .
Eftir að kvikmyndahátíðinni lýkur verður hún tekin til sýninga í Bíó Paradís .
Sjónum er beint að eftirköstum kjarnorkusprenginga Frakka í Kyrrahafi en í 30 ár gerðu þeir tilraunir á eynni Moruroa og telja sumir sérfræðingar að það magn plútóníums sem sé að finna undir eynni ógni Kyrrahafssvæðinu um aldir .
Áhorfendur kynnast fjölskyldu á afskekktri eyju í Frönsku Pólýnesíu .
Kua og Teriki eru ástfangin og hafa komist að því að sonur þeirra er veill fyrir hjarta .
Sjö úr fjölskyldu Terii hafa fengið krabbamein og er ástæðan rakin til kjarnorkusprenginganna þar nærri .
" Þessi kvikmynd á sér langa sögu , " segir Helgi .
" Árið 1996 vann ég að verkefni á annarri eyju í Suðurhöfum þar sem sagan um þessar kjarnorkutilraunir var sögð út frá perlukafara .
" Þegar Fakkar komu í þessa paradís með sprengjur sínar breyttist líf íbúanna og Helgi hefur viðhaldið tengslum við svæðið .
Hann byrjaði að vinna að þessari nýju sögu árið 2006 , fór sjö sinnum þangað suðureftir að kvikmynda , og síðustu þrjú ár hafa farið í fjármögnun , sem hann segir hafa verið erfiða , og eftirvinnslu .
" Fólkið býr á einum einangraðasta stað á jörðinni , það er flogið þangað aðra hverja viku , " segir hann .
" Það var mjög dýrt að koma þessu saman .
" En það gekk .
" Síðustu tvö ár , eftir að hafa gert Guð blessi Ísland og Skaftfelling , hef ég nær eingöngu unnið að þessu verkefni .
Myndin tók heilt ár í klippingu .
Ég velti mikið fyrir mér hvernig ég ætti að segja söguna en þá kom þessi fjölskylda inn í myndina en hún hefur verið að berjast við alla þessa sjúkdóma í nokkrar kynslóðir .
Annað lag í kvikmyndinni er sögulegs og vísindalegs eðlis ; ankerið í verkinu .
" Helgi segir það afar sterka köllun að segja sögur af raunveruleikanum í kvikmyndum .
" Hún er óheyrilega sterk .
Í raun er það þráhyggja , " segir hann .
" Væri hún ekki til staðar gæti ég ekki sagt þessar sögur .
Maður vill alltaf verkefni sem taka á .
" Helgi hefur verið búsettur á Íslandi síðustu tvö árin og segir það gott .
Hann er þegar með ný verkefni í takinu .
Eitt segir hann kallast Yarn ( Garn ) .
Hann hefur starfað talsvert í Suður-Afríku og er að undirbúa gerð nýrrar myndar þar .
" Þá er ég alltaf að skoða umhverfismálin , það er mikilvægt , " segir Helgi .
efi@mbl.is 