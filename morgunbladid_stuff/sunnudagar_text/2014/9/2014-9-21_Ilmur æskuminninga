Myndlistarmaðurinn Andrea Maack stofnaði samnefnt ilmvatnshús árið 2010 þar sem hver ilmur er innblásinn af myndlistarverkum , gjörningum og minningum .
Ilmvatnshúsið hefur notið mikillar velgengni síðastliðin fimm ár og eru ilmtegundirnar , sem nú eru orðnar sjö talsins , fáanlegar víðsvegar um heiminn .
Andrea fluttist fyrir ári til Mílanó á Ítalíu þar sem hún hefur unnið að verkum í tengslum við ilmina og er um þessar mundir að þróa nokkrar nýjar tegundir sem eru væntanlegar á markað á næsta ári .
Ilmtegundirnar og verkin eru að miklu leyti innblásin af minningum frá náttúru Íslands .
Andrea sótti landið heim í lok ágúst þar sem hún fór ásamt sjö manna teymi í reisu um landið til þess að safna efnivið .
Ferðin bar vinnuheitið " The Journey of the senses " .
Markmiðið var að festa á filmu stemninguna , innblásturinn á bak við verkin og ilmina .
" Við vorum sjö ; ég og Sandra Ýr sem skipulögðum ferðina , framkvæmdastjórinn okkar Gísli Sverrisson , Saga Sig ljósmyndari , Ásgrímur Már stílisti , Thelma Rut Elíasdóttir sem sá um förðun og Benjamin Mcmahon , ljósmyndari frá Another Magazine , sem mun síðar birta grein um ferðalagið í tímaritinu , viljum við þakka öllum sem studdu okkur í ferðalaginu , " segir Andrea .
" Þessi ferð er fyrsti vísirinn að nýjungum sem við erum að vinna að .
Við höfum legið undir feldi og það verður spennandi á næstu mánuðum að svipta hulunni af nýjungunum .
Við finnum fyrir miklum áhuga á þessu ferli og tengingunni okkar við Ísland .
" Minningar úr æsku Andrea segir margt hafa breyst frá því hún flutti til Mílanó fyrir ári og segir meðal annars tenginguna við Ísland hafa orðið sterkari og meira áberandi í verkum sínum .
" Ég hef alltaf verið að gera þessar smágerðu teikningar en þegar ég kom til Mílanó langaði mig allt í einu til þess að byrja að mála .
Ég eyddi nokkrum mánuðum í það og fór síðan yfir málverkin með listræna stjórnandanum okkar og við í sameiningu áttuðum okkur á að þetta voru allt tengingar við landslag sem ég hafði ekki uppgötvað strax .
Þannig var ég ómeðvitað að rifja upp minningar um Ísland , " útskýrir Andrea og bætir við að stundum sé fjarlægðin frá Íslandi nauðsynleg .
" Það fór allt í gang þegar ég skoðaði verkin .
Þau eru upphaf línunnar .
Þessi málverk eru abstrakt náttúra og þá kom upp sú hugmynd að fara í þetta ferðalag aftur í tímann og muna eftir því þegar ég fór hringinn í kringum landið oft sem barn og reyna að muna eftir andrúmsloftinu og ilminum sem ég fann til þess að gera ilminn persónulegri .
" Teymið ferðaðist á tíu staði á landinu , meðal annars að Jökulsárlóni og við rætur Landmannalauga .
Andrea segist hafa upplifað náttúruna á annan hátt .
" Þegar við fórum í þessa ferð var ég alveg ákveðin í því að fara í Landmannalaugar því að hluti af nýju verkunum tengist Landmannalaugum .
Þegar við leggjum af stað er lokað í Landmannalaugum og við lentum í brjáluðum sandstormi .
Þar tókum við mikið af myndum og þær myndir komu mjög vel út , þannig að þetta eru aðstæður sem ekki er hægt að áætla .
Tilfinningin , að sjá storminn , litina , regnbogann og það að vita aldrei hvað gerist næst .
Það var eins og við ættum ekki að fara í Landmannalaugar , við áttum að lenda í þessum sandstormi .
" Ilmirnir ákveðnari með tímanum Andrea vinnur með ilmvatnsgerðarmanni í París og ferðast því oft til Frakklands .
" Fyrstu ilmvatnsgerðirnar voru meira listaverk og gaman að því , en núna er ég með mun ákveðnari hugmyndir um það hvernig ég vil að ilmtegundirnar séu .
Þegar ég er að vinna með ilmvatnsgerðarmanninum þá hættum við ekki fyrr en við höfum náð ákveðinni fullkomnun , " útskýrir Andrea og bætir við að þetta ferli sé ferðalag sem maður veit ekki hvar endar þegar maður leggur af stað og kannski eins og með verkin þá er erfitt að segja til um hvenær það er búið .
" Ég var að vinna að ilmi sem er hvítur og svartur , byggður bæði á slíkum verkum og innblæstri frá náttúrufyrirbærum .
Ég var eiginlega búin að afskrifa lyktina því mér þótti hún ekki virka í hitanum í Mílanó í sumar .
Ég tók hana samt með mér heim til Íslands núna og hún varð lykt ferðarinnar og er núna aftur uppi á borðinu .
Ilmir virka misvel á mimunandi stöðum , í mismunandi samhengi .
Samband mitt við ilmina er í stöðugri þróun .
" Vitundarvakning í ilmvatnsheiminum Andrea segir fólk almennt heillað af því að það sé ilmvatnshús frá Íslandi og Frakkar hafa undanfarið verið algerlega ríkjandi á ilmvatnsmarkaðnum .
" Það er almenn vitundarvakning í ilmvatnsheiminum og ég held að hann eigi eftir að gerbreytast á næstu 10 árum .
Hann öskrar á að það verði einhverjar breytingar , þessi gamla mýta um að það sé bara ein lykt er búin , " útskýrir Andrea og telur persónulega tengingu afar mikilvæga í listsköpun og ilmvatnsgerð .
" Besta myndlistin og bestu vörumerkin eru þau sem byggjast á persónulegum upplifunum .
Allt sem við byggjum á er upprunalegt efni og má segja að það sé grundvallargildi mitt í allri minni vinnu .
" 