Það er alltaf jafngaman að kynnast nýjum höfundum og stundum geta þessir nýju höfundar verið " gamlir " , eins og til dæmis hollenska skáldkonan Tonke Dragt , sem er orðin 83 ára gömul .
Sú sem þetta skrifar uppgötvaði nýlega bók eftir Tonke , en hafði áður ekki kunnað nein skil á skáldkonunni .
Þessi uppgötvun varð þegar Sunday Times skrifaði lofsamlega um enska þýðingu á frægri barnabók eftir hana .
Bókin heitir De brief voor de koning , sem útleggst á ensku The Letter for the King , en enska útgáfan kom út árið 2013 og hlaut mikið lof gagnrýnenda og flest bresku stórblöðin völdu hana eina af bókum ársins .
Bókin er ekki ný því hún kom fyrst út í Hollandi árið 1962 , var önnur bók höfundar og varð verðlaunabók .
Hún var kosin besta hollenska barnabók sem út kom á síðasta helmingi 20. aldar , hefur verið þýdd á 15 tungumál og selst í rúmlega milljón eintaka .
Í bókinni segir frá hinum 16 ára Tiuri , sem rétt áður en hann er sleginn til riddara heldur í stórhættulegt ferðalag til að færa konungi nágrannaríkisins mikilvægt bréf .
Í ænintýraríkum og þroskandi leiðangri hittir hann alls kyns fólk og þarf að sýna verulegt hugvit til að greina á milli vina og óvina .
Yfirmaður Pushkin Press sem gefur bókina út á ensku sannfærðist um áhrifamátt sögunnar þegar hann las handrit að þýðingunni fyrir börn sín .
Hann átti eftir að lesa fyrir þau lokakaflana þegar átta ára sonur hans gat ekki hugsað sér að bíða lengur , laumaðist inn á skrifstofu föður síns og stal síðustu köflunum til að lesa þá sjálfur .
Betri meðmæli getur bók vart fengið frá ungum lesendum .
