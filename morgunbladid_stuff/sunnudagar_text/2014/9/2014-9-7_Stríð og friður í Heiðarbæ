Friðsælt er við höfnina í gamla víkingaþorpinu Heiðarbæ í Slésvík .
Handverksfólk og skipasmiðir sinna störfum sínum eins og forverar þeirra fyrir rúmum þúsund árum .
Hernaðarbröltið er þó ekki langt undan , ekki síður nú en þá .
Gnýr orrustuþotna í flugtaki á nálægum flugvelli sker í eyru og yfirgnæfir axarhöggin , kallast á við mikla varnargarða sem eru í hálfhring um bæinn .
Helgi Bjarnason helgi@mbl.is H eiðarbær var stærsti bær Danmerkur á víkingaöld og einn mesti verslunarstaður víkinga .
Hann var við suðurlandamæri ríkisins , skammt frá Danavirki sem varði suðurlandamæri Danakonunga á miðöldum .
Svæðið er nú í nyrsta hluta Þýskalands .
Staðsetningin var ekki tilviljun .
Við Heiðarbæ mætast tvær miklar verslunarleiðir sem drógu að fólk og vörur úr fjórum heimshornum .
Heiðarbær er innst í firðinum Slé sem liggur úr innhafi Eystrasalts .
Þaðan eru aðeins 15 km yfir skagann , til Norðursjávar .
Hægt var að verja verslunarleiðirnar frá virkjum , meðal annars Danavirki , og borginni sjálfri .
Sagnir hafa alltaf verið til um þessa miklu verslunarborg víkinga sem talið er að hafi verið á þessum stað frá því um 800 og fram á miðja elleftu öld en þá var hún brennd tvisvar og fólkið flutti sig og athafnasemi sína yfir fjörðinn til borgarinnar sem nú er kölluð Slésvík .
Þegar fornleifafræðingar fundu loks bæjarstæðið og hófu síðan rannsóknir um 1900 kom í ljós að staðurinn er einstakur til fornleifarannsókna vegna þess að ekki hefur verið byggð þar frá því Norðmenn og Slavar lögðu borgina í rúst á elleftu öld .
Múgur og margmenni Síðustu árin hefur verið lögð meiri áhersla á rannsóknir í Heiðarbæ enda er þetta talinn einn mikilvægasti staður til rannsókna á sögu miðalda , ekki aðeins byggðanna við Norðursjó og Eystrasalt heldur einnig Skandinavíu og meginlandsins alls .
Ný tækni er notuð og eldri rannsóknarniðurstöður settar upp á nýjan hátt og endurmetnar .
Margt áhugavert hefur komið í ljós .
Aðalgatan hefur legið meðfram ströndinni og vinnustofur beggja vegna .
Síðan voru götur þvert á hana , frá höfninni og upp í hverfin .
Heiðarbær hefur ekki aðeins verið verslunarstaður , markaður og hafnarborg heldur var þar einnig mikil framleiðsla á vörum .
Því var hann afar mikilvægur fyrir Danakonunga .
Þeir sem þar stjórnuðu létu slá sína eigin mynt , svo eitthvað sé nefnt .
Lífið í verslunarborginni hefur ekki verið dans á rósum .
Fólk bjó þétt , allt að tvö þúsund manns á þessum litla bletti , og sjúkdómar geisuðu , svo það dó ungt .
Til er litskrúðug frásögn af sérkennilegum háttum íbúanna frá verslunarmanni sem þangað kom áður en borgin leið undir lok en fornleifafræðingar efast um frásagnir um að borgin hafi látið svo mjög undan síga áður en hún var hreinlega jöfnuð við jörðu í hernaði .
Þá telja fræðimenn hafið yfir allan vafa að Heiðarbær hafi gegnt lykilhlutverki þegar Norðurlandabúar tóku kristni og jafnvel fyrir stærra svæði .
Þar var settur upp biskupsstóll fyrir árið 950 .
Safn byggt upp Ferðamenn geta endurlifað víkingatímann með heimsókn til Heiðarbæjar .
Þar hafa verið endurbyggð nokkur hús í fornum byggingastíl og bryggjur .
Þar eru handverksmenn og skipasmiðir að störfum .
Heiðarbær er hluti af víkingasafninu Haithabu sem sett hefur upp sögusýningu sem byggist meðal annars á gripum og niðurstöðum rannsókna í Heiðarbæ .
Nútímalegt safn sem hjálpar gestum að lifa sig inn í þessa tíma .
Víkingaskip hefur verið endurbyggt og er til sýnis í sérstökum sal ásamt munum sem tengjast höfninni .
Safnið , haithabu.de , var opnað á árinu 2010 .
Það er við fjörðinn Slé , skammt sunnan borgarinnar Slésvíkur , og Heiðarbær er í göngufæri þaðan .
Allir skýringartextar eru á þýsku en gestir geta fengið lánaða möppu með enskum texta .
Skammt frá er svo Danavirki þar sem Danir vörðu suðurlandamæri sín á miðöldum .
Það er , eins og borgarvirki Heiðarbæjar , mikil jarðvegsmön með virkjum , síkjum og að hluta til er það byggt úr múrsteinum .
Danavirki var endurbyggt margoft .
Þar er stöðugt unnið að rannsóknum , eins og í Heiðarbæ , og sl. sumar var unnið að lagfæringum á garðinum .
Óvíða mun þinn jafningi fást Gunnar Hámundarson á Hlíðarenda fékk góðar móttökur hjá Haraldi konungi Gormssyni þegar hann sigldi úr Austurvegi með fé mikið á tíu skipum og fór til Heiðarbæjar , eins og sagt er frá í Brennu-Njáls sögu .
Konungur tók við honum vel og setti hann hið næsta sér .
Þar var Gunnar hálfan mánuð .
Konungur hafði það að gamni að hann lét Gunnar reyna ýmissar íþróttir við menn sína og höfðu þeir ekki roð við honum .
Konungur mælti til Gunnars : " Svo virðist mér sem óvíða muni þinn jafningi fást .
" Konungur bauð að fá Gunnari kvonfang og ríki mikið ef hann vildi þar staðfestast en Gunnar sagðist vilja fara fyrst til Íslands að finna vini sína og frændur .
" Þá munt þú aldrei aftur koma til vor , " segir konungur .
" Auðna mun því ráða , herra , " segir Gunnar .
