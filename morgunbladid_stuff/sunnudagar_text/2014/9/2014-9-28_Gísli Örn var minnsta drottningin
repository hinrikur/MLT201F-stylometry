Sjónvarpsþættirnir Nautnir norðursins , sem sýndir eru í Ríkissjónvarpinu , hafa vakið mikla athygli að undanförnu en þar kynnir Gísli Örn Garðarsson leikari sér matarmenningu Grænlands , Færeyja , Íslands og Noregs og sækir heim matreiðslumeistara .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Nautnir norðursins spretta upp úr þáttaröðinni Fagur fiskur , sem sýndur var á RÚV , en Sagafilm framleiðir báða þætti í samstarfi við Matís .
Fagur fiskur snerist um sjávarfang við Íslandsstrendur en nú var ákveðið að færa út kvíarnar .
Gunnþórunn Einarsdóttir hjá Matís kom upprunalega með þá hugmynd að fjalla um matarmenningu Íslands , Grænlands og Færeyja en eftir að verkefnið fékk úthlutaðan styrk úr norrænum sjóði , Nora , bættist Noregur í hópinn .
Sagafilm tók hugmyndina upp á sína arma og þróaði hana áfram .
Hvíldi sú vinna á herðum Margrétar Jónasdóttur framleiðanda og Hrafnhildar Gunnarsdóttur leikstjóra .
Verkefnið vatt upp á sig og Margrét upplýsir að Nautnir norðursins sé stærsta sjónvarpssería af þessu tagi sem Sagafilm hefur unnið með svo mörgum erlendum sjónvarpsstöðvum en færeyska , norska og finnska ríkissjónvarpið eru öll meðframleiðendur .
Stöllurnar höfðu snemma augastað á Gísla Erni Garðarssyni leikara sem þáttarstjórnanda , ellegar " ferðalangi " eins og það er kallað í þáttunum .
Bæði höfðu þær trú á því að Gísli Örn hæfði verkefninu og eins þýddi það að matreiðslumeistararnir og aðrir gestir í þættinum gætu talað sitt eigið tungumál .
Gísli Örn talar nefnilega reiprennandi norsku enda uppalinn að hluta í Noregi .
" Gísla Erni leist strax vel á hugmyndina og ekki spillti fyrir að hann dauðlangaði að heimsækja Grænland .
Þangað hafði hann aldrei komið .
Hann hafði á hinn bóginn verið í fimleikabúðum í Færeyjum sem strákur .
Gísli Örn upplýsti okkur strax um að hann kynni lítið til verka í eldhúsinu en okkur þótti það sumpart bara skemmtilegra .
Þannig gæti hann lært eitthvað í leiðinni .
Til að gera langa sögu stutta blómstrar Gísli Örn gjörsamlega í þessum þáttum .
Það er eins og hann hafi aldrei gert annað , " segir Margrét .
Fleiri nafnkunnir listamenn leggja þættinum lið .
Margrét segir draumateymi hafa unnið við hann og er til að mynda í skýjunum með tónlist Hilmars Arnar Hilmarssonar sem vakið hefur mikla athygli .
Hún nefnir einnig framlag Emils Ásgrímssonar sem annaðist grafíkina .
Matreiðslumeistararnir í þáttunum eru fjórir , einn í hverju landi , og segir Margrét þá valda með hliðsjón af sérsviði .
Markmiðið var að bjóða upp á mat sem er lýsandi fyrir hvert land um sig , bæði hversdagslegan og spari .
Matís benti upprunalega á matreiðslumeistarana en Sagafilm samþykkti þá eftir að hafa hitt þá og metið hvort þeir væru færir um að gera kúnstir sínar frammi fyrir myndavélinni .
Það fer ekki alltaf saman .
Margrét ber lof á matreiðslumeistarana alla , þeir séu hver öðrum snjallari .
Persónulega þótti henni upplifunin mest í Færeyjum , þar hafi verið besti og versti maturinn .
Það er gömul saga og ný að þjóðarréttir Færeyinga séu ekki allra .
Áform um að gera framhald Hópurinn var í um viku á hverjum stað og segir Margrét það ekki hafa mátt vera minna .
Mestur var spretturinn í Noregi en um leið og upptökur fóru fram þar var Gísli Örn að frumsýna Hróa hött í Björgvin .
" Þetta var stíf keyrsla og svolítið stress enda frumsýndi Gísli Örn tveimur dögum eftir að við fórum .
En þetta gekk upp .
Það var algjör draumur að vinna með Gísla Erni .
Hann var minnsta drottningin í hópnum ! " Hún skellir upp úr .
Nautnir norðursins gætu átt eftir að fara víða en búið er að selja dreifingarréttinn til fyrirtækisins Nordic World sem sérhæfir sig í dreifingu á norrænu sjónvarpsefni .
Margrét upplýsir að áform séu um að gera framhald af þáttunum en ekki liggur fyrir hvert haldið verður í þeirri seríu .
" Sumir vilja fara suður , aðrir lengra norður , " segir hún .
Það ætti þó að ráðast á næstu vikum .
