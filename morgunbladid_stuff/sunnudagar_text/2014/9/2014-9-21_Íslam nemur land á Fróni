Víða á Vesturlöndum eru menn orðnir vanir að heyra bænaköll frá moskum og senn munu Reykvíkingar bætast í þann hóp .
Ímynd íslams í heiminum hefur síðustu árin beðið hnekki vegna ofbeldismanna sem kenna sig við trúna á Allah .
En Sverrir Agnarsson , formaður Félags múslíma á Íslandi , segir að trúin sé fyrst og fremst friðarboðskapur .
Kristján Jónsson kjon@mbl.is Deilt var hart í fyrra um úthlutun lóðar til að reisa mosku í Reykjavík .
Sumir töldu sjálfsagt að löglegur trúflokkur fengi að reisa sitt eigið guðshús eins og aðrir slíkir , aðrir voru tortryggnir og bentu á að í grannlöndunum hefðu moskur oft orðið hreiður ofstækis og jafnvel nýliðunar hryðjuverkasamtaka .
Fáir efast þó í alvöru um að flestir múslímar séu einfaldlega friðsamir borgarar sem finni leiðsögn og huggun í trú sinni , eins og annað trúað fólk í sinni .
En stöðugar fréttir af blóðugum átökum í löndum íslams og hryðjuverkum herskárra múslíma , íslamista , þar og á Vesturlöndum lita að sjálfsögðu þá mynd sem margir Íslendingar hafa gert sér af þessum framandi trúarbrögðum .
Leiðtogar öfgasamtaka úr röðum múslíma vitna oft í Kóraninn og Hadith , annað rit með margvíslegum ummælum sem sögð eru höfð eftir Múhameð spámanni en oft umdeilt hvort þau séu það í reynd .
Auk þess eru ritin á mjög fornlegri arabísku , hægt að túlka orðin á marga vegu og ritin eru full af mótsögnum , eins og Biblían .
Líklega eru nú vel á annað þúsund múslímar á Íslandi , þar af eru alls um 840 skráðir hjá tveimur söfnuðum í Reykjavík , Félagi múslíma á Íslandi , sem hefur aðsetur í Ármúla , og Menningarsetri múslíma á Íslandi við Öskjuhlíð .
Fyrrnefndi söfnuðurinn er nokkru stærri , hann hefur nú fengið úthlutaða lóð í Sogamýri undir 800 fermetra mosku með bænaturni , mínarettu .
Byggingin má vera átta metrar að hæð og mínarettan 5-10 metrar að hæð eða svipað og ljósastaurarnir á svæðinu .
Formaður félagsins , Sverrir Agnarsson , segir að efnt verði til samkeppni milli arkitekta í samvinnu við Félag íslenskra arkitekta um teikningu að húsinu .
– En er vel mætt á bænastundir hjá félaginu ? " Þetta er svona 60-70 manna hópur sem mætir reglulega í föstudagsbænir um hádegið en sjaldnast allir í einu , " segir Sverrir .
" Körlum ber þó skylda til að mæta en ekki konum þótt þær séu auðvitað velkomnar , stundum mæta allt að 10 konur .
Ef við reiknum með að fullvaxnir karlar í söfnuðinum séu 150-200 og um 50 af þeim mæta eru það 30-40% af öllum karlmönnum í félaginu .
Það þætti hátt hlutfall hjá kristnum söfnuðum ! Margir koma auk þess á kvöldin í moskuna til að biðjast fyrir .
Margir undanþegnir föstuskyldu Við rekum fræðslu fyrir börnin á sunnudögum , kennum þeim helstu hugtök trúarinnar og dálitla arabísku .
Föstumánuðinn , ramadan , sem færist milli ára , höldum við auðvitað hátíðlegan .
En á sumrin getum við eðlilega ekki fylgt þeirri hefð að fasta í ramadan frá sólarupprás til sólarlags , hér er sólin þá á lofti nær allan sólarhringinn .
Við leituðum því ráða í Mekka og hjá al-Azhar-moskunni í Kaíró og var sagt að fasta ekki meira en 18 stundir á sólarhring .
Margir eru undanþegnir föstuskyldu , þ.ám .
börn , þungaðar konur og sjúklingar , fleiri undantekningar eru gerðar .
" – Víðast hvar er skilið með einhverjum hætti á milli kynjanna í moskum , er það gert hjá ykkur ? Og hvernig verður nýja moskan fjármögnuð ? " Í moskunni erum við með sérsvæði fyrir konur , karlarnir í hinum hlutanum .
Þetta er gert vegna óska kvenna sem eru vanar þessu í moskum í sínum heimalöndum .
Við höfum ekki ákveðið hvernig þetta verður í nýju moskunni .
Sjálfur er ég hrifinn af því sem ég sá í stórri mosku í Indónesíu , þar er látið nægja að vera með línu á gólfinu sem skiptir moskunni í tvo hluta .
" Hann segir ljóst að félagsmenn geti ekki einir fjármagnað moskuna og því verði safnað peningum víða um heim .
Vitað er að olíufurstar í Sádi-Arabíu og við Persaflóa hafa oft gefið stórfé til að reisa moskur og trúarmiðstöðvar í fjarlægum löndum og þá komið því til leiðar að afar afturhaldssamir og ofstækisfullir forstöðumenn , ímamar , hafa verið ráðnir þangað , hlaðnir öfgafullum trúarritum .
Sverrir segir að ekki sé hægt að neita mönnum um að gefa fé í moskuna en hins vegar verði það ávallt að vera án skilyrða .
" Við ákveðum sjálf hverjir gegna stöðu ímama hjá okkur , annað kemur ekki til mála .
Forstöðumaður eða ímam moskunnar okkar er nú Salmann Tamimi , hann er ættaður frá Palestínu en hefur búið lengi hér á landi .
Félagsmennirnir okkar eru frá mörgum löndum , frá ýmsum Afríkulöndum en líka Tyrklandi , Indónesíu , Pakistan og Kosovo og fleiri löndum .
Þetta er bæði fólk sem kom á sínum tíma til landsins í leit að vinnu en einnig dálítið af flóttamönnum á seinni árum .
Þarna er því mikill fjölmenningarbragur .
Fyrsta laugardag í hverjum mánuði höldum við alltaf matarboð og þá getur maturinn verið frá 20-30 löndum og mætingin er mjög góð .
Og þá er enginn sérstakur aðskilnaður milli kynjanna .
Um 50 félagsmenn eiga íslenska kristna foreldra Auk þess er nokkuð um að menn séu að flytja ættingja hingað , sameina fjölskyldur .
Loks eru það svo karlar og konur sem eignast innlenda maka , margar íslenskar konur eru meðal makanna .
Ég gæti trúað að við séum allavega 50 sem eigum íslenska kristna foreldra .
Aðallega eru það konur og þær eru oft mjög duglegar í starfinu .
Sjálfur er ég giftur konu frá Egyptalandi og hef búið þar í landi og flestum löndum Norður-Afríku , einnig búið og líka starfað í Líbíu , varið alls átta árum í múslímalöndum .
Ég hef dvalið um hríð með múslímum í meira en 30 löndum , þ.ám .
Danmörku , Svíþjóð , Spáni og Englandi .
" – Þú tilheyrir sjálfur súnní-grein íslams eins og 90% allra múslíma , hinir eru flestir sjía-múslímar sem hafa dálítið ólíka siði , biðjast t.d. fyrir þrisvar á dag en ekki fimm sinnum .
Eru einhverjir sjítar í söfnuðinum ? " Við spyrjum fólk aldrei hvaða grein það tilheyrir , allir múslímar eru velkomnir .
En við sjáum að sumir eru sjítar , þeir taka með sér lítinn táknrænan stein í moskuna og snerta hann með enninu en ekki bænateppið þegar þeir krjúpa .
En eins og ég segi : allir mega koma .
Inntakið í trúnni er friður og sjálft orðið íslam er dregið af orðinu salam , friður .
Múslími merkir sá sem framkvæmir trúna og þýðir því eiginlega friðarsinni ! " – Hvernig eru samskipti ykkar við aðra trúflokka hér ? Stundið þið trúboð ? " Samskiptin eru fín .
Við erum í svonefndum samráðsvettvangi , með þjóðkirkjunni og kaþólsku kirkjunni , ásatrúarmenn eru þar líka mjög virkir og Baha ' ai-menn .
Við ræðum mikið saman og höfum haldið saman ráðstefnur .
Við trúum því að íslam sé besta leiðin , á sama hátt og kristnir boða sína trú .
Við kynnum þess vegna íslam en trúboð hefur aldrei verið stór hluti af okkar starfsemi .
Menn skiptast alveg í tvo flokka með það í íslam hversu mikilvægt trúboð sé .
Um 1.600 milljónir manna um allan heim tilheyra íslam og þetta er mjög margbreytilegt samfélag .
" Hann er spurður um reynsluna af því að börn múslíma , sem flest eru af erlendu bergi brotin , gangi í skóla hérlendis .
Er mikið um árekstra ? Sæta þau fordómum ? " Við erum að reyna að koma á heimanámi fyrir þau , sjálfboðaliðar hafa stundum verið að hjálpa þeim við heimanámið .
Vegna tungumálaerfiðleika og þess að foreldrarnir skilja ekki námsefnið hafa þau aldrei sama stuðninginn heima og innfædd börn .
Það er aðalvandamálið .
Best væri sennilega að kenna börnunum eitthvað um íslam í grunnskólum Vesturlanda .
Þá vissu þau um sinn rétt og gætu hafnað þvinguðum giftingum og frumstæðum siðum frá upprunalöndum sínum , eins og t.d. umskurði , á misskildum trúarlegum forsendum .
Þá væri ekki verið að fara með stelpur á Vesturlöndum til heimalandanna til að umskera þær , svo að ég nefni dæmi .
Við tölum reglulega um þetta í moskunum og það er ekkert um þetta hjá okkur .
Þess má geta að þessi grimmdarverk eru líka stunduð meðal kristinna íbúa í Afríku .
Það eru engar kröfur í íslam um slíkar aðgerðir á stúlkum .
Það hjálpar ekki baráttunni gegn þessum viðbjóðslega sið að segja að þetta sé íslömsk hefð .
Þetta er spurning um menningarstig .
Barnagiftingar og nauðungarhjónabönd eru líka tíðkuð á öllu þessu menningarsvæði og meðal margra innflytjenda á Vesturlöndum , þessir siðir eru miklu eldri en trúarbrögðin og tengjast þeim ekki .
" Börn Sverris hafa gengið í Austurbæjarskólann og hafa fengið þar aðstoð við heimanám , engin vandamál komið upp .
" Við verðum ekki vör við neitt einelti .
Þetta fer auðvitað eftir einstaklingum .
Ég á fósturbörn með konunni minni og þau eru vinsæl hjá sínum félögum , ekkert vesen .
Rasismi er líka alls staðar til .
En hann er miklu meiri á netmiðlunum en í raunheimum .
Fólk er greinilega að dunda sér á kvöldin milli rauðvínsglasa við þessi skrif .
En í raunheimum er þetta miklu minna .
" Íslam og mannréttindi Mannréttindi í vestrænum skilningi orðsins vefjast mjög fyrir fólki frá öðrum menningarsvæðum .
Þess má geta að Samtök íslamskra ríkja , OIS , beita sér nú fyrir því að samþykktum Sameinuðu þjóðanna verði breytt þannig að hömlur verði settar á tjáningarfrelsið og rétt fólks til að gagnrýna trúarbrögð .
Einnig er ljóst að í flestum ríkjum múslíma hafa konur minni réttindi en karlar .
Erfðaréttur þeirra er takmarkaður og samkynhneigðir eru ofsóttir nánast alls staðar utan Vesturlanda , ekki síst í múslímaríkjum .
– Á Íslandi mega samkynhneigðir nú ganga í hjónaband .
Getur íslam þróast eins og kristnin , orðið umburðarlyndari , og er eitthvað í íslenskum mannréttindalögum , t.d. lögum um samkynhneigða , hjónabönd þeirra , sem þú myndir vilja breyta ? " Nei ekki neitt , " svarar Sverrir .
" Erfðaréttur hlýtur auðvitað að breytast með nýjum þjóðfélagsháttum .
Þegar maðurinn átti alltaf að sjá fyrir konunni og kona átti alltaf rétt á framfæri var talið eðlilegt að hún erfði minna en bróðir eða sonur .
Nú er þetta að breytast og margir nútímamúslímar að yfirgefa þessa hefð .
Þetta hefur enga skírskotun til múslíma Íslandi , allavega eru þeir mjög fáir ef þeir eru til .
Menn hafa lagað sig að íslenskum aðstæðum , konan vinnur úti .
Þetta virkaði bara í gamla fjölskyldukerfinu .
Við lögum okkur náttúrlega að íslenskum lögum .
Samkvæmt íslam er samkynhneigð alls ekki refsiverð þótt hún sé dauðasök í Sádi-Arabíu .
Það er ekkert í kóraninum sem kveður á um refsingar við samkynhneigð .
Ef menn eru samkynhneigðir verða þeir að eiga það við Guð .
Flestir menntaðir múslímar álíta nú að samkynhneigð sé synd en ekki refsiverð .
Það er líka synd að drekka en margir múslímar drekka .
Sjálfur á ég ekki í neinum vanda með samkynhneigða , ég elska homma og lesbíur .
Samkynhneigðir eru upp til hópa skapandi og skemmtilegt fólk , það er mín upplifun .
Það sem stendur í flestum múslímum er hvernig á að gera samræði milli þeirra löglegt .
Kynlíf utan hjónabands er bannað .
Hjónaband er allt öðruvísi í íslam en kristninni .
Þetta er ekki heilagt samband alla ævi , þótt skilnaður sé skilgreindur sem það versta af öllu sem er leyfilegt í íslam .
Þetta er samningur .
Þannig að ef tveir hommar ákveða að lifa saman er það þeirra mál .
Ef þeir gera með sér samning og hafa að honum fjögur vitni úr röðum múslíma getur hann verið ígildi giftingar í þeirra augum .
En nú eru komin samtök samkynhneigðra múslíma , bæði í Skotlandi og víðar .
Til eru ímamar sem gifta samkynhneigða í New York og París .
Menn geta meira að segja gift sig á netinu .
Það fer eftir samvisku hvers ímams hvað hann vill gera .
Og ef þeir segjast vera múslímar þá eru þeir það , þýðir ekkert fyrir okkur að segja að þeir séu það ekki .
En ég sé ekki að ímam hjá okkur á Íslandi myndi gifta samkynhneigt par , ég efast um það .
Um tjáningarfrelsið er það að segja að í íslam er það talið til mannréttinda að ekki sé verið að ljúga upp á þig , jafnvel þótt þú sért látinn .
Þess vegna taka menn það nærri sér þegar verið er að ljúga upp á Múhameð barnaníði og öðru slíku .
" Trúarlegir dauðadómar , Rushdie og Hirsi Ali – En mörg af trúsystkinum þínum ganga lengra .
Ég minni á fatwa , trúarlega tilskipun Khomeinis erkiklerks í Íran á sínum tíma gegn Salman Rushdie , að sönnum múslímum bæri að drepa Rushdie .
Og Ayyan Hirsi Ali , sómölsk kona sem gekk af trúnni , þarf lögregluvernd vegna morðhótana , hún fordæmdi íslam .
Reynt var að drepa danska teiknarann sem gerði myndir af Múhameð og maður sem þýddi bók eftir Rushdie á sænsku var myrtur .
" Já menn litu á skrif Rushdies sem árás ...
" – Já árás með orðum en ekki morðum .
Þar er mikill munur á .
" Þetta var fatwa , sem ég tek ekkert mark á .
Og Hirsi Ali valdi sér frama með því að níða niður íslam .
En ég myndi aldrei drepa Hirsi Ali eða Rushdie eða samþykkja að það væri skylda mín að drepa þetta fólk .
Og í Danmörku kom þetta bara upp af því að múslímar fengu nóg , þeir voru hundleiðir á þeim skorti á mannréttindum sem þeir bjuggu við .
Þeir fengu ekki vinnu , ekki almennilega bústaði .
Þessar myndir voru bara kornið sem fyllti mælinn .
" – Eru þeir alltaf fórnarlömb , er alltaf hægt að kenna einhverjum öðrum um , eru múslímar aldrei gerendur í eigin lífi ? Gætu múslímar ekki komið sér upp þykkari skráp eins og kristnir menn og hætt að svara móðgunum við trúna með ofbeldi ? " Það gera nú flestir múslímar , ofbeldismenn eru mjög fáir .
Ég þekkti enga múslíma sem voru að æsa sig yfir þessu .
" – Hvað finnst ykkur um ofbeldi Íslamska ríkisins , IS , oft nefnt ISIS , í Sýrlandi og Írak ? Eru þeir að berjast fyrir trúna ? " Auðvitað ekki , þetta eru bara glæponar , þessir ISIS-menn .
Þeir eru ekki að sinna neinum baráttumálum íslams .
Við höfum ekki gefið út yfirlýsingu gegn þeim en allir miðlar sem hafa spurt okkur , bæði mig og Salmann , hafa fengið að vita að við fordæmum algerlega ISIS .
Ég skil ekki hvernig hægt er að samræma þetta framferði ISIS íslam .
Samkvæmt ströngustu ákvæðum sjaría-laga máttu ekki drepa konur og börn .
En búddistar drepa múslíma í Búrma og hindúar hafa drepið múslíma á Indlandi .
Og það eru til margir hópar sem stunda glæpaverk í nafni trúar .
Tökum sem dæmi Andspyrnuher Drottins í Úganda , undir stjórn Josephs Konyes .
Þeir segjast nota boðorðin sem stjórnarskrá og hafa rænt 60 þúsund börnum .
Ekki hefur þjóðkirkjan sagt neitt um þau samtök .
Eigum við alltaf að senda frá okkur formlega yfirlýsingu vegna svona mála ? " – Engir kristnir menn styðja þessa fanta en allt of margir múslímar styðja í skoðanakönnunum ofbeldishópa , sumir jafnvel IS .
Nýlega slapp kona naumlega við dauðadóm í Súdan , hún hafði kastað trúnni , gerst kristin og það var dauðasök .
Hefðu múslímar um allan heim ekki átt að hrópa hátt og mótmæla þessari villimennsku í súdönskum lögum sem Súdanar segja að byggist á sjaría ? Síðustu daga hafa helstu trúarleiðtogar múslíma í Bretlandi og Danmörku reyndar gefið út tilskipun sem bannar þarlendum múslímum að ganga til liðs við Íslamska ríkið .
" Ég ætla að nefna að 85% Palestínumanna eru á móti ISIS .
Við fordæmum öll illvirki , af hverju að fordæma ISIS sérstaklega ? Bretarnir og Danirnir telja ástæðu til þess vegna þess að menn úr þeirra söfnuðum eru að fara til Sýrlands og Íraks og berjast .
Það er enginn frá okkur að gera það .
Það sem Súdanar nota er gömul bábilja ; að menn eigi að drepa eða fangelsa þá sem yfirgefa íslam .
Þeir vitna í hluta af versi í Kóraninum en sleppa því sem bætt er við , að þetta eigi bara við um þá sem yfirgefa trúna og koma síðan með hernaði gegn þér .
Þá áttu að sjálfsögðu að berjast gegn þeim .
Það eru ekki margar lagagreinar í Kóraninum .
Sjaría er aðferð við að setja lög en þau eru ekki Guðs orð eins og Kóraninn heldur eru lögin sett af mönnum .
Menn skoða Kóraninn , skoða Hadith og aðstæður í samfélaginu þar sem á að nota lögin og nota svo heilbrigða skynsemi .
Þetta merkir að þú myndir ekki höggva höndina af þjófum eða hálshöggva nokkurn einasta mann ef íslenskir múslímar settu sjaríalög á Íslandi , " segir Sverrir Agnarsson , formaður Félags múslíma á Íslandi .
