Fjárlagafrumvarp ríkisstjórnarinnar er aðför að íslensku samfélagi , að mati VM – Félags vélstjóra og málmtæknimanna .
Þar segir að sköttum sé létt af fyrirtækjum og einstaklingum sem sé vel aflögufærir en álögur auknar á almennt launafólk með matarskatti og niðurskurði .
Forystumenn ríkisstjórnarinnar hafi engin málefnaleg rök gegn gagnrýni á frumvarpið en svari athugasemdum með hroka .
" Afstaða þeirra lýsir vel hve illa þeir eru tengdir inn í daglegt líf almennings sem reynir að láta enda ná saman , " segir VM .
Skoðun félagsins er sú að launafólk muni ekki taka á sig þessar byrðar öðruvísi en að sækja bætt kjör með hörku á viðsemjendur sína .
Í mörgum atvinnugreinum eigi það ekki að vera vandamál miðað við afkomu þeirra .
Nú eigi launafólk að standa saman og hunsa stjórnvöld , ætli þau að nota frumvarpið sem skiptimynt í komandi kjaraviðræðum .
" Í fjárlagafrumvarpinu birtist þjóðinni raunveruleg stefna ríkisstjórnarinnar og við henni verður að bregðast af hörku , " segir VM .
Félagið telur jafnframt að ríkistjórnin eigi engan annan kost í stöðunni en að endurskoða tekjuhlið frumvarpsins , ætli hún að hafa aðkomu að viðræðum sem ætlað er að tryggja stöðugleika .
sbs@mbl.is 