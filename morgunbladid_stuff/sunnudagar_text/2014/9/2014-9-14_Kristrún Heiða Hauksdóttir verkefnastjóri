Uppáhald er afstætt , þar er oft dagamunur á .
Í sérstöku uppáhaldi núna eru bækurnar um Einar Áskel .
Ég finn fyrir undarlegri samkennd með honum Einari , kannski er það bara klippingin .
Svo er ég að lesa dásamlega gamansögu um indverskan fakír sem festist inni í IKEA-skáp , hún er að koma út í haust .
Alveg skríkjandi skemmtileg vellíðunarbók eftir franskan landamæravörð .
Af uppáhaldsbókum æskunnar verð ég að nefna hina ógleymanlegu Kapitolu sem kom út í seríunni Sögusafni heimilanna um miðja síðustu öld .
Sú sería var algjör fjársjóður af melódrama og átökum fyrir óharðnaða sál .
Ég las Kapitolu alltof snemma og þori eiginlega ekki að lesa hana aftur því þá gæti dýrðarljóminn farið af henni .
Það skiptir öllu að hitta bækur á réttum tíma .
Þegar mig vantar andlega næringu og meiri trú á mannkynið les ég hina stórlega vanmetnu sögu Alveg glymjandi einvera eftir Bohumil Hrabal .
Það er í það minnsta einu sinni á ári .
Oftast í febrúar .
Og fyrir fólk sem hefur fengið nóg af hefðbundnu spennusögunum mæli ég eindregið með bókum Svíans Anders de la Motte .
Hann er fáránlega flinkur höfundur sem ég hef miklar mætur á .
Sögurnar hans gerast í nútíma sem við þekkjum , í ofmiðluðu og snjallvæddu upplýsingasamfélagi .
Bækurnar geim og buzz eru svona stafrænn hasar á bókarformi – sögur sem fá mann líka til að hugsa öðruvísi um glæpi og völd .
Það þarf ekki gor í allar glæpasögur .
