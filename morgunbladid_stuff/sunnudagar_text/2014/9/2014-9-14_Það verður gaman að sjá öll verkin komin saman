Það er mikið á seyði , mjög mikið , " segir Erró afsakandi þegar hann mætir aðeins of seint til fundar við blaðamann .
Hafði setið í hádeginu með öðrum frönskum , frá einu helsta tímariti Frakklands , en þegar er tekið að fjalla myndarlega um væntanlega yfirlitssýningu á verkum Errós sem verður opnuð í samtímalistasafninu virta í Lyon nú í byrjun október .
" Ef tíminn er vel skipulagður er svona álag í lagi , ég vakna snemma á morgnana og á einum til tveimur klukkustundum í ró og næði má koma miklu í verk , " segir hann .
Erró hefur verið búsettur í meira en hálfa öld í París , er líka með vinnuaðstöðu á Spáni en segist alltaf njóta þess að koma til Íslands .
" Mér finnst gaman að koma heim og mér finnst eins og fólki líði betur hér nú en fyrir einu ári .
Fólk virðist vera frjálsara – ætli kreppan sé ekki búin ? " spyr hann og virðist telja að svo sé .
Erró kom víða við hér á landi um liðna helgi , þá var vígt hið stóra listaverk hans á vegg í Breiðholti og sama dag opnuð sýning í Listasafni Reykjavíkur , " Erró og listasagan " .
Hann er afar ánægður með veggmyndina og segist vilja þakka sérstaklega þeim sem unnu að uppsetningu hennar , það hafi tekist afar vel .
" Sömu aðferð var beitt þegar við gerðum stóra veggmynd á sínum tíma í borginni Angouleme í Frakklandi en hún er einskonar höfuðborg teiknimyndasagna .
Framleiðendur málningarinnar sem var notuð ábyrgðust á sínum tíma að hún myndi endast í tíu ár en þegar til kom entist hún í 32 ár .
Borgarstjórinn bað mig um leyfi til að fá að endurgera myndina og mér leist vel á það .
" Silver Surfers til Lyon Erró segir að við valið á verki til að stækka á vegginn í Breiðholtinu hafi þeir Hafþór Yngvason safnstjóri átt gott samstarf og fékk hann sendar myndir af mögulegum veggjum út til Frakklands .
" Það var mikilvægt að myndin væri þannig staðsett að hún ónáðaði ekki fólkið í hverfinu sem þarf að hafa hana fyrir augunum alla daga , " segir hann og kveðst ánægður með það að þótt meirihluti verksins sjáist víða að þá sé líka um þriðjungur myndarinnar nánast falinn bak við næsta hús ; þurfa áhugasamir því að hafa fyrir því að sjá verkið í heild .
Þá er Erró ánægður með að verkið sé nærri annarri nýrri veggmynd , eftir Söru Riel , sem hann hrósar mikið .
Og hann bætir við að mörg verk eftir sig hafi verið stækkuð upp á þennan hátt .
" Nú er verið að gera keramikverk eftir mig í borginni Sintra í Portúgal sem fer á vegg á íþróttahúsinu við Austurberg í Breiðholti .
Eitt stærsta verkið átti að fara í Vísindasafnið í París og ég vildi hafa það " Science-Fiction Scape " .
Ég sagði forsvarsmönnum að þetta væri mynd af framtíðinni en þeim leist ekki á það .
Í staðinn gerði ég þá mynd af verkfræðingum og byrjaði með Leonardo da Vinci .
Litlir peningar voru til í framkvæmdina og þá hugkvæmdist mér að hringja í vin minn sem var bankastjóri í Sviss og sagði honum frá verkefninu og að það hefði gleymst að gera ráð fyrir forföður hans á myndinni .
Hann hét Sadi Carnot og hefur verið kallaður faðir " þermódínamíkur " .
Ég sagði vini mínum að ef hann setti einhverja peninga í verkið , einkum til að kaupa sérstakar krossviðarplötur sem ég þyrfti , þá myndi ég hafa Carnot með á myndinni og láta hann hafa klippimyndina sem ég studdist við .
Vinur minn samþykkti það .
Þegar verkið var komið upp og ég skoðaði það með yfirmanni vísindasafnsins , þá spurði hann : hvaða ungi maður er þarna ? Þetta er maður sem þið hafið gleymt hér í safninu , Sadi Carnot , sagði ég .
Það er alls ekki rétt , svaraði hann .
Tveir salir í safninu eru helgaðir honum ! " Erró hlær að minningunni .
Hann hafði sitt í gegn .
Erró bendir svo á kápu bæklings um væntanlega yfirlitssýningu á verkum hans í Lyon , verkið " Silver Surfers " sem gestir Kringlunnar kunna að muna eftir en hún var þar á máluðum flísum um tíma en var síðan fjarlægð .
" Þetta verk var gert fyrir verslunarmiðstöðina en hefur um skeið verið geymt í kössum .
Frummyndin verður nú sett upp í Lyon og ég ætla að gefa safninu þar hana , þau hafa verið svo elskuleg við mig í undirbúningi sýningarinnar .
Þeir eru að gera rosalega stóra sýningarskrá , 408 stórar síður með 600 litmyndum ! Það tók okkur heila viku að fara yfir allar litgreiningarnar .
" Stærsta sýningin til þessa – Verður þetta stærsta sýning sem sett hefur verið upp á þínum verkum ? " Já já , þetta verður stærsta sýningin .
Það verður gaman fyrir mig að sjá þessi verk öll komin saman .
Þarna verða mörg sem söfn vilja venjulega ekki lána , nema þeim sé pakkað sérstaklega vel og þeim fylgi á áfangastað sérstakur starfsmaður sem sé viðstaddur þegar verkin eru tekin úr kössunum .
Þar á meðal má nefna verkið " Fæðing Hitlers " sem kemur frá þýska þjóðarlistasafninu í Berlín .
Já , fólkið í Lyon hefur staðið sig sérstaklega vel við allan undirbúning fyrir þessa sýningu .
Renzo Piano teiknaði þessa fallegu safnbyggingu og það var beðið um að engir milliveggir yrðu í sölunum .
Þetta er bara einn geimur og svo eru settir upp veggir eftir því hvað verkin kalla á .
Ég mæti bara á opnunina og hlakka til að sjá hvernig þetta kemur út .
Mörg verk eru lánuð héðan frá Listasafni Reykjavíkur og frá mér í París fóru tveir trukkar með verk úr geymslunum mínum .
Thierry Raspail og Danielle Kvaran eru sýningarstjórar og ég leigði sérstakt rými fyrir öll verkin frá mér sem Danielle valdi .
Ég sagði flutningakörlunum að taka allt úr geymslunni nema ruslafötuna .
" Erró dásamar áhuga stjórnenda safnsins í Lyon og segir afar vel hafa verið staðið að málum þegar Gunnar Kvaran , stjórnandi Astrup Fearnley-safnins í Ósló og eiginmaður Danielle , stýrði Lyon-tvíæringnum þar í fyrra .
Þótt þetta sé stærsta sýningin á verkum Errós í Frakklandi til þessa þarf hann ekki að kvarta undan skorti á sýningum þar eða áhugaleysi , minnisstætt er hve gríðarmargir flykktust að sjá sýningu á klippimyndum hans í Pompidou-safninu fyrir nokkrum árum .
" Það var merkilegt já , við sýndum klippimyndirnar ekki á heilli hæð þar heldur í sölunum sem venjulega eru helgaðir grafíklist .
Við vorum undrandi á móttökunum , það komu 270.000 gestir .
Við sjáum til hvað gerist núna .
Eftir þetta allt saman ætla ég að reyna að slappa af ...
" Sýningatörninni er samt ekki lokið .
" Nei , í október förum við til New York , þá verður opnuð stór sýning á verkum eftir mig í New Jersey , það eru stór málverk sem voru fyrir nokrum mánuðum sýnd hjá UNESCO .
Þá færðu þeir mér gullorðu Picassos , gerða af Miro .
Það var allt mjög smekklegt , " segir Erró og hlær .
Yfirlitssýning á verkum hans verður opnuð í Turku í Finnlandi 9. október , með 75 málverkum frá Listasafni Reykjavíkur .
Erró verður viðstaddur opnunina .
Svo segir hann að framundan sé önnur sýning í New York með um eitt hundrað klippimyndum og önnur í London með um fimmtíu klippimyndum " Nú hafa margir áhuga á þeim og eru að leita að þeim .
Við sýnum klippimyndir frá löngum tíma .
" Barokk-pop – Er ekki litið á þig sem franskan listamann í Frakklandi , eftir öll þessi ár sem þú hefur verið búsettur þar ? Erró lyftir brúnum , undrandi á spurningunni .
" Nei , sem betur fer ekki , " segir hann svo .
" Það er líklega litið á mig sem einn listamannanna af " Parísarskólanum " .
Við erum hópur sem er kenndur við " fígúratíska frásagnarlist " ( narrative figuration ) .
Þessi hópur varð til á sama tíma og pop-listin í Bandaríkjunum , um og upp úr 1960 .
Einn listamaður er þýskur , aðrir frá Spáni , Ítalíu og Sviss , einn er frá Íslandi , einn frá Haítí og tveir franskir .
Fyrir nokkrum árum var stóra sýningin með verkum mínum í Grand Palais í París byggð í kringum tengslin við þennan hóp .
Það er búið að líma mig inn í pop-listina og annað henni skylt en svo endaði það með því að bandaríski listheimspekingurinn Arthur Danto fann rétta hugtakið yfir mínar myndir , og þá sérstaklega þegar hann skoðaði þessa " – hann bendir aftur á " Silver Surfer " – " en hann kallaði þær barokk-pop .
Það passar mjög vel við mig því ég er svo hrifinn af barokklist : Rubens , Tintoretto og öllum þessum körlum .
" Þetta er listasagan Hugur Errós hvarflar að fyrirhugaðri bílferð austur að Kirkjubæjarklaustri , þar sem hann sleit barnsskónum .
" Mig langar til að fara inn að Lakagígum , þangað hef ég ekki komið í fjölmörg ár , " segir hann .
" Það er einstaklega fallegt þar , þessi grái mosi með sítrónulitum í .
Þegar ég sýni annars staðar en í Frakklandi þá reyni ég yfirleitt að vera þar í svona viku eftir opnun sýninganna og skoða mig um , rétt eins og ég geri hér nú .
Svo á ég fjölskyldu á Klaustri , þar búa tveir hálfbræður mínir , Lárus og Kristinn en hann á átta börn .
Þetta er skemmtilegt fólk og létt yfir því .
" – Finnurðu alltaf fyrir íslensku rótunum ? " Ég er nú ekkert montinn af því að vera Íslendingur nema þegar eldgos hefjast , þá minnir fólk mig á að ég sé íslenskur .
" Hann brosir .
" Ég er í mjög góðu sambandi við safnið hér , þau eru dugleg að lána verk eftir mig , meðal annars núna á sýninguna í Finnlandi og svo held ég að þau láni ein 80 verk á sýninguna í Lyon .
Þetta er allt mjög vel skipulagt hjá þeim .
" Það leiðir talið að sýningunni sem verið var að opna í Hafnarhúsinu , þar sem gefur meðal annars að líta röð af þessum flennistóru aflöngu málverkum sem Erró færði Listasafni Reykjavíkur á sínum tíma og eru helguð mörgum helstu risum listasögunnar .
" Á þessum tíma var Gunnar Kvaran yfirmaður safnsins og meðal annars var rætt um að safnið með verkunum mínum færi á Korpúlfsstaði , þar þurfti stórar myndir að sýna .
Ég var þá að byrja að hugsa um þessi verk og kom í hug að hér heima væri ekki hægt að kaupa neinar myndir eftir þessa menn , þær kosta allt of mikið .
Ég sagði við sjálfan mig að það væri gaman að byggja listasöguna upp í kringum þessa einstaklinga og stefnur , Picasso , Mattisse , Miro og fleiri .
Þetta er listasagan , " segir hann og bandar hendinni í áttina að þessum stóru glæsilegu verkum þar sem hlutum þekktra listaverka eftir listamennina er raðað inn í flæðandi net gert af svörtum línum .
– Þetta er þín útgáfa af listasögunni .
" Já , og þegar ég vann verkin var ég mikið að hugsa um myndbygginguna .
Ég notaði við hana tölvuforrit sem kallast " iron net " en það er meðal annars notað þegar flugvélar eru teiknaðar og burðarvirkið í vængjunum .
Ég á vin í Kaliforníu sem vinnur með það , ég sendi honum hugmyndir og hann sendi mér teikningar af járnneti til baka .
Það skapar hreyfingu í formunum og netið heldur öllum myndunum jafnframt saman .
Út úr þessu kom myndbygging sem hafði aldrei verið notuð áður .
Ég hef alltaf haft gaman af svona sterkum svörtum línum í teikningu .
Þegar ég var ungur hafði ég til að mynda gaman af myndunum í Íslendingasögunum , þessum með svörtu útlínunum .
" – Eftir Gunnlaug Scheving , Snorra Arinbjarnar og Þorvald Skúlason ? " Alveg rétt .
Þær eru fínar .
Svo fór ég síðar til Ravenna að vinna mósaík og þar var það sama , alltaf svartar útlínur .
Ég hef haldið í þann stíl að miklu leyti , þó hann hafi breyst .
" Er eins og í laxveiðinni Það er greinilegt að þótt Erró sé orðinn rúmlega áttræður er hugurinn sífellt við vinnuna og ný verk .
Hann segir það hái sér nú hvað vinnustofan í París sé full af verkum .
" Ég hef hér um bil ekki pláss til að vinna lengur .
Ég er með svo mikið af grafíkmyndum og öllu mögulegu svo ég minnist ekki á allar þessar listaverkabækur ; ég þarf að senda þetta allt hingað á safnið .
Ég er alltaf að bæta einhverjum verkum við hér .
Nú kom ég með nokkrar klippimyndir sem vantaði á sýninguna .
Já , ég þarf að hafa pláss til að vinna .
Mér líður vel þegar ég fer til Spánar í húsið mitt þar því þar er ekkert í vinnustofunni .
Hún er ekki stór en hún er tóm þegar ég kem .
Ein hugmynd væri að taka nýja vinnustofu og skilja bara allt eftir í þeirri gömlu , " segir hann en það er aðferðin sem Picasso beitti .
" En ég þarf bara á svo mörgum hlutum að halda til að vinna ; upplýsingum sem ég hef safnað saman og myndefni .
Ég er ekki með tölvu og þetta er allt í skúffum hjá mér .
" – Hvað með hugmyndirnar ; vinnurðu venjulega úr þeim í seríum ? " Já , og það hefur algerlega bjargað mér .
Það var erfitt í byrjun þegar fólk skildi ekkert í því hvað ég var að gera ; eina vikuna var ég kanski að mála reiðhjól en eldfjöll þá næstu .
Nú er fólk orðið vant því að ég hoppi úr einni syrpu í aðra .
Það er gaman fyrir mig að vera ekki að gera sömu myndina alla ævi , eins og sumir gera , ég skipti um tækni og stíl .
Ég hef til dæmis gaman af að nota fjóra eða fimm stíla í sömu mynd .
Þetta hefur þróast með vinnunni .
" – Kalla hugmyndir sem kvikna við vinnu í einni mynd á þá næstu ? " Vissulega og stundum finn ég bækur sem kveikja hugmyndir .
Stundum hætti ég að vinna í seríu eftir tuttugu myndir en get farið aftur af stað með hana ári síðar , ef ég hef fundið nýjar bækur og nýjar myndir sem fleyta mér aftur af stað .
Hér áður kom stundum fyrir að ég gat ekki lokið við málverk og lét þau þá bara standa .
Að lokum tók ég þau aftur fram eftir hlé .
Besti tíminn til að ljúka við málverk er í ljósaskiptunum ! Þetta er eins og í laxveiðinni .
" – Og þú vinnur og vinnur , slærð ekki af ? " Ég byrja snemma á morgnana að vinna og ef pensilinn fer að verða þungur " – Erró réttir út handlegginn eins og hann haldi á pensli og lætur hann síga hægt og rólega , – " þá leggst ég niður og sef í nokkrar mínútur .
Það getur komið fyrir tvisvar eða þrisvar á dag en svo vakna ég bara aftur og held áfram að vinna .
" 