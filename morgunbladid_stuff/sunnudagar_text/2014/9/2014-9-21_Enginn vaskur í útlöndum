Allt talið um virðisaukaskattsmál undanfarna daga minnti Aurapúkann á hversu mikið má oft spara með því að gera innkaupin í útlöndum .
Ef ferðast er til réttu borganna er söluskatturinn lítill sem enginn , og ekki heldur há vörugjöld sem hækka verðið .
Að auki knýr hörð samkeppni verðið iðulega niður í botn .
Þykir Púkanum New York vera ein besta borgin fyrir verslunarferðir , enda sama sem enginn skattur á flestri vöru og hægt að innrita tvær ferðatöskur en ekki bara eina eins og þegar ferðast er til Evrópu .
Rétt er að minna á að strangt til tekið mega ferðamenn ekki flytja inn til landsins vörur fyrir meira en 88.000 kr. , og þeir sem brjóta þá reglu taka ákveðna áhættu .
En jafnvel ef ferðalangar halda sig innan 88.000 kr. marksins þá sýna lauslegir reikningar að sparnaðurinn getur numið nokkrum tugum þúsunda í spöruðum vörugjöldum og virðisaukaskatti og skagað hátt upp í verð flugmiðans , eða borgað fyrir gistinguna .
