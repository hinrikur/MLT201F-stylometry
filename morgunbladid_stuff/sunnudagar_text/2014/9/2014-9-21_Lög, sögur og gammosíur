Árið 1984 kom út fyrsta platan með hljómsveitinni Grafík , Get ég tekið sjéns , sem hafði að geyma margan smellinn , lög á borð við " Mér finnst rigningin góð " , " Þúsund sinnum segðu já " og " 16 " .
Var það fysta platan sem forsprakki hljómsveitarinnar , Helgi Björnsson , söng inn á og mun hann fagna 30 ára útgáfuafmælinu með 30 tónleika hringferð um landið sem hefst á þriðjudaginn , 23. september .
Tónleikarnir bera yfirskriftina Kvöldstund með Helga Björns og mun hann á þeim rifja upp ferilinn í tali og tónum , vopnaður kassagítar , segja frá tilurð laga , rifja upp rokksögur , taka fram gamlar poppflíkur og stíga nokkur vel valin dansspor .
Blaðamaður ræddi við Helga í vikunni og spurði hvort honum fyndist 30 ár vera liðin frá því fyrsta platan kom út .
" Nei , nei , mér finnst það náttúrlega engan veginn .
Þetta er svo afstætt , stundum finnst mér eins og hálf öld sé liðin en aðra stundina eins og ekkert hafi gerst , " segir Helgi .
– Þetta voru aðrir tímar ...
" Já , já , það jákvæða við þetta er að mér finnst tónlistin á þessari plötu standast vel tímans tönn , þetta er ekki dæmigert eins og sumt af því efni sem kom út á þessum árum , var ekki með sérkennum níunda áratugarins .
Þú heyrir um leið á sumum lögum að þau eru frá þessum tíma en þetta er ekki eins einfalt að merkja , " segir Helgi .
Spurður frekar út í ofursmellinn " Mér finnst rigningin góð " segir Helgi að lagið hafi verið samið og flutt á böllum víða um land áður en platan kom út og slegið í gegn um leið .
" Það var sungið áfram eftir að böllum lauk , fólk söng þetta úti á götu fyrir utan staðina og það sagði strax fyrir um hvað koma skyldi , " rifjar Helgi upp .
Frjálslyndi í klæðaburði og notkun fegrunarvara Helgi hefur komið víða við í tónlist sl. 30 ár , m.a. verið í hljómsveitunum Síðan skein sól og Reiðmönnum vindanna og komið fram með stórsveitum .
Af hverju skyldi hann vera stoltastur á ferlinum , stendur eitthvað upp úr öðru fremur ? " Nei , allt hefur sín séreinkenni og sitt tímabil sem manni þykir vænt um og er stoltur af .
Það er erfitt að taka eitthvað eitt fram yfir annað en auðvitað standa manni kannski næst þau lög sem maður hefur samið sjálfur , lögin sem ég gerði með Grafík og ekki síður með Síðan skein sól .
Tónlist sem ég samdi sjálfur og setti blóð , svita og tár í .
Í mörgum laganna er eitthvað sem maður var að upplifa á þeim tíma , á einn eða annan hátt smitast það inn í lögin og það er meiri partur af manni en eitthvað annað , " segir Helgi .
– Í tilkynningu um Kvöldstund með Helga Björns segir að þú ætlir að taka fram gamlar poppflíkur .
Þú kemst ennþá í þær ? " Sumar , en þær passa kannski ekki alveg eins á mig og þær gerðu á sínum tíma , " segir Helgi og hlær .
" Ég er náttúrlega búinn að týna mörgum , þær hafa týnst á leiðinni og horfið en ég á nú nokkrar skemmtilegar sem voru með mér .
Gammosíurnar röndóttu sem ég var í með Grafík , ég var berfættur í röndóttum gammosíum .
Grafíkurtíminn einkenndist af frjálslyndi í klæðaburði og notkun fegrunarvara .
Það var mikið hársprey í tísku , " eyeliner " og menn voru að mála sig , jafnt karlmenn sem konur , og maður tók þátt í því .
Það var skrautlegri klæðaburður á þeim tíma , sem var bara skemmtilegt að mér finnst .
Þetta er " show " þegar menn eru að koma fram ; þetta eru tónleikar en líka sýning og skemmtun , " segir Helgi .
– Má fólk búast við því að þú verðir í gammosíunum með kassagítarinn ? Helgi hlær .
" Við skulum sjá til með það , ég ætla alla vega að taka þær með mér .
Ég get sýnt gammosíurnar og sjáum til hvort ég fer í þær , maður veit aldrei hvað gerist í hita leiksins .
" Ekki haldið heila tónleika með kassagítar áður Blaðamann rekur ekki minni til þess að hafa séð Helga með kassagítar á tónleikum og segir Helgi að hann hafi ekki gert það áður .
" Þetta verður lífsreynsla fyrir mig .
Við verðum tveir , ég hef stuðning af Guðmundi Óskari Guðmundssyni úr Hjaltalín en þetta verður frumraun mín í því að fara með gítarinn í gegnum heila tónleika .
Það verður spennandi og skemmtilegt , " segir Helgi en Guðmundur mun leika á ýmis hljóðfæri , m.a. raf- og kassagítar , bassa og hljómborð .
En hvers vegna varð Guðmundur fyrir valinu ? Helgi segir að þeir hafi spilað saman áður og þekkst í nokkurn tíma .
Guðmundur sé fjölhæfur og hann hafi þurft tónlistarmann sem getur spilað á fleiri en eitt hljóðfæri .
Helgi segir úr mörgum lögum að velja hvað varðar efnisskrá tónleikanna og líklega muni þeir Guðmundur leika af fingrum fram að einhverju leyti .
Fyrir jól kemur svo út á þremur diskum safn 60 laga frá ferli Helga og segir hann að erfitt hafi verið að velja þau , lagasafnið sé orðið það stórt .
Ekki hafi mátt sleppa þeim lögum sem hafa notið hvað mestra vinsælda .
Ekki er nóg með að Helgi haldi 30 tónleika og gefi út 60 lög á þremur diskum heldur stendur einnig til að gera heimildamynd eða -þætti um tónleikaferð þeirra Guðmundar .
Helgi segir viðræður standa yfir við RÚV um sýningar á myndinni eða þáttunum .
" Vonandi verður þetta sýnt í sjónvarpi , " segir hann .
Fyrsta kvöldstund Helga fer fram í Vík í Mýrdal á þriðjudaginn og framundan er fimm vikna ferðalag með sex tónleikum á viku .
" Það er gaman að taka þetta svona þétt , þá verður væntanlega til skemmtileg sýning .
Maður slípast til og svo endum við í Reykjavík , í Gamla bíói 25. október , " segir Helgi brattur .
" Eru ekki allir sexí ? " Ekki er hægt að sleppa Helga úr símanum án þess að spyrja hann út í einkennissetningu hans : " Eru ekki allir sexí ? " Hvenær og hvar flaug sá frasi fyrst ? Helgi segir það hafa verið á tónleikum Síðan skein sól á skemmtistaðnum 1929 á Akureyri , þar sem nú er kvikmyndahús Sambíóanna .
" Við vorum að spila " Blautar varir " einhvern tíma og ég var að kynna það lag og þá fæddist þetta .
Síðan fór ég að nota þetta meira og þetta fór að verða frasi .
Ég var með nokkra svona í gangi , t.d : " Rock ' n ' roll , breytum páskum í jól , Síðan skein sól " , " segir Helgi að lokum og hlær .
30 kvöldstundir • 23.9. Ströndin , Vík í Mýrdal • 24.9. Pakkhúsið , Höfn í Hornafirði • 25.9. Langabúð , Djúpavogi • 26.9. Tónlistarhúsið , Eskifirði • 27.9. Herðubreið , Seyðisfirði • 28.9. Kaupvangskaffi , Vopnafirði • 30.9. Gamli bærinn , Mývatni • 1.10 .
Gamli Baukur , Húsavík • 2.10 .
Græni hatturinn , Akureyri • 3.10 .
Rauðka , Siglufirði • 4.10 .
Kaffi Krókur , Sauðárkróki • 5.10 .
Félagsheimilið , Hvammstanga • 6.10 .
Bragginn , Hólmavík • 8.10 .
Edinborgarhúsið , Ísafirði • 9.10 .
Sjóræningjahúsið , Patreksfirði • 10.10 .
Hótelið , Stykkishólmi • 11.10 .
Safnasvæðið , Akranesi • 12.10 .
Landnámssetrið , Borgarnesi • 14.10 .
Draugasetrið , Stokkseyri • 15.10 .
Salthúsið , Grindavík • 16.10 .
Ráin , Keflavík • 17.10 .
Kollubar , Hvanneyri • 18.10 .
Tryggvaskáli , Selfossi • 19.10 .
Bæjarbíó , Hafnarfirði • 20.10 .
Tveir vitar , Garði .
• 21.10 .
Háskólinn á Bifröst .
• 22.10 .
Hvoll , Hvolsvelli • 23.10 .
Háaloftið , Vestmannaeyjum • 24.10 .
Félagsheimilið , Flúðum • 25.10 .
Gamla bíó , Reykjavík 