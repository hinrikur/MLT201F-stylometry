Margir hreyfa sig meira yfir sumartímann en almennt á veturna .
Á þessu er þó allur gangur og hreyfing yfir sumartímann er oft óregluleg , t.d. fjallgöngur , fótbolti með félögum , hjóltúrar og göngur í náttúrunni , en hreyfing yfir vetrarmánuðina hins vegar reglulegri enda hreyfingin stunduð inni í sölum líkamsræktarstöðva eða á öðrum reglulegum æfingum .
Haustið er því tíminn þegar margir kaupa sér kort í líkamsræktina eða aðgang að einstaka námskeiðum .
Slíkt er alls ekki ókeypis enda boðið upp á toppaðstöðu og jafnvel leiðbeiningar þjálfara .
Þeir sem vilja spara sér eyrinn ættu þó að huga að því að reglulegar göngur að vetri til geta verið alveg jafn skemmtilegar og göngur á sumrin .
Skokkhópar eru í flestum hverfum og sundlaugar landsins bjóða upp á fyrsta flokks laugar fyrir lítið .
Þá eru danshópar sem hittast og hægt er að sækja dansnámskeið í Háskóla Íslands fyrir lítið .
Það eina sem þarf er að líta í kringum sig , rífa sig frá sjónvarpinu og fara út að hreyfa sig hvort sem snjóar eða blæs .
