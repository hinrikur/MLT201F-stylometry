Hanna Dóra Sturludóttir óperusöngkona flutti aftur til Íslands fyrir ári , eftir að hafa verið búsett í tuttugu ár í Þýskalandi .
Hún býr með drengjunum sínum tveimur í lítilli íbúð í Smáíbúðahverfinu og dreymir um stærri íbúð í hverfinu .
Um þessar mundir æfir hún hlutverk Eboli prinsessu í óperunni Don Carlo , sem Íslenska óperan frumsýnir 18. október næstkomandi .
Hvað eruð þið mörg á heimilinu ? Við erum oftast þrjú í heimili , ég og synir mínir Símon og Gústaf , sem eru átta og sex ára .
Núna erum við fjögur þar sem maðurinn minn , Lothar , er á landinu .
Hvað áttu alltaf til í ísskápnum ? Það er alltaf til lýsi .
Yfirleitt líka mjólk og smjör og það sem þarf til að útbúa skólanestið fyrir næsta dag .
Hvað fer fjölskyldan með í mat og hreinlætisvörur á viku ? Örugglega of mikið ! Ég hef aldrei verið neitt sérlega flink við að kaupa inn og kaupi oft það sem mig vantar ekki og gleymi því sem mig nauðsynlega vantar ! Hvar kaupirðu oftast inn ? Eiginlega bara í Bónus í Skeifunni .
Nema þegar það er lokað .
Þá fer ég í Hagkaup í Skeifunni .
Hvað freistar mest í matvörubúðinni ? Ó já ...
súkkulaði freistar mín alltaf og ég er misgóð í að standast freistingarnar .
Fer eftir sálarástandi hverju sinni .
Hvernig sparar þú í heimilishaldinu ? Það er kannski ekki mikill sparnaður í því , en ég kaupi aldrei plastpoka í Bónus .
Kem alltaf með innkaupatösku sem mamma saumaði úr gömlum efnisbút eða set í pappakassa .
Reyni svo að vera skynsöm í innkaupum og ekki eyða öllu í súkkulaði ! Hvað vantar helst á heimilið ? Pláss ! Eyðir þú í sparnað ? Ég veit það nú ekki ...
en ég kaupi frekar kort í sund heldur en að borga í hvert skipti og við erum með árskort í Húsdýragarðinum .
Skothelt sparnaðarráð ? Ég bjó lengi í Þýskalandi og þar er mjög í tísku að spara , fylgjast með tilboðum og slíku .
Yfirleitt reyni ég að kaupa góð föt á útsölum , bæði fyrir mig og strákana .
Og svo er ég líka mjög góð í að elda fína máltíð þegar það er eiginlega ekkert til og tek óklárað skólanesti frá strákunum til að borða í pásunni á æfingum .
