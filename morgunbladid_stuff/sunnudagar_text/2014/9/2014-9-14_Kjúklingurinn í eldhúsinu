Tartar er réttur sem við höfum haft á matseðlinum í sumar og er í raun okkar aðalréttur hér á hótelinu .
Það er mikið búið að kaupa hann í sumar hjá okkur , " segir Theodór Páll Theodórsson , yfirkokkur á Hótel Reynihlíð .
Theodór er ekki nema 21 árs gamall og fór beint úr kokkaskólanum norður yfir heiðar þar sem hann eldar ofan í gesti og gangandi í Mývatnssveit .
" Við erum svolítið að vinna með heimamönnum hérna og helst allt hráefnið kemur úr nágrenninu .
" Seinni rétturinn sem Theodór býður upp á er klassískt lamb með grænkáli .
" Við fengum smá grænkál héðan úr sveitinni fyrir skömmu og erum að prófa að bera það fram með lambinu .
Það hefur virkað hingað til .
" Theodór kann ákaflega vel við sig í Mývatnssveitinni og segist ekkert vera að fara aftur til Reykjavíkur .
" Ég útskrifaðist í desember í fyrra og flyt hingað í janúar .
Fór beint í þetta starf eftir útskrift sem er svolítið stórt skref en ég kann ákaflega vel við mig hérna .
Hér er gott að vera og fólkið í sveitinni mjög skemmtilegt .
" Theodór var áður nemi við Kolabrautina í Hörpu og þar áður á La Primavera áður en hann flutti sig um set .
" Það eru ekki margir svona ungir yfirmatreiðslumenn en samt einhverjir .
Það er bara fínt að fólk hafi trú á manni .
" Tvíreyktur lambahangilæristartar með sultaðri fennel og kryddjurta-aioli Fyrir 4 60 g tvíreykt lambahangilæri frá Reykkofanum á Hellu í Mývatnssveit .
2 skalottlaukar fínt saxaðir 5 g saxaður graslaukur örlítil repjuolía Saxið skalottlaukinn mjög fínt .
Lambakjötið er einnig skorið í litla bita .
Blandið saman .
Smakkið til með repjuolíu og graslauk .
Sultaður fennel 3 stk fennel 6 stk skalottlaukur 1 stk chili 100 ml vatn 50 ml hvítvínsedik 150 g sykur Saxið fennel , chili og skalottlaukinn þunnt og svitið í potti .
Látið sykur og edik sjóða rólega niður þangað til það er farið að þykkna og verður gullið á litinn .
Kælið á eftir .
Kryddjurtamajónes 50 g eggjarauður 100 g matarolía 10 g dijon-sinnep 50 g kryddjurtir Byrjið á að setja kryddjurtirnar og mat arolíuna í blandara og látið hann vinna þangað til olían er orðin eiturgræn .
Svo er hún sigtuð gegnum sigti og lögð til hliðar .
Látið eggjarauðurnar og dijon-sinnepið í hrærivél og látið vinna , hellið grænolíunni rólega út í og látið þykkna .
Blandið saman og smakkið til með salti , pipar og hvítlauksolíu .
Þá er komið að framreiðslunni og er fennel-sultan sett á botninn á krukku , reykta lambið er sett ofan á , svo nokkrir dropar af kryddjurtar-mæjónesinu .
Svo eru ferskar kryddjurtir settar ofan á .
Borið fram með ristuðu baguette-brauði .
Lamb með seljurót , grænkáli , smælki og soðsósu Fituhreinsið lambið og kryddið með salti og pipar .
Grillið í bakka með smjöri , hvítlauk og timjan í þrjár til fimm mínútur .
Svo er lambið bakað á 185°c í fimm til sex mínútur og látið hvíla .
Seljurót Bakið á 185°c í 45 minútur .
Takið þá hýðið af og skerið í óreglulega teninga .
Steikið teningana upp úr smjöri og kryddið með salti og pipar .
Kartöflur Sjóðið litlar kartöflur , svokallað smælki , í 45 mín í saltvatni og skerið til helminga .
Steikið í smjörið með hvítlauk og kryddið yfir með salti og pipar .
Grænkál Steikið í smjöri og kryddið til með salti og pipar .
Soðsósa 100 g sveppir 5 gulrætur 3 laukar 1 lítri kjúklingasoð 1 lítri lambasoð 10 piparkorn 2 lárviðarlauf 50 g púðursykur 500 g rauðvín 50 ml soja Svitið gulrót , lauk og sveppi í potti .
Soja , púðursykri , rauðvíni og kryddum bætt út í og látið sjóða niður .
Látið soðið sjóða niður um helming og sigtið svo og smakkið til með salti og pipar .
Köldu smjöri er svo bætt við og pískið þangað til soðið fer að þykkna .
