Tjáskiptavandi er algengt fyrirbæri hér á landi þó að minna sé um úrræði .
Bið eftir tíma hjá talmeinafræðingum er hátt í tvö ár og þörf á lausnum aðkallandi .
Félag talmeinafræðinga á Íslandi er nú orðið hluti af alþjóðlegu átaksverkefni talmeinafræðinga víðsvegar um heiminn , International Communication Project 2014 .
" Hugmyndin með átakinu er ekki aðeins að vekja athygli á málefninu árið 2014 , heldur að það lifi lengur .
Við viljum að átakið sé vettvangur félaga talmeinafræðinga um allan heim til að vekja athygli á málstað fólks með hverskyns tjáskiptahamlanir , " segir Þórunn Hanna Halldórsdóttir , formaður Talmeinafélags Íslands .
Þórunn segir að stétt talmeinafræðinga hafi verið afar fámenn hingað til og því erfitt að sinna eftirspurn .
Fáir talmeinafræðingar starfa við mat , greiningu og meðferð hjá sveitarfélögum og til dæmis starfar enginn talmeinafræðingur hjá Þroska- og hegðunarmiðstöð .
Nú sé hinsvegar aðeins farið að rofa til í þeim efnum og sífellt fleiri talmeinafræðingar að útskrifast .
" Stétt talmeinafræðinga fer því smátt og smátt vaxandi en þá lendum við í vandræðum því kerfið er ekki tilbúið að taka á móti þeim og hefur ekki þróað sig á þann hátt að til séu stöður fyrir nýja talmeinafræðinga .
Það er ekki huggun fyrir þá sem eru á biðlista í dag .
" Mikilvægt að fá úrræði snemma Þrátt fyrir að börn fái greiningu snemma er hægara sagt en gert að fá viðeigandi meðferð við örðugleikum sínum fyrr en seint og getur vandinn orðið mun verri í millitíðinni .
" Þetta er það sem við viljum vekja athygli á .
Vandinn er ekki aðeins að greina börnin og finna þau , heldur þarf að sinna þeim .
Vandinn liggur þar og er brýnn .
Börnin þurfa á talþjálfun og meðferð að halda , sum þurfa sérhæfð úrræði .
Fólk er í auknum mæli að átta sig á því .
" Málefni fólks með tjáskiptahamlanir af einhverjum toga falla undir heilbrigðiskerfið , menntakerfið og sveitarfélögin .
Þórunn telur það mikinn galla í ljósi þess að kerfin togast sífellt á um það hver beri ábyrgð og hver borgi .
" Í rauninni er ávallt verið að eyða miklum tíma í að rökræða hver á að borga hvað í stað þess að reyna að finna lausn á vandanum .
Það vantar samvinnu þarna á milli og samhæfingu .
Því vandinn verður ekki leystur með þessum hætti .
" Meiri vitundarvakning Foreldrar eru orðnir mun meira meðvitaðir um hvað þarf að gera ef barn þeirra greinist með einhverskonar tjáskiptahamlanir að sögn Þórunnar .
Hér á árum áður var algengt að slík börn væru stimpluð sem tossar .
Vandinn fylgdi börnum í skóla og hafði áhrif á námið .
" Foreldrar eru meðvitaðri um að hvað tal- og málþroskaraskanir hafa mikil áhrif .
Það sem átakið byggir meðal annars á er að tjáskiptafærni er mannréttindi .
Það að geta tjáð sig og átt í góðum , merkingarbærum samskiptum við fólk hefur áhrif á lífsgæði og eiga allir að hafa rétt á að þroska þá þætti eins og mögulegt er .
Þessum vanda er ekki gert hátt undir höfði , það er verið að líta framhjá honum og oft gert lítið úr honum .
Ég tel hluta af því vera leifar af gömlum viðhorfum , " segir Þórunn en jafnvel þó að vitundarvakning hafi átt sér stað hafa margir enn tilhneigingu til þess að ýta vandamálinu til hliðar og viðhorfið frekar þess eðlis að vilja bíða og sjá .
" Við heyrum mörg dæmi um svoleiðis viðhorf og viljum við berjast gegn því .
Við þurfum að auka fræðslu til kennara , hjúkrunarfræðinga og annarra sem sinna þessum börnum og svo þurfum við líka að vera góð að hlusta vel á foreldra því þeir eru líka oft mjög naskir á það ef eitthvað er að hjá börnum þeirra .
" Tossarnir voru ekki tossar En málefnið á ekki aðeins við um börn heldur einnig aðra sem glíma við slíkar raskanir .
Fólk sem hefur fengið heilaskaða , parkinson ' s eða fólk sem hefur fengið heilablóðfall og misst málið fær talþjálfun eða þjónustu talmeinafræðings á endurhæfingarstofnun en um leið og það útskrifast höfum við afar takmarkaða þjónustu fyrir þann hóp .
Það er líka örvænting í þeim hópi yfir ástandinu .
" Þórunn segir að fólk með tjáskiptahamlanir sé falinn hópur og sjáist t.d. sjaldan í fjölmiðlum vegna eðlis vandans .
Talsmenn þeirra eru því yfirleitt aðstandendur eða fagfólk .
Vert er þó að vekja athygli á Radio Stam , sem er frábært framtak Málbjargar .
Útvarp Stam er tímabundið útvarpsverkefni til að auka sýnileika stams í ljósvakamiðlum og skapa jákvæða umræðu um stam .
Þórunn starfar á Reykjalundi og segist taka þar á móti fólki með ógreindar málþroskaraskanir og lestrarerfiðleika sem augljóslega hefði þurft á aðstoð að halda við ungan aldur .
" Þangað kemur fólk frá 40-70 ára aldurs sem hefur farið í gegnum barnaskóla en lærði aldrei að lesa .
Þetta fólk hefur aldrei haft trú á sjálfu sér og lifað með þeirri skömm allt sitt líf .
Maður veit núna að það sem var kallaðir tossabekkir hér áður samanstóð af börnum með námserfiðleika , m.a. málþroskafrávik , sem fengu hvorki greiningu á sínum vanda né úrræði , " segir Þórunn .
" Ástandið breytist ekki þó að fólk eldist .
Það fylgir því alla ævi og vindur upp á sig nema eitthvað sé að gert .
" 