Stórfelldra breytinga er að vænta í húsnæðismálum , yngra fólk hefur minni áhuga á að skuldsetja sig og loftslagsbreytingar gætu haft þau áhrif að fólk flytti í auknum mæli til annarra landa á Norðurlöndum .
Þetta er á meðal þess sem kom fram á fjölmennum fundi fulltrúa NBO , samtaka húsnæðissamvinnufélaga á Norðurlöndunum , sem fram fór á Hilton hótelinu í Reykjavík í dag .
Strangari kröfur og stöðugt erfiðara Að því er fram kemur í tilkynningu frá NBO var á fundinum m.a. fjallað um þá þróun að húsnæði þurfi að uppfylla sífellt strangari opinberar kröfur .
Slíkt gerist á sama tíma og kaupmáttur fólks fari þverrandi í hlutfalli við hækkandi fasteignaverð .
Það verði því stöðugt erfiðara , sérstaklega fyrir yngra fólk , að komast inn á húsnæðismarkað , hvort sem um er að ræða leigu , kaup eða kaup á búseturétti í samvinnufélagi .
Þá virðist sem ungt fólk , hvort sem það býr á Íslandi eða annars staðar á Norðurlöndunum , hafi minni áhuga en áður á að skuldsetja sig .
Það horfi síður til þess að eignast stór hús heldur vilji vera hreyfanlegt á milli landa og borga .
Forseti Íslands , Ólafur Ragnar Grímsson , ávarpaði fundinn .
Hann sagði að heimurinn hefði breyst með auknum hreyfanleika fólks .
Bregðist ríki ekki við þörfum og væntingum fólks muni það flytja annað þar sem lífvænlegra sé að búa .
Ólafur Ragnar sagði að þess mætti t.d. vænta að aukning yrði í fólksflutningum til Norðurlandanna þar sem fólk væri að flýja gróðurhúsaáhrifin í sínu heimalandi .
Kynslóðirnar vilja búa saman Í máli fundarmanna kom fram að samfélagið væri að miklu leyti mótað af borgarskipulagi .
Þarfir samfélaga breyttust hratt með breyttum hugsunarhætti nýrra kynslóða .
Þetta kallaði á annars konar íbúðaform .
Ný hverfi mættu ekki vera jafn einsleit og aðgreind og áður .
Víðfeðm einbýlishúsahverfi svöruðu ekki kalli tímans þar sem ólíkar kynslóðir vildu verja meiri tíma saman .
Að ungt barnafólk hefði ömmu og afa í göngufæri væru gæði sem báðar kynslóðir kynnu að meta .
Fram kom að horft yrði til þess að blanda saman kynslóðum við byggingu íbúða Búseta á reitnum við Einholt og Þverholt í Reykjavík sem hefur fengið nafnið Smiðjuholt .
Gísli Örn Bjarnhéðinsson , framkvæmdastjóri Búseta , segir í tilkynningu að hér á landi sé sama þróun og annar staðar á Norðurlöndunum .
Þar sé þó til staðar lengri hefð fyrir húsnæðisfélögum sem skapi jafnvægi á fasteignamarkaði sem bjóði ýmsa valkosti .
" Þar finnast ótal útfærslur á mismunandi formum allt frá leigu , leigurétti , búseturétti og markaðstengdum búseturétti sem skapa stöðugleika á húsnæðismarkaði og gagnkvæmt aðhald í báðar áttir .
Við teljum að kall tímans á Íslandi sé að við förum meira í þessa sömu átt hér , " segir Gísli Örn í tilkynningu .
sbs@mbl.is 