Ný röð ljóðatónleika hefst í Hannesarholti við Grundarstíg klukkan 16 á sunnudag .
Þá koma fram þeir Elmar Gilbertsson tenórsöngvari og píanóleikarinn Gerrit Schuil .
Á efnisskránni eru söngvar eftir Robert Schumann við ljóð eftir Heinrich Heine .
Tónleikar þeirra Elmars og Gerrits eru hinir fyrstu í röð sex ljóðatónleika sem haldnir verða síðdegis á sunnudögum í vetur í Hannesarholti undir yfirskriftinni " Ljóðasöngur í Hannesarholti " .
Gerrit Schuil er listrænn stjórnandi allra þessara viðburða og skipuleggur þá í samstarfi við Hannesarholt .
Þótt tónleikasalurinn í Hannesarholti sé ekki stór segir í tilkynningu að list söngljóðsins kalli á nálægð og innileika , og því sé salurinn eins og skapaður fyrir þetta fínlega listform .
