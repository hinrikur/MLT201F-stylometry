Þótt Justin Timberlake hafi heillað áhorfendur í Kórnum á dögunum voru margir Kópavogsbúar sárir yfir fálæti listamannsins gagnvart sveitarfélaginu , enda virtist hann standa í þeirri meiningu að hann væri staddur á reykvískri grundu .
Þrátt fyrir að hafa þarna farið á mis við mögulega alþjóðlega kynningu má segja að Kópavogsbúar fái uppreisn æru á sviði lista með því að leikritið Bláskjár hefur verið tekið aftur til sýninga í Borgarleikhúsinu .
Verkið er sagt vera " fyrsta verðlaunaleikritið sem gerist í Kópavogi " .
Höfundur verksins , Tyrfingur Tyrfingsson , og leikstjórinn , Vignir Rafn Valþórsson , eru báðir uppaldir í Kópavogi .
Leikritið Bláskjár hlaut mikið lof gagnrýnenda á síðasta leikári og var höfundur tilnefndur Sproti ársins á Grímuverðlaunum .
Nokkrar sýningar verða í Borgarleikhúsinu í september , október og nóvember .
