Sjómaður úr Grímsey , grásleppukarl af Skaganum , járnsmiður úr Reykjavík , bæjarstjóri vestan af Snæfellsnesi , flutningabílstjórar af Vesturlandi , útgerðarkóngur frá Akureyri og þingmenn sem kynntu sér hvernig kaupin gerast á eyrinni .
Einnig stelpur sem seldu tryggingar , vélbúnað , olíu eða bankaþjónustu .
Slordrottningar vestan af fjörðum og kjarnakvendi sem verkar saltfisk .
Já , það er óhætt að segja að Íslenska sjávarútvegssýningin sem haldin var í Smáranum í Kópavogi nú í vikunni hafi verið merkilegt mannlífstorg og áhugaverð kaupstefna .
Um 500 þátttakendur Um 500 fyrirtæki og stofnanir kynntu sig og sitt á sýningunni , sem haldin er þriðja hvert ár .
Mikið var lagt undir í sýningarhaldinu , þó atburður þessi sé ekki síður mannamót og vettvangur til að mynda tengsl .
Viðskipti leiða oft af þeim og þá er eftir talsverðu að slægjast , því tölur og fjárhæðir í sjávarútvegi eru jafnan háar .
Raunar má gera ráð fyrir því að ýmsir hafi sótt sýninguna til að leita hugmynda eða jafnvel ganga frá samningum .
Eftir biðstöðu síðustu árin , í eftirleik hrunsins , hefur myndast talsverð þörf fyrir endurnýjun skipa , véla og búnaðar í sjávarútvegi .
Og nú þegar greinin gengur vel og afkoman er fín nota margir svigrúmið til fjárfestinga .
Að auka virði afurða og fullnýta allt hráefni er áherslumál í sjávarútveginum í dag .
Persónugallerí Íslendingar voru áberandi meðal sýningargesta , en þarna mátti líka hitta Norðmenn , Færeyinga , Bandaríkjamenn , Dani og fleiri .
Fólk gekk glaðbeitt milli sýningarbása , skoðaði forvitnilega hluti og spurði spurninga .
Fékk sér hressingu þar sem hún var í boði og aðrir miðluðu reynslusögum .
Í eðli sínu er sjávarútvegurinn heimur sagna og persónugallerí litríkra einstaklinga og margir slíkir voru á sýningunni í Smáranum sem lauk síðdegis í gær .
sbs@mbl.is 