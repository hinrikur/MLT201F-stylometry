Um næstu mánaðamót tekur við embætti framkvæmdastjóra Atlantshafsbandalagsins , NATO , maður sem á unglingsárunum var einn af síðhærðum þátttakendum í harkalegum mótmælum við sendiráð Bandaríkjanna í Ósló vegna Víetnamstríðsins .
Jens Stoltenberg var einnig um hríð leiðtogi samtaka ungra jafnaðarmanna , sem vildu að Norðmenn segðu sig úr NATO .
Hann skipti þó um skoðun og fékk stefnuskránni breytt .
Stoltenberg var áður harður andstæðingur Evrópusambandsins en styður nú inngöngu í sambandið .
Rifjað er upp að hann átti fram til 1990 nokkra fundi með sovéskum diplómata , Míkhaíl Bútkov .
Norska öryggislögreglan lét hann að lokum vita af því að maðurinn væri útsendari KGB sem hefði gefið Stoltenberg dulnefnið " Steklov " .
Ljóst var að njósnarinn hafði ætlað að veiða leyndarmál upp úr unga manninum sem um sama leyti varð liðsmaður varnarmálanefndar .
Stoltenberg sleit nú sambandinu .
Síðan er mikið vatn runnið til sjávar en einhver tortryggni er enn til staðar .
Sohrab Ahmari , er ritar leiðara í Evrópuútgáfu Wall Street Journal , efast um að þetta væri skynsamlegt val .
Gaf Ahmari í skyn að Stoltenberg hefði oft sýnt að hugarfar hans og lífsskoðanir gerðu hann " lítt hæfan í þetta starf " .
Hann væri enn að einhverju leyti gamli vinstri-róttæklingurinn .
Aðrir benda á að það sé ekki framkvæmdastjóri NATO sem móti í reynd stefnuna , það geri fyrst og fremst leiðtogar voldugustu ríkja bandalagsins .
En ljóst er að meira mun reyna á bandalagið nú en í marga áratugi vegna deilnanna við Rússa .
Stoltenberg er hagfræðingur að mennt , hann er giftur Ingrid Schulerud sem starfar í utanríkisþjónustunni , þau eiga tvö uppkomin börn og eru að sögn norskra fjölmiðla vel efnuð .
Og Stoltenberg er úr valdamikilli fjölskyldu .
Faðirinn var um hríð sendiherra og síðar ráðherra og sonurinn var kjörinn á þing þegar árið 1993 , aðeins 34 ára gamall .
Hann varð forsætisráðherra árið 2000 og stóð fyrir róttækri einkavæðingu .
En hún fór illa í kjósendur og 2001 galt Verkamannaflokkurinn versta afhroð sitt frá 1924 , fékk aðeins 24% atkvæða .
En Stoltenberg sigraði 2005 og samsteypustjórn hans hélt meirihlutanum til 2013 .
Forsætisráðherrann varð heimsþekktur fyrir viðbrögð sín við fjöldamorðum Anders Behring Breivik 2011 , Stoltenberg þótti koma fram af mikilli ábyrgð og jafnframt virðuleika .
Þegar byrjað var að ræða hugsanlegan eftirmann Anders Fogh Rasmussen hjá NATO bar nafn Stoltenbergs fljótt á góma .
Staðfest var í mars sl. að hann hefði orðið fyrir valinu .
Fullyrt er að Angela Merkel Þýskalandskanslari hafi stutt hann ákaft og fengið leiðtoga Bandaríkjanna og annarra öflugra Vesturvelda til að segja já .
Um þetta leyti voru deilurnar við Rússa um Úkraínu að hefjast fyrir alvöru og mjög skiptar skoðanir um viðbrögð við harðlínustefnu Vladímír Pútins .
Átti að gjalda í sömu mynt ? Góður samningamaður Evrópuríkin , sem flest börðust við margra ára efnahagslega stöðnun og voru auk þess mjög háð viðskiptum við Rússa , einkum gasinu að austan , voru ekki einhuga .
Í Þýskalandi hvöttu margir áhrifamenn til þess að reynt yrði að fara varlega að Pútín og í skoðanakönnunum var stór hluti aðspurðra andvígur viðskiptarefsingum .
Margir kenndu jafnvel Bandaríkjamönnum um ástandið , sögðu þá vilja nýtt , kalt stríð .
Þótt Stoltenberg hafi í valdatíð sinni eflt mjög norska herinn , stutt hernaðinn í Afganistan og einnig árásirnar á Gaddafi Líbíuforseta , hefur hann ekki yfirbragð " herskáa hauksins " í alþjóðamálum , öndvert Fogh Rasmussen .
Stoltenberg hefur verið sagður mannasættir og afar samningalipur .
Sumir stjórnmálaskýrendur hafa velt fyrir sér hvort hin ætíð varkára Merkel hafi í mars einmitt viljað blíðmálli mann til að reyna að finna friðsamlega lausn í Úkraínu .
Mann málamiðlana .
Stoltenberg mælti með auknu langtímasamstarfi NATO við Rússa í ræðu árið 2010 , það væri brýnt vegna þess að báðir aðilar ættu við sömu fjendur að etja , þ. á m. hryðjuverkaöfl .
Og sama ár samdi hann við Dmítrí Medvedev , nú forsætisráðherra Rússa , um yfirráðasvæði á Barentshafi , deilt hafði verið um þau í 40 ár .
En Merkel virðist nú hafa misst trúna á að hægt sé að semja við Pútín , hann svíki alla samninga .
Og það er skýrt merki um gerbreytta stöðu alþjóðamála að nýlega sagði Stoltenberg að beiting Rússa á hervaldi í Austur-Úkraínu væri algerlega óviðunandi .
" Aðgerðir Rússa eru brot á alþjóðalögum og valdabrölt sem tilheyrir liðnum tíma .
Við viljum ekki heim þar sem aðeins sá sterkasti lifir af .
" Daninn Anders Fogh Rasmussen er hægrimaður sem hefur eindregið mælt gegn allri undanlátssemi gagnvart Rússum í Úkraínu .
Hann þykir röggsamur en er sagður hafa lofað upp í ermina á sér þegar hann hét Úkraínumönnum aðstoð í deilunum við Rússa .
Hann hafi ekki verið búinn að tryggja sér stuðning við þessa stefnu .
Aðrir segja að hann hafi aðeins verið að túlka opinberar samþykktir NATO .
Ef hann hlustaði eingöngu á viðvörunarraddir yrði hann ekki annað en skrifstofublók .
Alþjóðamál Kristján Jónsson kjon@mbl.is Enginn getur litið á Jens Stoltenberg sem hauk í öryggis- og varnarmálum .
Gunnar Stavrum , ritstjóri Nettavisen í Noregi 