Sandra Sigurðardóttir er í hópi bestu knattspyrnukvenna landsins en hún byrjaði ferilinn með Knattspyrnufélagi Siglufjarðar þegar hún var aðeins fimm ára .
Þaðan lá leið hennar í Þór , KA og aftur KS en árið 2005 gekk hún til liðs við Stjörnuna í Garðabæ og hefur spilað þar síðan , fyrir utan stopp í Jitex í Svíþjóð árið 2011 .
Þrátt fyrir að fótboltinn hafi átt huga hennar og sál lét hún þar ekki staðar numið og æfði skíði til 16 ára aldurs en eftir það fékk fótboltinn að ganga fyrir .
Sandra er einnig duglegur námsmaður og er með stúdentspróf frá Fjölbrautaskólanum í Garðabæ , af náttúrufræðibraut , og er á öðru ári í sjúkraþjálfaranámi í Háskóla Íslands .
Nafn : Sandra Sigurðardóttir .
Gælunafn : Sandra er bara fínt , en einu sinni var ég kölluð " krílið " .
Íþróttagrein : Fótbolti .
Hversu oft æfir þú á viku ? Æfingar eru svona fjórum til fimm sinnum í viku og svo yfirleitt einn leikur í viku líka , ef það er ekki leikur þá bætist jafnvel æfing við , hvort sem það er með liðinu eða bara aukaæfing hjá mér .
Hver er lykillinn að góðum árangri ? Hugsa vel um sig bæði andlega og líkamlega , gefa sig allan í þetta en hafa samt gaman af því líka .
Það skiptir gríðarlega miklu máli .
Hvernig er best að koma sér af stað ? Bara að finna eitthvað sem manni finnst skemmtilegt og hentar manni , um að gera að prófa allskonar þangað til það rétta finnst .
Hvað ráðleggurðu fólki sem vill hreyfa sig meira ? Skipuleggja sig vel og gera það á raunhæfan hátt .
Ekki sniðugt að segjast ætla að æfa fimm til sex sinnum í viku en hafa ekki tímann í það eða rétt skipulag .
Einnig er gott að taka ekki of stórt skref í einu heldur bæta jafnt og þétt við æfingafjöldann og finna hvað hentar .
Hvernig heldurðu þér í formi þegar þú ferð í frí ? Mér finnst alls ekki auðvelt að gera ekki neitt , eftir tímabil tekur maður kannski nokkra daga í slökun en síðan fer maður bara í ræktina og fer kannski að einbeita sér að einhverju sem maður ætlar að bæta en ég reyni líka að gera eitthvað allt annað en fótbolta eða það sem við gerum á undirbúningstímabilinu .
Ertu almennt meðvituð um mataræðið ? Já , ég er það , ég borða mjög fjölbreytta og holla fæðu úr flestum fæðuflokkum .
Hvað borðarðu til að halda þér í formi ? Ég borða í rauninni ekki til þess að halda mér í formi , heldur borða ég bara hollt til þess að ég geti haldið mér í formi .
Ég borða fjölbreyttan og hreinan mat .
Hvaða óhollusta freistar þín ? Súkkulaði og lakkrís freistar mín rosalega , sérstaklega þegar það er saman .
Og ég fæ mér alveg nammi , þó svo að ég reyni eftir fremsta megni að stilla því í hóf .
Hvað ráðleggurðu fólki sem vill bæta mataræðið ? Skipuleggja sig rosalega vel , búa til matarplan fyrir vikuna með hollum og næringarríkum máltíðum og kaupa síðan bara inn fyrir það .
Þá er bæði auðveldara að ákveða hvað er í matinn þegar maður fylgir bara plani og minni líkur á að maður detti í að kaupa einhvern skyndibita .
Hvaða gildi hefur hreyfing fyrir þig ? Fyrir utan hvað mér finnst ótrúlega gaman í fótbolta og að hreyfa mig finn ég bara hvað mér líður miklu betur á sál og líkama .
Auðveldara að byrja daginn og maður verður bara hressari og orkumeiri .
Hvað eru algeng mistök hjá fólki við æfingar ? Að taka of stór skref í einu , þ.e. að ætla sér að sigra heiminn strax .
Að ná árangri er vinna og tekur tíma , þannig að maður þarf að vera þolinmóður og skipulagður .
Hverjar eru fyrirmyndir þínar ? Edda Garðarsdóttir vinkona mín og knattspyrnukona hefur hjálpað mér rosalega mikið í gegnum tíðina og ég hef alltaf litið rosalega mikið upp til hennar .
Síðan á ég bara rosalega mikið af góðu fólki í kringum mig sem hefur allt á sinn hátt hjálpað mér og ég tileinkað mér hluti frá því sem henta mér , á frábæra foreldra og systkini og æðislega konu sem standa þétt við bakið á mér .
