Fyrir tíu árum stofnuðu félagarnir Arnaldur Birgir Konráðsson og Róbert Traustason líkamsræktarstöðina Boot Camp .
Nálgun þeirra var þó allt önnur en þekktist á þeim tíma .
Líkamsræktarstöðvar voru þá fullar af alls konar tækjum , allt frá sérhæfðum lyftingatólum til hlaupabretta og skíðavéla .
Með Boot Camp var brotið blað í sögu íslenskra líkamsræktastöðva .
Æfingar eru gerðar í hóp með öðrum og helst er unnið með eigin þyngd .
Fjöldi tækja er takmarkaður og fyrst og fremst er horft til þess að nýta umhverfið sem fyrir er sem best .
Heilbrigði er í huga hvers og eins og flott líkamsræktartæki kalla það ekki endilega fram .
" Hér eru allir flottir og við leggjum upp úr því að hvetja fólk áfram enda má aldrei gleyma því að hver og einn er að æfa á sínum forsendum .
Hópurinn og þjálfararnir hjálpa fólki svo að ná árangri .
Síðan eru æfingar settar upp með þeim hætti að reynt er á mismunandi þætti , hvort sem er þol eða mismunandi vöðvahópa .
Þannig köllum við fram alhliða form hjá okkar fólki , " segir Róbert , sem telur hópæfingar bæði markvissari og skemmtilegri .
Séríslenskt æfingakerfi Ólíkt því sem margir gætu haldið þá er Boot Camp séríslenskt æfingakerfi .
" Æfingakerfið spratt upp af reynslu Birgis úr lífvarðanámskeiðum víða um heim en var aðlagað að íslenskum almenningi með þrjár megináherslur , þ.e. árangur , skemmtun og fjölbreytileika , " segir Róbert en í dag er fjöldi námskeiða rekinn undir merkjum Boot Camp og kallast byrjunarnámskeiðin grænjaxlar , skæruliðarnir eru fyrir börn og unglinga og þá eru einnig tímar fyrir lengra komna og afrekshópar .
" Síðustu tíu ár eru búin að vera mikið ævintýri og stöðin hjá okkur hefur stækkað mjög mikið .
Það voru 20 manns sem byrjuðu hjá okkur í september fyrir tíu árum í 200 fermetra leiguhúsnæði í Skeifunni en í dag eru yfir tólf hundruð meðlimir í Boot Camp í glæsilegu 1.300 fermetra húsnæði í Elliðaárdalnum .
Þá eru starfræktar tvær stöðvar undir merkjum Boot Camp í Danmörku og ein í Noregi .
Urðu fyrir fordómum í fyrstu Enginn verður óbarinn biskup og því fengu þeir Róbert og Birgir að kynnast í upphafi .
Nálgun þeirra þótti sumum öfgakennd og aðrir töldu hana skila litlum árangri .
Allt kom þó fyrir ekki og í dag er fjöldi stöðva sem byggja á hugmyndafræði Boot Camp .
Þannig má nefna Mjölni sem heldur úti æfingum í ætt við það sem þekkist í Boot Camp og crossfit-æðið sem enn er að vaxa og enginn endir virðist vera á er alls ekki ólíkt hugmyndafræði Boot Camp .
" Því miður er það þannig í þessum rekstri eins og öðrum að um leið og einhverjum gengur vel eða kynnir eitthvað nýtt þá heyrist hátt í samkeppnisaðilum .
Það leið þó ekki á löngu þar til stóru stöðvarnar fóru að bjóða upp á námskeið í " herþjálfun " og vildu þannig hoppa á vagninn og græða á okkar velgengni .
Hjá okkur hefur þetta hins vegar aldrei snúist um að hafa flottar umbúðir á því sem við gerum heldur að hafa innihaldið í lagi , því það er á endanum það eina sem skiptir máli , " segir Róbert og bendir á að aðferðir líkamsræktarstöðva séu ólíkar og það hljóti að vera allra hagur að hafa sem mesta grósku og fjölbreytni á markaðnum fyrir neytendur , það sem virkar fyrir einn þarf ekki að virka fyrir annan .
Hafa lært margt á tíu árum Boot Camp var lengi gagnrýnt fyrir strangar æfingar og mikla hörku , ekki ólíkt því sem vanir hermenn ganga í gegnum hjá Navy Seal sem er sérsveit bandaríska flotans .
Róbert segir þetta ekki vera lýsandi fyrir æfingar Boot Camp en vissulega hafi verið vel tekið á því í upphafi .
" Auðvitað höfum við lært margt á þeim tíu árum sem við höfum rekið Boot Camp .
Margir sem voru með okkur í upphafi eru enn að æfa og fjöldinn allur af nýju fólki stundar reglulega æfingar hjá okkur .
Það er kannski til marks um það hversu fjölhæft æfingakerfið okkar er og hversu gott fólk á með að gera æfingarnar að lífsstíl hjá sér , " segir Róbert og bendir á að margir sem æfi hjá Boot Camp stundi æfingar annars staðar , t.d. afreksfólk í íþróttum .
" Það er lítið vit í því að hafa svo strangar æfingar að fólk sé ekki fært til að sinna öðrum þáttum lífsins , hvort sem það er vinna eða aðrar íþróttir .
Við viljum að okkar meðlimir geti æft hjá okkur nokkrum sinnum í viku án þess að það trufli aðra þætti lífsins , s.s. vinnu eða aðra hreyfingu .
" Afmælisfögnuður Boot Camp stendur yfir allan septembermánuð og segir Róbert að í tilefni afmælisins verði öllum boðið að kaupa 4 vikna námskeið hjá Boot Camp á aðeins 10 þúsund krónur .
" Sumrinu er að ljúka og margir eru að fjárfseta í líkamsræktarkortum .
Við viljum bjóða fólki að koma og taka 4 vikna námskeið ódýrt og sjá svo til í lok þess hvort það vill vera áfram hjá okkur .
Þá þarf það ekki festa sig til lengri tíma .
" 