Matreiðslubók Gunnars Karls Gíslasonar , North : The New Nordic Cuisine of Iceland , kom út fyrr í mánuðinum en Gunnar hafði unnið að bókinni í þrjú ár .
Hér er á ferð hæfileikaríkur kokkur sem hefur mörg járn í eldinum .
Hann segir áhugann mikilvægt vopn sem fleytir manni áfram , sérstaklega á sviði matreiðslu en sjálfum líður honum afskaplega vel í eldhúsinu .
Gunnþórunn Jónsdóttir gunnthorunn@mbl.is Afbragðskokkurinn Gunnar Karl Gíslason er stofnandi og eigandi veitingastaðarins Dill Restaurant auk þess sem hann er meðeigandi að Hverfisgötu 12 og Sæmundi í sparifötunum .
Það er því nóg að gera .
" Ég er svo lánsamur að vera umkringdur frábærum meðeigendum og ótrúlega góðu starfsfólki , öðruvísi væri þetta ekki hægt .
Ég reyni svo bara að vera með fingurna á sem flestum stöðum , " segir Gunnar .
Þrátt fyrir þétta dagskrá kom matreiðslubók frá Gunnari út 9. september sl. , North : The New Nordic Cuisine of Iceland .
Bókina er hægt að fá um allan heim og er hún einstaklega glæsileg .
" Ég hafði verið að vinna í bókinni og uppskriftum hennar í ein þrjú ár .
Eftir þetta langan vinnutíma var augljóslega ákaflega sætt að fá bókina loksins í hendurnar , " segir Gunnar , ánægður með afrekið .
Bókin er unnin í samvinnu við Jody Eddy , matarrithöfund og góðvinkonu Gunnars .
Þá fengu þau til liðs við sig Evan Sung ljósmyndara .
" Hugmyndin var að gera bók með fókus á þrjár megináherslur Dill Restaurant , í fyrsta lagi þá framleiðendur sem við verslum hvað mest við og þá einna helst þá sem notast við gamlar hefðir .
Í öðru lagi er það náttúran sem er allt í kringum okkur sem við notum svo mikið , bæði í matinn og sem innblástur .
Í þriðja lagi er það svo maturinn á Dill .
" Gunnar Karl er kvæntur Freyju Rós og eiga þau fjögur börn .
Hann er fæddur og uppalinn á Akureyri en hefur einnig búið erlendis um tíma .
" Lengst af bjó ég í Danmörku og eldaði þar á nokkrum yndislegum stöðum með frábæru fólki , " segir Gunnar .
" Áhugi minn á eldhúsinu kom í raun fyrir slysni þegar ég var að vinna sem uppvaskari með skóla .
Ég fann strax að í eldhúsinu leið mér vel og einmitt þess vegna hef ég bara haldið mig þar .
" Hann segir að með brennandi áhuga geti þeir sem vilja orðið færir í eldhúsinu .
Áhuginn sé þar lykillinn að leiknum .
" Áhuginn kemur fólki ansi langt , sérstaklega í þessu fagi , sem og öllu öðru .
" Saltfiskur frá Elvari á Hauganesi 500 g saltfiskur 100 g hvannarstilkar 50 g edik 25 g vatn 25 g sykur 1 egg 80 g súrsuð hvönn 240 g olía salt Saltfiskurinn Skerið saltfiskinn í örþunnar skífur , leggið á smjörpappír og þurrkið í ofni á 55°C uns algerlega þurr og stökkur .
Súrsaðir hvannarstilkar Hreinsið hvannarstilkana vel og skerið í þunna hringi og setjið í lokanlegt box .
Edik , vatn og sykur er sett í pott og suðan fengin upp .
Hellið þá yfir stilkana og lokið boxinu .
Þetta verður ákaflega gott eftir nokkra klukkutíma en ennþá betra verður þetta eftir nokkra mánuði .
Hvannarkrem Setjið eggið í sjóðandi vatn í fjórar mínútur .
Takið það upp úr vatninu og kælið í klakavatni uns kalt í gegn .
Takið skurnina af og setjið eggið í blandara ásamt hvannarstilkunum og smásalti .
Blandið vel saman og bætið svo við olíu í mjórri bunu .
Þetta skal bragðbæta með leginum frá hvannarstilkunum og meira salti ef þarf .
Raðið þurrkaða saltfiskinum á disk og sprautið svo doppum af hvannarkreminu á hann .
Setjið því næst súrsaða hvannarstilka ofan á kremið ásamt nokkrum pínulitlum laufum af hvönn .
