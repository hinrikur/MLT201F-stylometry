Bandaríski fjármálamaðurinn Dan Bernstein fór í mikla ævintýraferð til Íslands fyrir skemmstu ásamt fjölskyldu sinni og vinum .
Meðal áfangastaða voru Eyjafjallajökull , Ísafjörður og Harpa .
Til að gera langa sögu stutta féll hópurinn , sem er býsna sigldur , gjörsamlega í stafi og er á einu máli um að hann hafi aldrei séð neitt þessu líkt .
Myndir : Árni Sæberg saeberg@mbl.is Texti : Orri Páll Ormarsson orri@mbl.is Fyrir bráðum tuttugu árum hoppaði höfundur þessa texta upp í leigubíl á John F. Kennedy-flugvelli í New York .
Bílstjórinn var skrafhreifinn , eins og fleiri í hans stétt , og á leiðinni inn á Manhattan vildi hann vita hvaðan farþeginn væri .
Ég er frá Íslandi , sagði ég stoltur .
" Írlandi ? " Nei , Íslandi ! " Hvar er það ? " Ísland er eyja milli Grænlands og Skandinavíu .
Eftir stutta þögn leit bílstjórinn reiðilega í baksýnisspegilinn .
" Heldurðu að ég sé blábjáni ? Það er engin eyja milli Grænlands og Skandinavíu .
" Fátt var skrafað eftir þetta .
Það eru gömul tíðindi og ný að Bandaríkjamenn viti lítið sem ekkert um Ísland .
Einmitt þess vegna langaði Dan Bernstein , sem starfar sem framkvæmdastjóri hjá stærsta vogunarsjóði í heimi , Bridgewater Associates í Bandaríkjunum , að sækja landið heim .
" Ég held að fleiri og fleiri Bandaríkjamenn séu farnir að kannast við nafnið , Ísland , en fæstir vita nokkurn skapaðan hlut um landið .
Þess vegna vakti það forvitni mína , " segir hann í símasamtali við Morgunblaðið .
Kominn aftur til starfa í Bandaríkjunum .
Bernstein kom fyrst til Íslands ásamt eiginkonu sinni , Claire Foerster , í mars 2010 .
Stoppið var stutt í það skiptið en nóg til að sannfæra hjónin um að þau yrðu að kynnast þessu framandi landi betur .
Þegar kom að því að setja saman ævintýralega sumarleyfisferð fyrir fjölskyldu og vini í sumar , samtals sautján manns , var Ísland því efst á blaði .
Ferðin skipulögð í þaula Til að fá sem mest út úr ferðinni setti Bernstein sig í samband við kanadíska ferðaskrifstofu , Butterfield & Robinson , sem sérhæfir sig í skipulagningu útivistarferða víðsvegar um heim .
" Þeir hafa skipulagt margar ferðir á Íslandi í samstarfi við íslenska ferðaskrifstofu , Iceland Encounter , og okkur leist strax mjög vel á það sem þeir hafa upp á að bjóða , " segir Bernstein .
Butterfield & Robinson sendi mann til Íslands til að setja saman ferð fyrir hópinn sem samanstóð af fólki á aldrinum átta til áttatíu ára .
" Okkar óskir snerust aðallega um fjölbreytni og útivist .
Við vildum fara sem víðast , upplifa Ísland í allri sinni dýrð og vorum alveg tilbúin að reyna líkamlega á okkur , " segir Bernstein .
Spurður hvort tekist hafi að uppfylla þessi skilyrði er Bernstein fljótur til svars .
" Já , heldur betur .
Þessi ferð hefði ekki getað verið betur skipulögð .
Það var eitthvað fyrir alla .
" Hópurinn vildi einnig upplifa íslenska menningu .
" Þetta var ekki bara spurning um útsýnisferðir .
Okkur langaði líka að fræðast um land og þjóð .
Þess vegna vildum við fá leiðsögumenn sem gætu frætt okkur um jarðfræði og annað slíkt .
Menning og saga var okkur líka ofarlega í huga .
Þess vegna var mjög gagnlegt að fá Karl [ Blöndal ] , aðstoðarritstjóra Morgunblaðsins , í heimsókn eitt kvöldið , en hann upplýsti okkur meðal annars um bankahrunið 2008 , " segir Bernstein en sem fjármálamaður hefur hann að sjálfsögðu mikinn áhuga á því .
Land skarpra andstæðna Spurður um hápunkt ferðarinnar segir Bernstein úr vöndu að velja en nefnir þó daginn " þegar flogið var upp á tind eldfjallsins sem gaus 2010 .
Ekki biðja mig að bera nafnið fram ! " Eyjafjallajökull .
" Já , einmitt , " segir Bernstein hlæjandi .
" Við vorum sett út rétt við eldgíginn sjálfan og það var óborganlegt að sjá svipinn á fólkinu .
Það var eins og okkur hefði verið skutlað til tunglsins .
Við erum frá Los Angeles , New York , Connecticut og Minnesota og ekkert okkar hafði séð neitt þessu líkt áður .
Það var kalt úti og snjór allt í kring en samt var hraunið heitt .
Ótrúlegt ! Síðan gengum við niður fjallið , þangað til við komum í dal sem ég held að heiti Þórsmörk , " segir Bernstein og framburðurinn er til fyrirmyndar .
" Þegar niður var komið tók við allt annar heimur – heimur grósku .
Það var engu líkara en maður væri kominn í Amazon-regnskóginn .
Þetta er Ísland í hnotskurn , land hinna skörpu andstæðna .
Eftir þessa gönguferð ræddum við um það okkar á milli að nær útilokað yrði að lýsa þessu fyrir fólki sem ekki hefur verið þarna sjálft .
Jafnvel þótt við hefðum fullt af ljósmyndum .
" Annan dag lagði hópurinn leið sína til Ísafjarðar og segir Bernstein það einnig hafa verið mikla upplifun fyrir þær sakir að fæstir í hópnum höfðu séð firði áður .
Það minnir okkur á , að hversdagsleg fyrirbæri hér á landi , eins og firðir , eru alls ekki svo hversdagsleg úti í hinum stóra heimi .
Bæjarstemning og öryggi Hann lýkur einnig lofsorði á Reykjavík en einum degi var varið í skoðunarferð um höfuðborgina .
" Það eru margar fallegar byggingar í Reykjavík og ég nefni tónlistarhúsið Hörpu sérstaklega í því sambandi .
Það er ótrúlegt að slík bygging hafi risið strax eftir bankahrunið .
Fyrir okkur sem búum í risaborgum eins og Los Angeles og New York er Reykjavík meira eins og lítill bær en borg en hafandi sagt það er ótrúlega margt þar á seyði .
Blómlegt menningarlíf , góðir veitingastaðir og næturlíf .
Þess utan býr Reykjavík að ómetanlegum kosti , manni finnst maður vera öruggur þar .
" Spurður hvað hafi komið honum mest á óvart nefnir Bernstein tvennt .
Annars vegar hvað Ísland sé í raun frábrugðið hinum löndunum á Norðurlöndum en fólk hafi tilhneigingu til að setja þau öll undir sama hatt .
Hins vegar hvað Ísland hafi náð sér fljótt á strik eftir hrunið .
" Það er allt annar andi hérna en 2010 , þegar ég kom fyrst .
Ég efast um að nokkur maður hafi búist við því að þjóðin myndi rétta svona hratt úr kútnum .
" Bernstein er kunnugt um þá staðreynd að ferðamennsku hafi vaxið fiskur um hrygg á Íslandi frá hruni og tengir það , alltént að hluta , eldgosinu í Eyjafjallajökli .
" Allt í einu var Ísland í heimsfréttunum , dag eftir dag .
Fólk sem aldrei hafði heyrt landsins getið vissi nú hvar það var og þótti það framandi og forvitnilegt .
Auglýsing af bestu gerð og ókeypis í þokkabót .
Það er ótrúlegt til þess að hugsa að þjóð sem telur ekki nema rúmlega þrjú hundruð þúsund manns skuli geta tekið á móti öðrum eins fjölda ferðamanna á ári hverju .
" Ótvíræð sóknarfæri Hann segir sóknarfærin ótvíræð .
" Heimurinn er alltaf að minnka og fólk ferðast mun meira en það gerði .
Það er búið að upplifa svo margt að það er í auknum mæli farið að leita að einhverju nýju og umfram allt öðruvísi .
Þegar maður býr í New York sætir það engum sérstökum tíðindum að koma til Lundúna eða Parísar .
Það sætir á hinn bóginn tíðindum að koma á Fimmvörðuháls .
" Bernstein er að vísu svolítið hissa á verðlaginu á Íslandi , töluvert dýrara sé að versla í Reykjavík en New York .
" Það kom mér á óvart , svo skömmu eftir efnahagskreppuna , en er vísbending um það að landið sé aftur komið á beinu brautina .
" Til að geta notið þessarar ævintýraferðar aftur og aftur þótti Bernstein mikilvægt að hafa atvinnuljósmyndara með í för .
Hann vildi heimamann og var bent á Árna Sæberg , ljósmyndara Morgunblaðsins , sem hefur mikla reynslu af því að mynda við erfiðustu skilyrði .
Fylgdi hann hópnum hvert fótmál alla dagana .
" Það er ekki fyrir hvern sem er að taka ljósmyndir í 360 gráða landslagi og við erum í skýjunum með myndirnar hans Árna .
Þær eru frábærar og eru þegar farnar að vekja athygli í kringum okkur .
Það var afskaplega gaman að hafa Árna með okkur , hann er elskulegur náungi og undir lok ferðarinnar var hann eiginlega orðinn eins og einn úr fjölskyldunni .
" Varla þarf að spyrja Bernstein hvort skónum verði stefnt aftur til Íslands .
" Heldur betur .
Við vorum í átta daga og það var alls ekki nóg .
Það er margt sem við eigum eftir að sjá og gera .
Fyrir flest okkar var þetta bara forsmekkurinn .
" Vill halda tónleika á Íslandi Með í för var tónlistarkonan Caroline Polachek úr hljómsveitinni Chairlift , en hún tengist eiginkonu Bernsteins fjölskylduböndum , og hana dauðlangar víst að halda tónleika á Íslandi , helst strax í haust .
" Caroline er býsna vel þekkt í Bandaríkjunum en auk Chairlift , sem hefur sent frá sér tvær plötur , kemur hún fram undir nafninu Ramona Lisa .
Fyrsta sólóplatan hennar kom út fyrr á þessu ári .
Caroline er líka afkastamikill lagasmiður og á meðal annars lag á nýjustu plötu Beyoncé , " segir Bernstein .
Dætur Bernsteins , sem eru á unglingsaldri , vilja ólmar koma aftur til Íslands næsta sumar en hann segir þau hjónin vel geta hugsað sér að koma næst að vetri til .
" Við stundum bæði göngu- og alpaskíði , þannig að gaman yrði að prófa það á Íslandi .
Þá hefur konuna mína alla tíð dreymt um að sjá norðurljósin , sem var vitaskuld ekki í boði í ágúst .
Það er margt sem togar í okkur .
" 