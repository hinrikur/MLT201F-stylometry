Það er mikilvægt að vera ekki að stunda mikla tilraunastarfsemi í eldhúsinu þegar halda á matarboð .
Það segir Stefán Jóhann Stefánsson , nemi við New York-háskóla , sem þykir sérstaklega gaman að elda og baka fyrir vini og vandamenn .
Einnig er hann þekktur fyrir afbragðshúmor sem fer ekki á milli mála .
Gunnþórunn Jónsdóttir gunnthorunn@mbl.is Stefán Jóhann Sigurðsson er fæddur og uppalinn á Akranesi .
Hann leggur stund á meistaranám í almannatengslum við New York-háskóla .
Hann býr í Brooklyn og fer einstaklega vel um hann í stórborginni .
Hann segir námið virkilega skemmtilegt en áður lærði hann lögfræði í Háskóla Reykjavíkur .
" Það var nám sem mér þótti alveg drepleiðinlegt .
Bakkalárinn var fjandans feikinóg fyrir mig en þó eignaðist ég frábæra vini fyrir lífstíð svo það var ekki algjör tímasóun .
Áður en ég áttaði mig á því að ég vildi fara í nám til New York skellti ég mér í smáundirbúningsnám í eitt ár í HÍ .
Þar leiddist ég út í stúdentapólitíkina , sat í stúdentaráði fyrir Vöku og eignaðist marga góða vini .
Reynslan var góð og mæli ég með henni .
" Hættum að borða sushi ! Hann segist hafa verið afar matvant barn og hikaði líkaminn ekki við að bregðast illa við einhverju sem Stefán klígjaði við .
" Ef ég fann lykt af rjúpum , fékk kjötbita sem ekki var 100% fitusnauður eða sneri mér 90 gráður í skrifborðsstól þá kastaði ég upp .
Ég fór líka í fýlu þegar fjölskyldan pantaði pítsu því þau settu alltaf einhverja vitleysu ofan á , skinku og ananas .
Það var ekki fyrr en einhver potaði í mig úti í horni ( þar sem maður situr þegar maður er í fýlu ) og rétti mér sneið af hvítlauksbrauði sem ég komst upp á lagið með pítsu .
Núna borða ég rosalega mikið af pítsu , það er eiginlega hættulegt að vera pítsuunnandi í New York , " segir Stefán kátur í bragði .
" Í dag elska ég eiginlega allan mat .
Nema sushi og ég biðla til þjóðarinnar að hætta að þykjast finnast þetta gott eða mettandi .
Enginn er að kaupa þetta og öllum er sama , " segir Stefán sem er þekktur fyrir beittan húmor .
1 dl hveiti eða 1L hveiti ? Stefán segist vera afar ónáttúrulegur bakari þótt hann hafi einstaklega mikla unun af því .
" Ég get ekki dassað og fiffað eitthvað til .
Ég þarf uppskrift , nákvæm mælitæki og þess vegna er óþolandi að baka í samvinnu við einhverja dassara .
Líf mitt fer á hvolf .
Þess vegna baka ég aldrei með Evu Laufeyju Kjaran Hermannsdóttur vinkonu minni , sem einhverjir þekkja nú úr sjónvarpinu , blogginu hennar eða matreiðslubókinni .
Hún er óþolandi frábær í eldhúsinu og ég tek ekki þátt í því , " segir Stefán .
Uppskriftin sem hann gefur er einmitt komin frá vinkonu hans , Evu Laufeyju .
" Ég er svona annaðhvort-eða-bakari .
Annaðhvort baka ég eitthvað geðveikt gott eða eitthvað geðveikt vont .
Ég misreikna t.d. oft mælieiningar því það eru svo asnalegar mælieiningar á allt í Bandaríkjunum og mér er fyrirmunað að skilja þær .
1 dl hveiti eða 1L hveiti ? Hver veit ? Tökum bara áhættuna .
En ég fann uppskrift að bestu súkkulaðiköku heims um daginn sem ég útfærði aðeins á minn hátt ( ég gerði hana óhollari ) .
Franski meðleigjandinn minn á sínum tíma sagði að þetta væri besta kaka sem hann hefði smakkað , betri en sú sem mamma hans gerði .
Þetta var það besta sem hann sagði alla sambúðina .
" Enga tilraunastarfsemi , takk Frá því að Stefán flutti til New York hefur hann leigt íbúðir með öðrum og því getur reynst erfitt að henda í eitt matarboð .
Hann segist ekki nógu iðinn við það , sökum aðstæðna , en þegar tækifæri gefst sé mikilvægt að fara ekki í einhverja tilraunastarfsemi í eldhúsinu .
" Þú getur bara gert það seinna á þinn kostnað , en ekki saklausra boðsgesta , " segir Stefán kíminn að lokum .
