Þorvaldur Þórðarson , eldfjallafræðingur á jarðvísindasviði Háskóla Íslands , var á leið á vettvang gosstöðva í Holuhrauni í fimm daga ferð þegar Sunnudagsblað Morgunblaðsins náði af honum tali en hann lagði af stað á fimmtudagsmorgun .
Þorvaldur gaf okkur smáinnsýn í þessa viðburðaríku og annasömu daga vísindamannanna .
" Menn ganga í öll verk á vettvangi ef því er að skipta enda eru aðstæður mjög kaótískar .
Við erum ekki það mörg og allir þurfa að leggjast á eitt .
Margir sjá þetta fyrir sér sem voðalega rómantískt en það er miklu meira en að segja það að vera á gosstað – við frumstæðar aðstæður .
Fólk er allan daginn að vinna í misjöfnu veðri og þar fyrir utan eru hlutir sem fólk þarf stöðugt að vera að hugsa um – allar hætturnar sem eru í kringum eldgos ; Að vera ekki í skotlínu við hraunið , að vera á réttum stöðum , undan vindi og ekki nálægt gasi og öðru , " segir Þorvaldur og bætir við að fólk þurfi að hafa allan hugann við það sem það er að gera .
" Það versta sem fólk lendir í er að verða fyrir óþarfa truflunum sem geta þá orðið til þess að fólk er ekki með athyglina á því sem það þarf að vera með athyglina á – þannig að þetta er hættulegt .
Hraun getur skyndilega breytt um stefnu sem og vindur og þá getur gasið komið yfir og svo má nefna brennisteinninn , þannig að það er að mörgu að huga .
" Að ná í ákveðin mæligögn er nauðsynlegt ekki bara til að koma upplýsingum áfram til almannavarna heldur einnig til að nota til áframhaldandi vísindarannsókna og hefur því eftirlitið tvíþættan tilgang .
Eldgos er besta tækifærið til að auka þekkinguna á svona fyrirbærum og þá er hægt að vera betur búinn undir næsta gos .
Nota verður hvert einasta gos til að læra hvernig eldfjöll haga sér að sögn Þorvaldar .
" Ef gossprungan fer í jökulinn bráðnar hann mjög hratt og myndar flóð og það getur gerst mjög hratt .
Þetta er ein ástæðan fyrir því að almannavarnir hafa verið tregar að hleypa fólki þarna inn því ef slíkt kemur upp getur stór hópur manna verið í verulegri hættu .
Svo getur veðrið brugðið til beggja vona .
Fólk er þarna í meira en 600 metra hæð yfir sjó og meira að segja á sumrin getur snjóað þykku snjólagi .
" Fólk hefur haft vaktaskipti í kringum gosstöðvarnar .
" Fólk fer uppeftir og er í einhvern ákveðinn tíma , hópurinn sem var þarna í vikunni var í fimm daga og kom þá niður og hvíldist í Mývatnssveit og annar hópur fór upp .
Jú , jú , við eldum ofan í okkur sjálf , þetta er auðvitað meira mál en við viljum vera láta .
" Langar keyrslur og ganga , með þung mælitæki , sem og oft lítil hvíld er hluti af þessari miklu útgerð og það hleypur enginn inn í kaffi á vettvangi og þetta er því líkamleg og andleg þolraun .
Þeir sem leggja jarðvísindi fyrir sig eru oftar en ekki mikið útivistarfólk , fólk sem er vant að vera uppi á fjöllum og jöklum .
Þorvaldur segir að vísindamenn njóti þess að vera með mjög gott fólk í kringum sig sem kann að bregðast við aðstæðum , svo sem björgunarsveitirnar , lögregluna og slökkviliðið .
" Við fáum mikla hjálp frá þessu fólki , Landhelgisgæslunni og Almannavörnum og allir eru boðnir og búnir til alls þegar því er að skipta .
Það eru margir sem leggjast á eitt og á bak við svona vísindateymi sem er þarna upp frá er miklu meira en nokkurn grunar .
Veðurstofa Íslands og allir sem hafa komið að þessu hafa staðið sig stórkostlega , ég segi bara eins og er , " segir Þorvaldur að lokum .
130 Um 130 manns koma að rannsóknum á gosstöðvum í Holuhrauni og skjálftavirkni á svæðinu í kring .
Erfið ferðalög en gefandi Magnús Tumi Guðmundsson er fæddur árið 1961 en eftir að hafa menntað sig í jarðeðlisfræði við Háskóla Íslands fór hann í framhaldsnám í jarðeðlisfræði í London og útskrifaðist þaðan með doktorspróf í greininni .
Magnús Tumi hefur frá unga aldri haft áhuga á landinu og ferðalögum sem er hluti þess að hann ákvað að mennta sig í jarðvísindum .
Móðurbræður hans tveir voru jarðfræðingar og hann hafði því hugmynd um viðfangsefni þeirra og störf .
" Það er jörðin sjálf sem gerir starfið spennandi og tækifærið til að skilja nýja hluti sem gerir starfi spennandi , " segir Magnús Tumi .
Fyrsta gosið sem Magnús Tumi man vel eftir var Heklugosið árið 1970 en þá var hann níu ára .
" Þá man ég eftir að við fórum í bíltúr upp frá Gaukshöfða og maður fann pínulítið öskufall og sá glóðir upp frá .
Fyrsta gosið sem ég komst í komst svo í návígi við var síðasta Kröflugosið .
En þá lauk mínum áhugamannaferli í þessu og eftir þetta kom ég að gosum sem fagmaður .
" Er starfið aldrei ógnvænlegt ? " Mikill meirihluti starfsins fer auðvitað fram þegar ekki er eldgos í gangi .
En þetta eru heilmikil ferðalög upp á jökla og staði þar sem maður þarf að hafa góða og trausta ferðafélaga og vita hvað maður er að gera og fara varlega .
Það sem er erfiðast er þegar maður fer að skoða og það er eitthvað að gerast – þá hefur oft verið mitt hlutskipti að fara í flugvél og kanna aðstæður og átta sig á hvað er í gangi .
Og þá eru aðstæður ekkert of góðar til að sjá þetta eins og maður best hefði viljað .
Þetta er stundum ekkert endilega svo auðvelt .
Vissulega eru ferðir og ferðalög oft erfið en í meginatriðum er það gaman .
Ég hef gaman af erfiðum ferðum þótt ég sé oft feginn þegar þeim er lokið .
Ég hef alltaf sótt í það og finnst það toppurinn á þessu starfi .
" Erfiðast að vera fjarri fjölskyldunni Ármann Höskuldsson eldfjallafræðingur við Jarðvísindastofnun Háskóla Íslands er fæddur árið 1966 .
Eftir að hafa lært jarðfræði í Háskóla Ísalnds tók hann MS og síðar doktorsgráðu í eldfjallagráðu frá Universite Blaise Pascal í Frakklandi .
Ármann hefur alla tíð haft mikinn áhuga á fjallamennsku og útivist og með því að leggja fyrir sig jarðvísindi sá hann að hann gæti sameinað þennan áhuga við starf .
Hvað er það sem gerir starf eldfjallafræðings skemmtilegt ? " Starfið er lifandi og að gera sér grein fyrir hvernig jörðin verður til og hvernig þetta allt virkar finnst mér voðalega gaman .
Að geta ferðast um hvar sem þú ert og ef þú sérð einhvers staðar grjót eða eitthvað þá veistu eitthvað hvað býr þar að baki .
" Hvert er fyrsta gosið sem þú sást sjálfur ? " Það voru Surtseyjareldar sem ég sá úr fjarska , þegar gufur stóðu upp úr Surtsey , ég var bara maur , hef verið svona sex , sjö ára .
" Hvernig heldurðu að það væri að hafa aldrei upplifað eldgos sem jarðvísindamaður og vera orðinn áttræður ? " Það væri náttúrlega skelfilegt jú ef ég hefði lagt fyrir mig eldfjallafræðina eins og ég gerði .
En það vill nú svo til að það er alltaf eldgos einhvern tímann í heiminum þannig að þá hefði ég ferðast til útlanda til að sjá slíkt .
" Er starfið aldrei ógnvænlegt ? " Það er náttúrlega ógnvænlegt í hvert einasta skipti sem þú ferð inn á gosstöðvar eða inn á svæði þar sem náttúruhamfarir eru í gangi .
En þá er aðalatriðið að þú gerir þér grein fyrir því sem þú ert að gera , í rannsóknum í kringum virk eldfjöll .
Eins og með allt annað .
" Hver er erfiðasta hlið starfsins ? " Mikil útivera og langar fjarverur .
Þær eru erfiðasti hlutinn í seinni tíð – sérstaklega þegar maður er orðinn fjölskyldumaður .
Að vera lengi fjarri heimili .
Ástandið er þannig núna , hálfgerð sjómennska , núna eru konurnar grasekkjur .
" Nokkrir vísindamenn í framlínu rannsókna á jarðhræringum og gosi síðustu vikna og daga hafa svarað spurningum almennings og fjölmiðla dag og nótt og útskýrt fyrir okkur hvað er að gerast .
Vissulega er starfið stundum ógnvænlegt Páll Einarsson jarðeðlisfræðingur er fæddur árið 1948 og ákvað að mennta sig í jarðeðlisfræði eftir að hafa fyrst lært eðlisfræði í Þýskalandi en hann útskrifaðist með M.Phil.-gráðu í jarðeðlisfræði frá Columbia-háskólanum í New York og Ph.D.-gráðu í jarðeðlisfræði frá sama skóla .
Hvað er mest spennandi við starfið ? " Það er eðli vísindastarfa að maður gerir það sem mann langar mest til að gera – ef það er ekki þannig þá verða ekki til vísindi úr því .
Maður velur sér því í raun og veru starfsvettvang eftir sínu höfði .
Sjálfum fannst mér það sem sneri að atburðum í náttúrunni , jarðskjálfta og eldgosum , mest heillandi og hefur alla tíð þótt það , " segir Páll .
Hvert var fyrsta gosið sem þú sást ? " Það var Surtseyjargosið en ég var í fyrstu flugvélinni sem flaug yfir gosstöðvarnar þegar gosið kom upp .
Það var mjög heillandi en ég var unlingur þegar þetta var .
" Páll hefur séð afar mörg gos og einkar eftirminnileg segir hann gosið í Surtsey og gosið í Vestmannaeyjum þar sem gaus í návígi við fólk og bústaði þess .
Er starfið aldrei ógnvænlegt ? " Jú , vissulega er það það .
En ég hef ekki upplifað það beint þannig að ég hafi orðið mjög skelkaður , en maður þarf vissulega að fara varlega þegar maður fer um svona svæði þar sem hlutirnir eru að gerast .
Það þýðir ekkert annað – maður má ekki tefla í tvísýnu um neitt og verður að temja sér að fara varlega .
" Veðurstofan er undirlögð Það er stór hópur fólks sem fylgist grannt með framgangi jarðhræringa og eldgosa síðustu vikna , á hálendinu á gosstað og skjálftasvæðinu eða í þéttbýlinu þar sem lesið er á mæla og fylgst með tækjum og tólum og sýni rannsökuð .
Þeir aðilar sem fylgjast með gosinu í Holuhrauni og jarðhræringum við Bárðarbungu og Dyngjujökul og koma að eftirlitinu eru fyrst og fremst Almannavarnir , Veðurstofa Íslands og Jarðvísindastofnun Háskóla Íslands en einnig eru ýmsar stofnanir sem búa yfir fólki með þekkingu á einstökum þáttum .
Veðurstofa Íslands er lögbundinn eftirlitsaðili og eftirlit með gosstöðvum er því fyrst og fremst í hennar höndum þótt vísindamenn Jarðvísindastofnunar vinni einnig dag og nótt að því að leggja sitt af mörkum og bæti þar inn ýmiss konar sérfræðiþekkingu .
Enda er samfélagið ekki stórt og verður að nýta alla þá þekkingu og starfskrafta sem hægt er að fá .
Það eru því mjög margir á Veðurstofunni sem fylgjast með framgangi mála .
Kristín Vogfjörð , rannsóknarstjóri Veðurstofunnar , tók saman fjölda þeirra sem koma að eftirliti , mælingum og rannsóknum og listinn lengdist stöðugt því nánast öll stofnunin er undirlögð af svona stórum atburðum .
Enda er hlutverk Veðurstofunnar eftirlit og rannsóknir á allri náttúruvá á Íslandi .
Á Veðurstofunni vinna alls um 105 manns við verkefnið og á Jarðvísindastofnun bætast við um 25 manns þannig að alls eru þetta um 130 manns .
Eru þá ekki upptaldir eftirlitsaðilar frá almannavarnadeild Ríkislögreglustjóra , björgunarsveitir og aðrir er sjá um að girða svæðið af og passa að enginn fari sér að voða .
Á Veðurstofu Íslands er 41 starfsmaður í eftirliti , 17 í rannsóknum , 11 í mælingum og 36 í ýmiss konar stoðhlutverkum .
Nánast öll stofnunin kemur að eldfjallaeftirliti á einn eða annan hátt í eldvirkniatburðum en skiljanlega mæðir meira á sumum en öðrum .
Til glöggvunar á hversu ótrúlega margþætt starfsemin er má nefna að þeir sem koma að þessu eru eldfjallafræðingar , jarðeðlisfræðingar , jarðefnafræðingar , jarðskjálftafræðingar , landfræðingar , jöklafræðingar , sérfræðingar í mælarekstri , sérfræðingar í vatnsflóðum , allir veðurfræðingar á vakt , eðlisfræðingar og verkfræðingar .
Þá mæðir að sjálfsögðu mikið á þeim sem sinna allra handa fyrirspurnum af bestu getu allan sólarhringinn .
Starfsmenn skiptast í hópa sem sinna afmörkuðum þáttum .
Þannig er teymi í eldfjallaeftirliti , annað í jarðskjálfta- og GPS-eftirliti , einn hópur er í flóðaeftirliti , það er ösku- gosmakkar- og flugeftirlit , sérhópur í mælingum og ýmiss konar stoðhópar eru til staðar er sinna skipulagi , rekstri mælinga og eftirliti .
Og hverju er fylgst með ? Hér er fátt eitt upp talið sem gefur kannski einhverja hugmynd : Skoða þarf öskudreifingu og greina eldfjallaösku , gosmökk og samspil hans við lofthjúp , veður , mæla gas við eldstöðvar og greina , rannsaka jarðskorpuna , staðsetja og mæla jarðskjálfta og samtúlka skjálfta og GPS-mælingar , vatnavá og flóð , suðu í jarðhitakerfum , rannsaka jökulhlaup og jarðhitasvæði undir jökli , greina gervitunglagögn , rannsaka innhljóð frá eldgosum , greina eldingar í gosmökkum og þá er teymi sem tryggir öryggi starfsmanna á vettvangi .
Doktorsverkefni um Kötlu Dr. Kristín Jónsdóttir , jarðskjálftafræðingur og fagstjóri jarðskjálftavár hjá Veðurstofu Íslands , er ein þeirra sem staðið hafa í framlínunni í fjölmiðlum að útskýra fyrir almenningi hvað er að gerast .
Við vinnslu greinarinnar náðist ekki í Kristínu en skiljanlega eru miklar annir í starfinu þessa dagana og í gær var Kristín stödd við aðstæður þar sem hún gat engan veginn sinnt öðru en því sem var að gerast á svæðinu .
Kristín fæddist árið 1973 og útskrifaðist með B.Sc.-próf í jarðeðlisfræði frá Háskóla Íslands og doktorspróf í jarðeðlisfræði frá Svíþjóð .
Í doktorsverkefni sínu rannsakaði Kristín jarðskjálfta og jarðskjálftavirkni hinnar virku eldstöðvar Kötlu , undir Mýrdalsjökli , og þá sérstaklega vatnsflæðið á eldfjallið og öfugt .
