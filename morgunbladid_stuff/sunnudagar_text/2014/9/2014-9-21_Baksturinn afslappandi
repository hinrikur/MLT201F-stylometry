Guðrún Bergsdóttir er einstaklega hæfileikaríkur bakari og býr til dýrindis kökur .
Yngstu börnin á heimilinu eru iðin við að hjálpa til í eldhúsinu , meðal annars við að hækka og lækka í ofninum án þess að bakarinn sjái til eða taka að sér að vera sérlegir smakkarar , einnig án þess að bakarinn sjái til .
Gunnþórunn Jónsdóttir gunnthorunn@mbl.is Það er mikið um að vera á heimili Guðrúnar Bergsdóttur og Björns Friðriks Einissonar en saman eiga þau hjónin átta börn , frá aldrinum 11 mánaða upp í 19 ára .
Fjögur þeirra búa á heimilinu og eru þrjú yngstu fædd árin 2011 , 2012 og 2013 .
Það er því óhætt að segja að fjörið sé stanslaust .
Guðrún hefur verið dugleg að halda úti fésbókarsíðunni Kökur og gúmmelaði Guðrúnar .
Síðan hefur vakið mikla athygli fyrir veglegar og girnilegar kökur og hefur Guðrún verið hvött til þess að stofna eigin bloggsíðu .
" Ég bjó þessa síðu upphaflega til eingöngu vegna þess að ég var farin að fá vinabeiðnir frá ókunnugu fólki sem vildi skoða kökurnar mínar , " segir Guðrún .
" Fólk fór að biðja um uppskriftir og til að byrja með var ég að senda fólki þær í einkaskilaboðum .
Þegar margir voru farnir að biðja um sömu uppskriftirnar ákvað ég að setja þær í glósur á síðunni minni .
Ég fæ reglulega óskir um uppskriftir og fólk hvetur mig til að stofna alvörubloggsíðu þar sem hægt væri að nálgast allar uppskriftirnar mínar .
Það er í skoðun hjá mér , en mikið er að gera á stóru heimili svo það hefur ekki orðið af því enn .
" Auk þess að vera afbragðsbakari er Guðrún einnig lipur í eldhúsinu .
" Bakstur og eldamennska veita mér mismunandi hluti ; ég nýt þess að elda góðan mat úr góðum hráefnum en mér þykir t.d. mjög afslappandi að baka og ef mér leiðist eða vantar eitthvað að gera , sem er nú reyndar mjög sjaldan , " segir Guðrún og hlær .
" En mér finnst einmitt líka gaman að prufa nýjar uppskriftir og betrumbæta mínar eigin .
" Hjónin Guðrún og Björn eru miklir matgæðingar og segir Guðrún að lagt sé upp úr því á heimilinu að hafa gæðamat en bæði hafa þau gaman af því að prófa nýja og framandi rétti .
" Ég kaupi mikið lífrænt og ef ekki lífrænt þá vistvænt og íslenskt .
" Guðrún segir að allir á heimilinu eigi sinn uppáhaldsmat og smekkurinn er mjög misjafn .
" Við hjónin erum mjög svipuð og er soðinn eða grillaður silungur með nýjum kartöflum og smjöri í miklu uppáhaldi .
Björn er alinn upp í sveit og grjónagrautur er einn af uppáhaldsréttunum hans .
En börnin eru að sjálfsögðu fyrir mat eins og hamborgara eða pítsu .
Þau eru þó mjög ólík á þessu sviði og fara frá því að vera algerir gikkir og borða nánast ekkert í það að borða flestallt , sama hvort um ræðir hráan lauk , ólífur eða kavíar ! " Börnin eru iðin við að hjálpa móður sinni í eldhúsinu , sérstaklega síðustu árin þegar yngstu börnin ákveða að hækka þurfi í ofninum og flýta þannig bökunartímanum eða allt eins slökkva alfarið á honum .
" Þau hafa einnig verið dugleg við að stelast í kökur og skraut ofan á kökurnar en hafa oftar en ekki skilið eftir sig sönnunargögn á vettvangi glæpsins eins og t.d. snuðin sín .
Ég hef þónokkrum sinnum þurft að endurgera skraut á kökur þar sem það hefur alveg óvart horfið ofan í litla maga , " segir Guðrún brosandi að lokum .
Rabarbarakaka að hætti Guðrúnar Kakan 150 g rabarbari , skorinn í litla bita 75 g flórsykur Byrja á að setja rabarbarann og flórsykurinn í skál , blanda vel saman og láta liggja í 60 mín .
eða meira .
200 g sykur 200 g smjör ( við stofuhita ) 2 tsk .
vanillusykur ½ tsk .
salt 4 meðalstór egg 75 g marsípan 100 g hveiti + 3 msk .
aukalega fyrir rabarbarann 50 g möndlumjöl 1 tsk .
lyftiduft Kremið 150 g eggjahvítur 250 g sykur Kakan , aðferð Þeyta saman sykur , smjör , vanillusykur og salt þar til létt og ljóst .
Bæta eggjum út í , einu í einu , og þeyta vel á milli .
Rífa marsípanið út í og blanda létt við með sleikju .
Sigta hveitið , möndlumjöl og lyftiduft út í og blanda varlega saman með sleikju .
Sía rabarbarann yfir skál og geyma vökvann sem af kemur ( sjóða síróp úr honum ) .
Setja 3 msk .
af hveiti yfir rabarbarann , hræra svo hann hjúpist og blanda honum svo varlega út í deigið .
Skipta deiginu í 2 lítil vel smurð form ( ég nota 18 cm form ) , með bökunarpappír í botninum , og baka við 150°C í ca .
40-50 mín .
Ekkert mál að baka í einu stóru , þá ca .
25 cm og lengja bökunartímann eftir því .
Baka þar til kakan er fallega gyllt / brún og prjónn kemur út hreinn ef stungið er fyrir miðju .
Kæla áður en kremið fer á .
Kremið , aðferð Hita eggjahvítur og sykur yfir vatnsbaði þar til sykurinn er uppleystur , passa að hræra stöðugt .
Taka blönduna svo af hita og þeyta þar til stífir toppar myndast .
Setja á kaldar kökurnar og glóða undir grillinu í ofninum , en fylgjast mjög vel með því það er fljótt að brenna .
Sjóða safann af rabarbaranum við vægan hita í ca .
3-4 mín .
eða þar til hann þykknar örlítið , eins og síróp .
Kæla og dreifa svo yfir kökurnar ( tilvalið að gera þetta t.d. meðan kakan bakast ) .
Botnarnir eru bestir fái þeir að hvíla yfir nótt í ísskáp , gera svo kremið daginn eftir og setja á þær en leyfa þeim að ná stofuhita áður en þær eru bornar fram .
Kakan er einnig mjög góð bara ein og sér , án krems .
