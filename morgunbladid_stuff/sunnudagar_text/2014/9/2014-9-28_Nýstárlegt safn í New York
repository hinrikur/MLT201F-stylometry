New York-ferðalangar eiga helst ekki að láta helgarferðina í haust eða vetur líða án þess að líta inn í Brooklyn Museum , þótt ekki sé nema í stutta stund .
Þar er sýning á háhæluðum skóm sem má marga telja til listaverka og geta sýningargestir fengið að prófa að ganga í einhverjum þeirra .
Yfirskrift sýningarinnar er " Killer Heels " og eins og nafnið gefur til kynna er oft mjög erfitt , jafnvel ógjörningur , að ganga á skónum en sýningunni er skipt niður í sex þemu – eitt þeirra kallast til dæmis " geimganga " .
Þar má sjá afar framúrstefnulega skóhönnun og oft furðulega og jafnvel er undarleg tilfinning að ganga á þeim .
Skópörin eru öll eftir heimsþekkta hönnuði og þekkta skóframleiðendur en þau eru frá ýmsum tímum , allt frá 4. áratug síðustu aldar til dagsins í dag , en saga hárra hæla er rakin í heild á sýningunni og er um margt merkileg .
Skórnir eru oftar en ekki verkfræðilegt listaverk enda er eitt þemað í viðbót kallað " arkitektúr " og þar má sjá hvernig hælaskór eru uppbyggðir og tæknina á bak við hvernig þeir eru framleiddir .
Þá má geta þess að einn hluti sýningarinnar kallast " Glamúr og blæti " og þar má meðal annars sjá svört leðurstígvél sem Lady Gaga hefur gengið í , með 20 sentimetra hæl .
