Vindurinn feykti okkur af veginum og við lentum ofan í skurði sem var þar við hliðina á .
Ég rotaðist , veit ekki hve lengi og hélt ég væri í lagi þegar ég rankaði við mér .
Mér var illt , ég gat hreyft höfuðið og gat gengið en ég fann ekki konuna mína .
Engin orð geta lýst því hvernig mér leið á þessu augnabliki – að uppgötva að við höfðum lent í slysi og finna ekki konuna sem maður er búinn að vera giftur í 31 ár .
" Hollendingurinn Jan Luijk og kona hans Elsje lentu í alvarlegu mótorhjólaslysi hinn 13. ágúst á Snæfellsnesi og þurfti þyrla Landhelgisgæslunnar að sækja hjónin .
Þau Jan og Elsje komu með Norrænu hingað til lands frá Færeyjum og ætluðu að keyra hringinn í kringum landið á Honda Goldwing 1800 mótorhjólinu sínu .
Jan er 58 ára og Elsje tveimur árum yngri .
" Við ákváðum að fara til Íslands því við elskum Skandinavíu og landslagið sem þar er að finna .
Náttúran er svo ótrúleg á þessum stöðum og fólkið jafnvel ótrúlegra .
Við áttum eftir að keyra um Færeyjar og Ísland og ákváðum að gera það í þessu sumarfríi , " segir Jan. Þau höfðu verið á ferð í sex daga þegar slysið varð .
Þegar þau komu í Borgarnes á sjötta degi lá leiðin á Snæfellsnes þar sem þau gistu í tvo daga og nutu lífsins .
Það átti eftir að breytast þegar þau stigu á hjólið .
Áttu aldrei séns " Þegar við vöknuðum að morgni þessa dags man ég að veðrið var fallegt .
En vindurinn uppi á vegi blés kröftuglega .
Við ætluðum að keyra til Reykjavíkur og vera þar í tvær nætur , það var áætlunin .
Það er allt í lagi að keyra mótorhjól í vindi svo framarlega sem hann kemur beint á mann – og þannig var hann fyrst .
En skyndilega fór að blása frá vinstri , " segir Jan og verður alvarlegri .
" Mótorhjólið er stórt og þungt með lokuðum hliðum .
Í hliðarvindi þarf maður svolítið að halla sér upp í vindinn og þannig keyrðum við í smástund .
Allt í einu lægði vindinn og það varð logn .
Ég varð að hafa mig allan við til að rétta hjólið af – annars myndum við detta .
Þegar ég var að reyna að rétta hjólið af og allt virtist vera fallið í ljúfa löð kom ofsalega öflug vindkviða , helmingi öflugri en það sem við höfðum verið að keyra í og við áttum aldrei möguleika .
Við keyrðum út af .
" Bílstjóri fyrstur á vettvang Þegar Jan hafði raknað úr rotinu gerði hann sér ekki grein fyrir hversu alvarlega slasaður hann væri .
Fyrsta hugsun var að finna Elsje og koma henni til hjálpar .
" Ég fór að leita að henni , fann að mér var illt í ökklanum og var svolítið ringlaður .
Ég heyrði hana kalla þar sem hún lá á grasbala við skurðinn .
" Fyrstur til að koma á vettvang var flutningabílstjóri sem Jan veit ekki hvað heitir en hann verður þessum ókunnuga manni ávallt þakklátur .
" Hann er okkar fyrsti engill í þessu .
Af mörgum .
Hann hringdi í 112 og beið eftir sjúkrabílnum með okkur .
Hann kvaðst ekki mundu yfirgefa okkur og það er erfitt að útskýra en sú setning var mér mikilvæg .
Það kom einhver ró yfir mig .
Hann náði í teppi handa okkur og passaði vel upp á okkur .
" Þegar sjúkrabílarnir komu var ljóst að hjónin voru alvarlega slösuð og þyrla Landhelgisgæslunnar var kölluð til .
Flutti þau Jan og Elsje til Reykjavíkur .
" Við komumst allavega til Reykjavíkur – reyndar ekki á þeim fararskjóta sem við óskuðum okkur en samt , " segir Jan og getur ekki annað en brosað .
Alvarlegir áverkar Þegar þyrlan lenti við Landspítalann voru þau skoðuð af læknum .
" Elsje var mjög alvarlega slösuð og þurfti að fara í aðgerð til að stöðva innvortis blæðingu .
Hún var með fimm brotin rif , vinstra herðablaðið var brotið , miltað skemmt , ósæðin líka og lungað rofið .
Eftir að læknar rannsökuðu mig , fundu þeir út að vinstri ökklinn var brotinn og að það var brot í 6. hálshryggjarlið .
Þannig að þetta var alvarlegt en ég þurfti ekki á umönnun að halda .
Elsje var þrjá daga á gjörgæsludeildinni en hún var flutt á Hringbraut þar sem hún var til 28. ágúst .
Þá var hún orðin nógu sterk fyrir flug og okkur var leyft að fljúga heim .
" Jan segir að hann þakki æðri máttarvöldum fyrir lífgjöfina sem og íslensku heilbrigðiskerfi .
" Við þökkum Guði hvern einasta dag að hafa lifað þetta slys af , sem og öllu læknaliðinu sem hjálpaði okkur .
Án vörubílstjórans , sjúkrabílsins , lögreglunnar , þyrlunnar , læknanna og hjúkrunarfólksins hefðum við trúlega ekki geta farið heim til barna og barnabarna okkar .
" Fóturinn í gifsi og hálsinn í kraga Í dag eru þau Jan og Elsje að braggast en það mun líða langur tími þar til þau verða alveg laus við verki .
" Nú erum við kominn heim til Hollands , til barna okkar , barnabarna og vina .
Ég er enn með kraga utan um hálsinn og fóturinn er enn í gifsi en ég vonast til að losna við þetta dót eftir tvær vikur .
Elsje er að vinna í að hreyfa handlegginn og að draga djúpt andann og öndunin hjá henni er að skána með hverjum deginum .
" Vilja ljúka hringnum Þrátt fyrir slysið segir Jan að þau muni koma aftur .
Suðurlandið með öllum sínum töfrum er eftir .
" Við viljum ljúka við ferðina sem hófst sjöunda ágúst .
Við sáum ótrúlegt landslag en eigum Suðurlandið alveg eftir .
Við munum koma aftur .
Hvenær það verður á eftir að koma í ljós – en ætli við förum þá ekki bara á bíl , " segir Jan brosandi út að eyrum .
Þyrla Landhelgisgæslunnar sótti tvo alvarlega slasaða sem lent höfðu í vélhjólaslysi á Snæfellsnesi .
Þyrlan lenti skömmu fyrir klukkan tólf með þá slösuðu við Landspítalann í Fossvogi .
Talið er að vindhviða hafi feykt hjólinu út af veginum með þeim afleiðingum að ökumaður hjólsins og farþegi köstuðust nokkra metra af hjólinu .
Talsverður vindur er á svæðinu samkvæmt frásögn lögreglu .
Lögreglan hefur ekki grun um að hraðakstur hafi átt sér stað er slysið varð .
Þjóðmál Benedikt Bóas benedikt@mbl.is Þrátt fyrir þessa lífsreynslu okkar segjum við bæði , þetta var eitt af okkar betri fríum .
Íslendingar geta verið stoltir af fólkinu sem vinnur á sjúkrahúsum landsins .
Jan og Elsje Luijk 