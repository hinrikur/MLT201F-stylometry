Í Brussel er að finna fleiri teiknimyndasöguhöfunda á hvern ferkílómetra en á nokkrum öðrum stað í heimi .
Borgin er ennfremur rómuð fyrir matargerðarlist sína og menningu .
Arkitektúrinn er suðupottur eins og mannlífið og eitt þekktasta kennileitið er lítil stytta af pissandi snáða .
Halldór A. Armand haa@mbl.is Brussel er borg sem sinnir þremur mikilvægum hlutverkum , hún er í senn höfuðborg Belgíu , Flæmingjalands og Evrópu .
Hún hóf líf sitt sem virki á 10. öld og varð síðar að mikilvægu markaðstorgi og loks að höfuðborg .
Margir tengja Brussel fyrst og fremst við Evrópusambandið enda er hún í reynd höfuðborg sambandsins .
Þeir eru á villigötum sem telja að í Brussel sé ekki annað að sjá en evrópska starfsnema í jakkafötum og drögtum með möppur undir handleggnum á ferð frá einu glerhýsi til annars og glæsibifreiðar í lögreglufylgd .
Borgin iðar af lífi og menningu .
Það er hins vegar rétt að frá lokum síðari heimsstyrjaldar hefur Brussel gegnt þýðingarmiklu hlutverki í alþjóðastjórnmálum og hýsir í dag fjölda Evrópustofnana .
Einnig eru höfuðstöðvar Atlantshafsbandalagsins ( NATO ) í borginni .
Hún er jafnframt ein af smærri heimsborgum Evrópu .
Þótt aðeins búi um 1,2 milljónir manna í borginni heyrast öll heimsins tungumál í neðanjarðarlestarkerfi borgarinnar líkt og í London og París .
Arkitektúr borgarinnar er suðupottur sömuleiðis og oft má greina marga ólíka stíla í sömu götunni , allt frá torgum í klassískum miðaldastíl til Art Nouveau-meistaraverka og nútímalegri bygginga .
Borgin er staðsett rétt norðan við landamæri þeirra tveggja tungumálasamfélaga sem þrífast í Belgíu .
Í Suður-Belgíu er töluð franska en í flæmska hlutanum til norðurs er hollenska allsráðandi .
Af þeim sökum eru tvö tungumál töluð í Brussel og öll götuheiti og umferðarskilti eru bæði rituð á hollensku og frönsku .
Matgæðingar ættu jafnframt að hafa í huga að belgískt eldhús er þekkt fyrir gæði sín og margir fagmenn halda því fram að maturinn í Brussel sé betri en í París jafnvel þótt belgísk matargerðarlist sé að stofni til frönsk .
Á göngu um miðborgina er ekki óalgengt að sjá fólk á spjalli við borð á veröndum veitingastaða með pott af gapandi kræklingi fyrir framan sig , veglegan smekk yfir bringuna , kalda vínflösku í fati .
Á kirkjutröppum sitja unglingar með bakpoka og stinga frönskum ofan í majones í bréfbökkum .
Þá er ekki hægt að heimsækja Brussel án þess að gæða sér á belgískri vöfflu .
Urmul af vöfflu-veitingastöðum er að finna í miðborginni .
Bjóráhugamenn og þeir sem kunna að meta gott súkkulaði eru jafnframt eðli málsins samkvæmt á réttum stað í Brussel .
Eitt þekktasta framlag Belga til heimsmenningarinnar á 20. öld eru teiknimyndasögur þeirra .
Íslendingar þekkja flestir söguhetjur á borð við Tinna og Kolbeinn kaftein , Sval og Val og Lukku-Láka , að ógleymdum Strumpunum .
Allt eru þetta belgískar sögur og glæsilegar myndskreytingar byggðar á þeim prýða ýmsa stóra veggi í miðborg Brussel .
Eins og allar evrópskar höfuðborgir hefur Brussel upp á afskaplega margt að bjóða en hér verða valdir fimm staðir sem enginn ferðalangur í borginni má láta framhjá sér fara .
Grand Place Aðaltorg Brussel er í hjarta borgarinnar og mikilvægi þess endurspeglast meðal annars í þeirri staðreynd að það er á heimsminjaskrá UNESCO .
Grand Place er jafnframt vinsælasti áfangastaður ferðamanna í borginni .
Svæðið var þó ekki mjög tilkomumikið í upphafi , eyðilegt sandrif á milli tveggja lækja sem þekkt var undir heitinu " broek sella " .
Þaðan hlýtur Brussel nafn sitt .
Sandrifinu var loks breytt í markaðstorg þar sem seldur var franskur og enskur klæðnaður , frönsk vín og þýskur bjór .
Í dag er Grand Place stórglæsilegt markaðstorg umkringt glæsilegum byggingum .
Auðvelt er að falla í stafi þar á síðkvöldum þegar ráðhús borgarinnar , sem stendur við torgið , er lýst upp í myrkrinu .
Margir hafa lýst yfir aðdáun sinni á torginu , meðal annars skáldin Victor Hugo og Baudelaire , sem tjáðu sig af eldmóði um fegurð þess og kynngi .
Það hefur jafnframt oftar en einu sinni verið kosið fallegasta torg Evrópu .
Þar er smekklegur blómamarkaður alla daga milli mars og október og á kvöldin eru þar iðulega haldnir tónleikar .
Allt í kringum torgið eru huggulegir barir og kaffihús þar sem hægt er að njóta góðra veitinga og fylgjast með mannlífinu .
Mannekin Pis Eitt þekktasta kennileiti Brussel er ekki nema 60 sentimetra hátt .
Mannekin Pis-styttan er úr bronsi og sýnir lítinn dreng pissa ofan í gosbrunn .
Yfirleitt er styttan allsnakin í samfelldu þvagláti sínu ofan í brunninn en þó kemur fyrir að drengurinn sé klæddur í margvíslega búninga .
Um 600 búningar eru til á hann .
Styttan var hönnuð af Jermoy Duquesnoy og hefur verið á sínum stað , skammt frá Grand Place , og migið ofan í brunninn frá árinu 1618 .
Styttunni hefur þó ítrekað verið rænt og núverandi útgáfa hennar er frá árinu 1965 .
Ýmsar goðsagnir tengdar styttunni eru á kreiki en sú þekktasta hermir að árið 1142 hafi körfu tveggja ára gamals barns af aðalsættum verið komið fyrir í tré fyrir stóran bardaga í Belgíu og þegar bardaginn hafi staðið sem hæst hafi barnið staðið á fætur í körfunni og migið á hermennnina fyrir neðan .
Önnur saga segir að móðir ein hafi orðið viðskila við barnungan son sinn á markaði og fyllst örvæntingu .
Allir hafi sameinast í leitinni , þar á meðal bæjarstjórinn , og drengurinn hafi loks fundist í húsasundi þar sem hann meig utan í vegg .
Basilique National du Sacré Cæur Kirkjan sem kennd er við hið heilaga hjarta er sú fimmta stærsta í heiminum öllum .
Hún er í Koekelberg í Brussel og er 89 metra há og 167 metra löng .
Hún er í Art Deco-stíl og er þekkt meðal heimamanna sem Koekelberg-basilíkan .
Leópold konungur lét byggja kirkjuna árið 1902 og lagði fyrsta steininn árið 1905 þegar haldið var upp á 75 ára sjálfstæðisafmæli Belgíu .
Hins vegar varð fjárskortur til þess að bygging kirkjunnar tafðist .
Þegar fyrri heimsstyrjöldin braust út hafði aðeins verið lokið við grunninn að henni .
Kirkjan var hins vegar formlega tilbúin árið 1971 og er í dag eitt af tignarlegstu kennileitum borgarinnar .
Frá þakhvelfingu hennar er magnað útsýni yfir gervalla borgina .
Þar eru haldnar kaþólskar messur bæði á hollensku og frönsku og kirkjan hýsir jafnframt ýmsar ráðstefnur og sýningar .
Þá er þar ennfremur að finna veitingastað .
Centre Belge de la Bande Dessinée Í Belgíu er að finna fleiri teiknimyndasöguhöfunda á hvern ferkílómetra en í nokkru öðru landi .
Það er ekki skrýtið í ljósi þess að í Belgíu er sterk hefð fyrir teiknimyndasögum og margar af söguhetjum þeirra hafa öðlast alþjóðlega frægð .
Líkt og áður sagði ættu flestir Íslendingar að kannast við ævintýra Tinna , Sval og Val , Lukku-Láka og Strumpana .
Þessi kunnuglegu andlit er víða að finna í Brussel og teiknimyndasögusafnið í Brussel er afar vinsæll áfangastaður þar í borg .
Safnið er til húsa í gömlu verslunarhúsnæði sem kennt er við Waucquez og þykir meistaraverk út af fyrir sig enda hönnun þess afar smekkleg .
Um 5.000 upprunalegar teikningar er að finna á safninu og þar er jafnframt heil deild helguð Tinna , þekktustu teiknimyndasöguhetju Belgíu .
Gestir geta kynnt sér þróun sagnanna í þaula og skoðað mannhæðarhá módel og endurgerðir af ýmsum þekktum sögusviðum bókanna .
Þá létu borgaryfirvöld í Belgíu myndskreyta ýmsa veggi í borginni með þekktum karakterum úr belgískum teiknimyndasögum og blasa þeir því við á ólíklegustu stöðum innan borgarmarkanna .
Heysel-garður og Atómíum Heysel-garður vestur af Brussel er ætlaður til dægrastyttingar og afslöppunar .
Eitt helsta aðdráttarafl garðsins er Atómíum , 102 metra hátt líkan af atómi , búið til úr krómi og stáli .
Fjölmiðlarisinn CNN valdi Atómíum á sínum tíma einkennilegustu byggingu Evrópu .
Byggingin var reist fyrir heimssýninguna árið 1958 og átti að vera tröllaukinn tákngervingur " atómaldar " .
Útlit hennar er nákvæm eftirmynd járnsameindar sem hefur verið stækkuð 165.000 milljón sinnum .
Alveg eins og járnsameind samanstendur Atómíum því af níu kúlum sem eru 18 metrar í þvermál hver og eru tengdar saman .
Atómíum er án nokkurs vafa tilkomumeiri bygging að utan en innan en þó er hægt að taka lyftu upp á topp á einungis 23 sekúndum .
Þar er hægt að gæða sér á bragðgóðum belgískum bjór og veitingum á huggulegum veitingastað .
Þá er mögulegt að ganga á milli kúlnanna á niðurleiðinni og njóta útsýnisins .
