Ellen Jacqueline Calmon , formaður Öryrkjabandalags Íslands , var ekki sátt á Facebook þegar hún deildi frétt um yfirvofandi hækkun matarskatts í 12% .
" Óhæfa ? Heilbrigðisþjónusta hækkaði um 4%-20% um síðustu áramót , þá var einnig viðbótarhækkun í júlímánuði og nú er matarskatturinn hækkaður .
Húsnæði er einnig rándýrt .
Hvernig ætlast ríkisstjórnin til þess að fólk með skerta starfsgetu geti lifað á um 180.000 krónum á mánuði , það er sama fólkið sem notar heilbrigðisþjónustu einna mest .
Ótrúlegt en satt þá þarf þetta sama fólk að búa einhvers staðar og nærast .
" Fleiri veltu fyrir sér þessu málefni en Bragi Valdimar Skúlason skrifaði : " Rétt er að halda því til haga , svona skattlega séð , að þó að fólk sé með tífaldar tekjur einhvers , étur það ekki tífalt meira .
Yfirleitt .
" Fólk notar Facebook á margvíslegan hátt og þar er bæði hægt að kvarta , grínast og hrósa eins og Stefán Pálsson gerði eftir að hafa komist í klípu .
" Margt af því sem maður skrifar hér á FB ratar í fjölmiðla .
Nú ætla ég að láta á þetta reyna ! Ég krefst þess að einhver FB-fréttavinur minn skrifi um það hversu ÁNÆGÐUR ég er með VALMENNIN sem húsverðirnir í Ráðhúsinu eru .
Ég læsti lyklana inni í bílnum , en einn þeirra bjargaði málunum með skrúfjárni og vír .
" Ferðalangar á Facebook lýstu líka yfir mikilli óánægju með væntanlegt brotthvarf Kaffitárs úr Leifsstöð .
" Einmitt ! Af því að ferðalangar þurfa harðpressaða pappasamloku og grasa-safa á morgnana , en ekki gott kaffi , " skrifaði Ragnhildur Sverrisdóttir en Joe and the Juice á að koma í staðinn .
Búið er að stofna hópinn : " Við viljum KAFFITÁR áfram í Leifsstöð " .
