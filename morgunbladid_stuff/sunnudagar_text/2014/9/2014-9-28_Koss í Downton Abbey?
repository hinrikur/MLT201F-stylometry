Sýningar á fimmtu þáttaröðinni af breska myndaflokknum Downton Abbey hefjast í Ríkissjónvarpinu sunnudaginn 19. október næstkomandi .
Sérstök eftirvænting ríkir fyrir seríuna að þessu sinni en meðal gesta verður óskarsverðlaunaleikarinn og hjartaknúsarinn George Clooney .
Þátturinn sem Clooney leikur í verður sýndur á jóladag í Bretlandi og er hluti af góðgjörðum sjónvarpsstöðvarinnar ITV og er þátturinn skrifaður sérstaklega fyrir þetta tilefni .
Skarphéðinn Guðmundsson , dagskrárstjóri RÚV , kveðst í samtali við Morgunblaðið vongóður um að geta sýnt jólaþáttinn strax laugardaginn 27. desember en það velti þó á því að hann berist til landsins í tæka tíð .
Nokkur leynd hvílir yfir því hvert hlutverk Clooneys verði í Downton Abbey en í morgunþættinum This Morning í Bretlandi á dögunum gaf Laura Carmichael , sem leikur Lady Edith í þáttunum , vísbendingu .
" Það er magnþrungið augnablik með Maggie Smith [ sem leikur Violet Crawley ] og George .
Ég veit ekki hvort ég vil segja meira .
En George vill fá koss og Maggie endar í gólfinu .
Þetta er dásamlegt , " sagði Carmichael .
Þessar upplýsingar verða að duga aðdáendum Downton Abbey og George Clooney að sinni en Smith er að líkindum ekki fyrsta konan sem endar í gólfinu af völdum hjartaknúsarans – og örugglega ekki sú síðasta .
