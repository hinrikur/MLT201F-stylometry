Anna Ellen Douglas ljósmyndari , sem rekur ljósmyndastofuna Stúdíó Douglas , svarar spurningum um eftirlæti fjölskyldunnar í dag .
Sambýlismaður hennar er Valgeir Valgeirsson bruggmeistari hjá Borg brugghúsi .
Þau eiga drengina Helga Myrkva , níu ára , og Húna Georg , sem verður fjögurra ára í október .
Þátturinn sem allir geta horft á ? Þar sem það er talsverður aldursmunur á strákunum okkar er stundum erfitt að koma sér saman um sjónvarpsefni en þeir eru þó ótrúlega sveigjanlegir .
Í fyrra og hittifyrra fylgdumst við spennt með Merlín-þáttunum , þó þeir væru kannski örlítið of spennandi fyrir þann yngri sem var þá bara eins til tveggja ára ! Hann var bara um eins árs þegar hann var farinn að raula með titillaginu .
Það eru líka allir sáttir að horfa á dýralífsþættina hans David Attenborough .
Maturinn sem er í uppáhaldi hjá öllum ? Þegar við erum of þreytt til að elda og viljum hafa einhvern smá lúxus þá fáum við okkur " Crispy duck " með pönnukökum sem fæst í tilbúnu " kitti " í matvörubúðum .
Alveg rosalega gott og einfalt .
En ætli hakk og spagettí sé ekki okkar uppáhalds hversdagsmatur .
Skemmtilegast að gera saman ? Við höfum alltaf verið mikið fyrir að fá gesti í kaffi eða mat .
Þá eru það oft vinir okkar sem eiga börn á svipuðum aldri og við eða bara afi og amma .
Þetta er alltaf mjög afslappað og gaman þegar fólk stoppar lengi .
Kaffiboð getur auðveldlega þróast yfir í að við pöntum saman pitsu eða taílenskt um kvöldið .
Krakkarnir eru líka oft settir í heita pottinn og við fullorðnu getum þá spjallað betur saman .
Á sumrin förum við oft í sveitina til afa og ömmu , til tengdaforeldra minna sem eiga gamalt eyðibýli sem þau nota sem sumarhús fyrir norðan Skagaströnd .
Það er æðislegt að komast svona út fyrir borgarmörkin og margt hægt að gera þar eins og til dæmis að veiða og njóta útiverunnar .
Núna í sumar fórum við svo í fyrstu tjaldútileguna öll saman og fórum hringinn með vinafjölskyldu .
Við stefnum að því að vera dugleg í tjaldferðum á sumrin þar sem þetta lukkaðist svo vel .
Borðið þið morgunmat saman ? Yfirleitt reynum við það á virkum dögum .
Það á þó til að vera meira afslappað um helgar en þá eru strákarnir stundum búnir að bjarga sér sjálfir með morgunmat yfir barnatímanum meðan foreldrarnir dorma örlítið lengur .
Hvað gerið þið saman heima ykkur til dægrastyttingar ? Þar sem strákarnir eru mjög orkuríkir látum við oft renna í pottinn og leyfum þeim að fíflast þar í dágóða stund .
Strákarnir suða líka reglulega um að hafa kósíkvöld og það felur í sér náttföt , teppi , upp í sófa með popp og nammi og góða bíómynd í tækinu .
Við foreldrarnir höfum stundum leitað uppi myndir síðan við vorum krakkar og leyft strákunum að horfa á þær , annars er það bara nýjasta fjölskyldumyndin á VoD-inu .
Öll fjölskyldan hefur líka gaman af legó og það er alveg hægt að gleyma sér í því .
Legóið á heimilinu er meðal annars frá manninum mínum síðan hann var drengur .
