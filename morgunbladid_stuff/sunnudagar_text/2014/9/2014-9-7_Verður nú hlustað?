Gunnar Bragi utanríkisráðherra segir að sig bráðlangi til að setja meira almannafé í NATÓ .
Þannig megi styrkja varnir Íslands .
Þar er ég á öndverðum meiði en leyfi mér að spyrja af þessu tilefnihvort við gætum sameinast um annars konar varnaraðgerð fyrir Ísland ; varnir fyrir öræfin og hálendið .
Tillagan er sú að við kaupum Grímsstaði á Fjöllum , eignumst þessa 300 ferkílómetra jörð sem er eins konar útvörður hásléttunnar sem hefur að geyma einhver fegurstu náttúrudjásn Íslands .
Kannski hefði mátt setja það undir einhvers konar varnarmálaskilgreiningu þegar því var forðað að kínverskur auðmaður keypti þessa miklu jörð .
Það var ekki nóg með að hann hefði áform um að raska öræfarónni með húsakosti miklum og mannmergð .
Þarna átti líka að verða flugvöllur ! Af þessu varð ekki – í bili .
Eftir sátu með sárt ennið eigendur Grímsstaðajarðarinnar .
Hafi þeim gramist skil ég það en tek þó jafnframt eftir æðruleysi þeirra almennt þegar peningarnir eru annars vegar .
En hvers vegna ekki að setja einhverja peninga í þeirra vasa og tryggja þar með eignarhald þjóðarinnar á þessari miklu jörð ? Grímsstaðir mynda einskonar kraga utan um hálendið ásamt fleiri miklum jörðum á þessum slóðum sem þegar eru í almannaeign .
Þar nefni ég Möðrudal .
Skrítið hve lítið hefur verið gert með áskorun á annað hundrað Íslendinga í þessa veru fyrir réttum tveimur árum .
Um var að ræða fyrrverandi forseta Íslands , lækni og ljósmóður , leigubílstjóra , verktaka , Megas og formann Sambands ungra bænda .
Þessir einstaklingar sameinuðust í áskorun til Alþingis og ríkisstjórnar um að ríkið festi kaup á Grímsstöðum á Fjöllum og tryggði jörðina í þjóðareign .
Á undirskriftalistanum voru vel á annað hundrað manns , ungir og aldnir , konur og karlar og alla vega á litinn í pólitík .
Gamall ágreiningur horfinn því þarna voru þeir af pólitískum ritstjórnum fyrri tíðar , Morgunblaðinu , Þjóðviljanum og Alþýðublaðinu : Styrmir , Helgi Már og Kjartan Ólafsson – og Matthías .
Líka Ómar , Páll Skúlason , Ágúst Valfells , Björk , Guðrún Kristjánsdóttir myndlistarkona , Guðmundur sundkappi Gíslason og Ólafur Stefánsson , handboltastjarna .
Þarna voru fyrrverandi forsetar Alþingis , Halldór Blöndal , Guðrún Helgadóttir og Ólafur G. Einarsson , fyrrverandi þingmenn úr öllum flokkum , Hjörleifur , Guðni , Eiður og Svavar , Anna Ólafsdóttir Björnsson , Guðmundur H. Garðarsson , Páll Pétursson , Ingvar Gíslason , Guðrún Agnarsdóttir , Ragnar Arnalds og margir , margir fleiri .
Þegar ég mælti fyrir þingsályktunartillögu á síðasta þingi , sem byggðist á áskorun þessa fólks , setti marga hljóða .
Það hlaut að verða hlustað á þennan þverskurð þjóðarinnar .
Enn hefur það ekki verið gert .
Nú verður þingmálið flutt að nýju .
Skyldi nú verða hlustað ? Ögmundur Jónasson ogmundur@althingi.is 