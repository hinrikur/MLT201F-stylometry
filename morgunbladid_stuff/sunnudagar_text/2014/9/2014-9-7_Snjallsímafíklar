Breska dagblaðið Telegraph greindi frá því í vikunni að í Bretlandi væri þriðji hver Breti farinn að huga að snjallsímanum sínum um leið og hann vaknaði – og áður en hann færi fram á baðherbergi .
Flestir eru að athuga hvort einhver hafi sent þeim skilaboð , sms eða á samfélagsmiðlum , um nóttina .
Flestir skoða fyrst sms-in , þá tölvupóstinn og facebook-skilaboðin .
Það var Deloitte í samstarfi við UK mobiles sem lét gera rannsóknina .
Þá leiddi rannsóknin einnig í ljós að einn af hverjum sex snjallsímanotendum kíkir á símann sinn meira en fimmtíu sinnum á sólarhring .
Fólk á aldrinum 18-24 ára er áköfustu notendurnir .
Samkvæmt frétt Telegraph eru æ fleiri snjallsímanotendur farnir að gera sér grein fyrir notkun sinni og hafa jafnvel lagt símann tímabundið alveg á hilluna og farið í " afvötnun " .
Í Bretlandi er jafnvel hægt að fara í stafrænar afvötnunarbúðir þar sem fólk æfir sig í því að vera ekki í símanum og fráhvarfseinkenni eru víst jafn algeng og í áfengismeðferð .
Rannsókn , einnig á vegum Deloitte , sem framkvæmd var fyrir nokkru leiddi í ljós að snjallsímaeigendur hlaða þó æ færri smáforritum niður .
