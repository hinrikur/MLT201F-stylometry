Nú er haustið skollið að mestu leyti á .
Kólnandi veðurfar finnst vel á skinni og gott ef hrollur í kroppnum er ekki hluti af morgunrútínunni .
Miðað við þann stutta tíma sem Íslendingar fá sólríka og hlýja daga er mun sniðugra að skella sér til útlanda í suðræna sól við upphaf haustsins , í því skyni að lengja sumarið aðeins .
Eða þá að fara í slíka ferð í byrjun vetrar til að brjóta upp skammdegið .
Áfangastaðirnir eru endalausir .
Comino , lítil smáeyja í eyjaklasa Möltu í Miðjarðarhafi , er tilvalinn staður til að njóta sólarinnar og fallegrar náttúru , sérstaklega á þessum tíma .
Október er góður tími til að heimsækja Comino en þá er ferðamannatíminn að líða undir lok og hótelgisting að lækka í verði .
Eyjan er á milli Möltu og Gozo-eyju .
Til þess að komast í perlu sem þessa þarf hinsvegar að leggja á sig smá ferðalag en það er þess virði .
Svo virðist sem Íslendingar séu ekki þeir einu sem eiga blátt lón .
Slíkt lón er líka í Comino og lítil vík sem er varin með tignarlegu klettabelti .
Eitt og eitt gap milli klettanna gefur víkinni hins vegar gott flæði frá ballarhafi og því verður stöðug endurnýjun á sjónum .
Auk þess er lokað fyrir þau með kaðli til að koma í veg fyrir að smábátar laumist í perluna .
Allt er gert til að Bláa lónið í Comino haldist óspillt .
Hvítir sandar prýða ströndina og fallegt og fjölskrúðugt sjávarlíf .
Hins vegar er erfitt að finna skjól og getur það verið hálfgert lúxusvandamál á heitum dögum .
Á ströndinni er hins vegar hægt að leigja sólhlíf og í grennd eru nokkrar litlar sjoppur þar sem hægt er að finna ískaldan frostpinna og svalandi drykki .
Bláa lóninu í Comino hefur gjarnan verið líkt við póstkort og er það ekki að ástæðulausu .
