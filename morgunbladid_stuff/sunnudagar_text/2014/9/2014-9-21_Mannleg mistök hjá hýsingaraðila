Miðasölukerfi midi.is hélst nægilega lengi uppi til þess að hægt væri að selja alla miða á leik Íslands og Hollands í knattspyrnu karla .
Samfélagsmiðlar loguðu meðan á miðasölunni stóð og víst sátu einhverjir eftir með sárt ennið enda var midi.is mjög hægur og um tíma lá hann niðri .
" Þetta liggur í mannlegum mistökum hjá hýsingaraðila .
Greining á þessu er að fara fram og þá kemur nákvæmlega í ljós hvað það var sem gerðist , " segir Ragnar Árnason hjá midi.is .
Midi.is réð vel við söluna á Justin Timberlake-tónleikana og einnig á jólatónleika Baggalúts en rúmlega sex þúsund miðar voru keyptir á jólatónleika Baggalúts á nokkrum mínútum .
" Við ráðum alveg við að taka að okkur stóra viðburði og það verða alltaf einhverjir ósáttir við að fá ekki miða .
Er ekki bara kominn markaður fyrir stærri völl – landsliðsvöll ? Mér sýnist það , " segir Ragnar en hann þótti lunkinn varnarmaður þegar hann lék með Stjörnunni og Fram .
