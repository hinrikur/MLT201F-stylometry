Vinna við nýtt mat á vinnu kennara í framhaldsskólum er komin á fullt skrið .
Samkvæmt gildandi kjarasamningi skal unnið að nýju vinnumati fyrir kennslu allra námsáfanga á framhaldsskólastiginu .
Vinnunni stýrir verkefnisstjórn sem í sitja fulltrúar Kennarasambands Íslands og ráðuneyta mennta- og fjármála .
Stjórnin tók til starfa í maí en vinnumatsnefndir voru skipaðar nýlega .
Þær eru fimm talsins og byggist skipting þeirra á faggreinum og -sviðum , segir í fréttatilkynningu .
Fyrsti sameiginlegi fundur þeirra sem vinna að nýju vinnumatskerfi fyrir framhaldsskólakennara fór fram í síðustu viku .
Hópurinn vinnur meðal annars að gerð sýnidæma undir stjórn verkefnisstjórnar .
Þetta er gert með kjarasamning ríkisins við Kennarasamband Íslands frá í apríl síðastliðnum að leiðarljósi .
Útfærslan tilbúin í janúar Stefnt er að því að meginútfærsla vinnumatsins verði tilbúin 20. janúar á næsta ári og í framhaldinu munu kennarar kjósa um þá tillögu sem fyrir liggur .
Verði nýtt vinnumat fyrir framhaldsskólana samþykkt verður hægt að innleiða það við upphaf skólastarfs að ári .
Með vinnumati á að leggja nýja mælistiku á kennarastarfið .
Aðlaga á það nýjum viðhorfum og auka möguleika á sveigjanlegra skólastarfi .
Samningnum er ætlað að skapa betri starfsskilyrði og auka þann sveigjanleika sem til staðar þarf að vera svo markmið um árangur af skólastarfinu náist .
sbs@mbl.is 