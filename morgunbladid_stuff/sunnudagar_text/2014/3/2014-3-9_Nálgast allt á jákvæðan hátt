Magnús Geir Þórðarson heillaðist sem barn af leikhúsi , þeirri miklu töfraveröld , eins og hann kemst að orði .
" Ég var svo heppinn að foreldrar mínir fóru mikið með okkur í leikhús og á aðra menningarviðburði , menning var því hluti af daglegu lífi fyrir mig .
Ég lék sem barn í Þjóðleikhúsinu og í kvikmyndum , stofnaði barnaleikhús og leikstýrði .
Eitt leiddi af öðru þangað til ég fór út í nám og lærði leikstjórn .
" Ekki varð aftur snúið .
" Þegar ég kom heim úr námi leikstýrði ég fjölbreyttum leiksýningum og smám saman fór áhuginn á stjórnun að aukast .
Árið 2004 var ég ráðinn leikhússtjóri á Akureyri .
" LA var í miklum vanda þegar Magnús fór norður en viðsnúningurinn var hraður , leikhúsið varð fljótlega mjög áberandi og aðsóknin sú mesta í sögu þess .
" Starfsemin var algjörlega stokkuð upp og nýr , samheldinn hópur reisti hið gamalgróna leikhús við .
Þarna varð einstakur andi og margir þeirra listamanna sem fremstir standa í dag hófu ferilinn á þessum árum á Akureyri .
Við rifjum þessa góðu tíma iðulega upp með vissum söknuði enda var þetta í raun ævintýri líkast .
Það var gaman að byggja upp leikhúsið í góðu sambandi við bæjarbúa en leikhúsið stuðlaði að auknum ferðamannastraumi til bæjarins .
Þegar ég lít til baka er ég stoltur af þeirri blöndu sem var í verkefnavali LA á þessum tíma : boðið var upp á vel heppnaðar , ágengar sýningar eins og Maríubjölluna , Herra Kolbert , Ökutíma og Dubbeldusch í bland við sýningarnar sem mestrar aðsóknar nutu eins og Litla hryllingsbúðin , Fullkomið brúðkaup , Óvitar og Fló á skinni .
" Viðsnúningurinn hjá LA var kraftaverki líkastur og Borgarleikhúsið hefur blómstrað á síðustu árum undir þinni stjórn .
Vinnur þú eftir einhverri leyniformúlu ? " Engin tvö leikhús eða fyrirtæki eru eins .
Meta þarf í hverju tilviki fyrir sig hver þörfin er og í báðum tilvikum , hjá LA og Borgarleikhúsinu , blasti við eitt og annað sem betur mætti fara .
Vandinn var mun augljósari hjá LA við fyrstu sín en raunin varð þó sú að við endurskoðuðum alla starfsemi Borgarleikhússins í heilmiklu breytingarferli árið 2008 .
Þessar breytingar voru grunnurinn að þeim árangri sem náðist í kjölfarið og þær stoðir sem Borgarleikhúsið hvílir á í dag .
Fyrsta árið einkenndist af miklu breytingaferli þar sem öllum steinum var velt við .
Við endurskoðuðum stefnu leikhússins og alla nálgun í verkefnavali , endurskilgreindum hlutverk og markmið og samhliða var öllu skipulagi leikhússins breytt ; sýningarfyrirkomulagi , framleiðsluferli og fjármálastjórn .
Eðlilega urðu breytingar á mönnun leikhússins en þó nokkru minni en margir virðast halda .
Markaðsmálum var umbylt og allri ásýnd leikhússins breytt .
Við stokkuðum upp áskriftarkerfið og lögðum aukna áherslu á það .
Afrakstur breytinganna skilaði sér fljótt og síðan hefur leikhúsið siglt meira og minni eftir þeirri stefnu sem sett var á þessum tíma .
" Breytingar geta oft verið erfiðar , ekki síst á mannahaldi .
Mörgum finnst sá þáttur erfiður .
Hvað með þig ? " Ég geri það sem þarf að gera en reyni að nálgast breytingar og stjórnun á jákvæðan hátt og sætta sjónarmið þannig að sem flestir séu sáttir .
Ég hef ekki sérstaka ánægju af því að taka erfiðar ákvarðanir og breyti ekki breytinganna vegna heldur til að láta hlutina ganga betur upp með heildarhagsmuni að leiðarljósi .
Það getur tekið á en sá sem kýs að vera í forystu þarf að axla ábyrgð og taka ákvarðanir en þær geta verið erfiðar .
En það er auðveldara ef tilgangurinn er göfugur , vel rökstuddur og nálgun öll eins manneskjuleg og kostur er .
" A f hverju ákvaðstu að fara frá leikhúsinu þegar gengur svona vel ? " Ég hef lagt líf og sál í Borgarleikhúsið síðustu ár og hafði alls ekki hugsað mér að hverfa á braut .
Mér líður afskaplega vel þar og er búinn að leggja drög að mjög spennandi dagskrá sem er framundan , en þarna blasti við mér ný og afar spennandi áskorun .
Ríkisútvarpið er stærsta og sennilega mikilvægasta menningar- og lýðræðisstofnun þjóðarinnar .
Ég er líklega galinn að fara úr draumastarfinu , en eftir að hafa legið yfir málinu komst ég að þeirri niðurstöðu að ástæða væri til þess að taka slaginn , vegna þess að ég held að það sé ekki hollt , hvorki manni sjálfum né stofnun sem þarf að var jafn frjó og leikhús , að stjórnandi sé þar of lengi .
Þá er alveg sama hve staðan er góð , hætta er á að hlutirnir staðni .
Þess vegna ákvað ég að standast þá freistingu að vera áfram og hætta áður en það blasti við að hollt væri að ég myndi hverfa á braut .
Ég er fyrst og fremst leikhúmaður af lífi og sál og ég sé fyrir mér að ég snúi aftur í leikhúsið síðar á lífsleiðinni .
Þá mæti ég vonandi endurnærður í draumaveröld leikhússins , vopnaður nýjum og ferskum hugmyndum .
Ég hlakka mikið til starfsins á Ríkisútvarpinu og vona að mér takist að koma með nýja sýn á hlutin þar .
" Gengurðu sáttur frá borði ? " Já , ég fer stoltur og þakklátur frá Borgarleikhúsinu .
Ég er fyrst og fremst mjög stoltur af þeim frábæra hópi sem hér starfar ; hér eru ekki bara sterkir einstaklingar heldur ekki síður einstaklega öflugur og samheldinn hópur sem hefur flutt fjöll .
Hópurinn getur verið stoltur af því sem hefur áunnist og hver staða Borgarleikhússins er í dag .
Á undanförnum árum höfum við skapað margar ógleymanlegar sýningar og okkur hefur tekist að vekja áhuga og velvild þjóðarinnar , sem hefur streymt í leikhúsið .
Það hefur tekist ágætlega að setja saman góða blöndu verkefna og byggja upp stóran hóp reglulegra leikhúsgesta .
Verðmætin sem felast í því að um 12.000 manns teljist til áskriftarkortagesta eru ómetanleg .
Hér eru fjármál og skipulag í afar góðum og föstum skorðum , jafnvægi hefur verið í rekstri og jákvæð rekstrarniðurstaða af opinberu framlagi árlega .
Staðan í dag er afar góð og rekstur ársins betri en áætlanir gerðu ráð fyrir .
" Það er óvenjuleg staða hjá menningarstofnun .
Hvernig ferðu að þessu ? " Heiðurinn af þessari stöðu á auðvitað allt starfsfólk Borgarleikhússins og framkvæmdastjórinn , Þorsteinn S. Ásmundsson og deildarstjórar leikhússins , hafa stýrt rekstrinum traustri hendi .
Ég vil að í kjarna starfseminnar , í æfingasal og á sviðinu , sé nær óskorðað frelsi til sköpunar .
Þar förum við á flug og hugmyndir fá vængi .
En forsendur fyrir þessu frelsi er að agi sé á rekstri og fjármálastjórn .
Tilhneigingin í rekstri menningarstofnana er oft sú að líta svo á að vegna þess hve mikil sköpun sé í starfseminni þurfi reksturinn líka að vera frjálslegur .
Ég lít hins vegar alveg öfugt á það .
Það þýðir til dæmis ekkert að fara í stórar uppsetningar ef skipulag og áætlanir eru lausbeislaðar .
Við fyrstu sýn virtist til dæmis afar óskynsamlegt að ráðast í svo flókna , stóra og kostnaðarsama uppsetningu og Mary Poppins en ástæða þess að okkur tókst að bjóða upp á þá stórglæsilegu sýningu og af jafn miklum metnaði , er hve agaður reksturinn er og hve sterkir innviðir Borgarleikhússins eru .
Við gátum gert áætlanir sem við vorum nokkuð örugg um að stæðust .
" Hver er galdurinn á bak við velgengnina ? " Þegar ég tók við hér 2008 gerðum við starfsfólkið innanhússamning um að við myndum alltaf segja já við góðum hugmyndum ! Það hljómar örugglega mjög einfalt og barnslegt en er hins vegar góður grunnur fyrir skapandi umhverfi .
Það grundvallast á því að fram komi góðar hugmyndir og þeim sé hægt að kasta fram án þess að menn hafi þurft að hugsa þær í þaula fyrirfram .
Til að hugmyndirnar fái vængi þurfa allir að vera tilbúnir að stökkva á þær og vinna áfram .
Svo þróast hugmyndin , breytist og leiðir mögulega til þess að henni sé hent á seinni stigum .
Að mínu mati er þetta grundvallaratriði í skapandi starfi .
Ef hugmyndir stranda á neikvæðu andrúmslofti hættir fólk að varpa þeim fram .
Og til að hægt sé að stökkva á hugmyndir , sem fyrirfram ættu að vera ómögulegar , verður starfsemin að standa á traustum grunni .
Ég er viss um að margt , sem hér hefur verið gert á síðustu árum hefði ekki orðið að veruleika hefði þessi já-hugsun ekki ríkt .
" Hann nefnir dæmi : " Á fyrsta ári mínu hér kom upp sú hugmynd , þegar Fólkið í blokkinni var sett upp á stóra sviðinu , að staðsetja alla 400 áhorfendurna á sviðinu , snúa þeim í hringi og leika allt í kring .
Þetta var gríðarlega flókið dæmi sem hefði verið hægt að stoppa vegna kostnaðar og ýmissa annarra þátta en starfsfólk leikhússins sagði já og þetta var gert .
Og var ótrúlega skemmtilegt ! " Annað dæmi : " Þegar Gísli Örn Garðarsson setti upp Faust kom hann með þá klikkuðu hugmynd að strengja net yfir allan áhorfendasalinn , láta leikara stökkva úr mikilli hæð á netið og leika stóran hluta sýningarinnar þar fyrir ofan áhorfendur .
Þarna voru ótal atriði , verkfræðileg og varðandi öryggi og kostnað , sem hugmyndin hefði getað strandað á en starfsmannahópurinn sagði já og því fengu áhorfendur að njóta þessara töfra .
Sýningin sló í gegn hér og hefur svo ferðast um allan heim ! " Þú ert mjög drífandi , Magnús , og hefur átt velgengni að fagna .
Heldurðu að ekki sé erfitt að taka við leikhúsi á eftir þér ? " Það held ég ekki en fer sennilega eftir því hvernig á það er litið .
Hvort vilja menn taka við leikhúsi þar sem allir innviðir eru sterkir eða leikhúsi þar sem þarf að fara í mikla tiltekt ? Staða Borgarleikhússins er afar sterk , starfsmannahópurinn einstakur , hópur fastra gesta hefur aldrei verið stærri , ímyndin er sterk , fjárhagurinn góður og búið að tryggja rétti að mörgum frábærum leikverkum .
Þá hefur sviðs- og ljósabúnaður verið endurnýjaður af miklum metnaði og nú er að fara í gang endurbygging á forsal hússins sem mun stórauka möguleika á að opna veitingahús , kaffihús og bar .
Ég held að nýr leikhússtjóri taki við góðu leikhúsi og geti einbeitt sér að hinu listræna starfi og byggt á traustum grunni .
" Þær raddir heyrast af og til að gott markaðsstarf , eins og bæði þú og Borgarleikhúsið hafið verið heiðruð fyrir , komi niður á listrænu hliðinni .
Að því fylgi óhjákvæmilega að listrænn metnaður sé minni en ella .
Hefurðu orðið var við þetta ? " Þau sjónarmið koma upp annað slagið og það nýjasta í umræðunni er að tala um stjórnunarnám í neikvæðri merkingu ; eins og það , að menn hafi tæki og tól til að stýra hlutum faglega útiloki það að drifkraftur og nálgun geti verið listræn .
Þetta er út í hött , því allt snýst um kjarnann og söguna sem verið er að segja en fagleg stjórnun og góð markaðssókn skiptir auðvitað miklu máli líka .
Ef markmið leikhússins er að hafa afgerandi áhrif , sem það hlýtur að vera , þá hlýtur markmiðið að vera að hafa áhrif á fleiri en færri .
Þá hljótum við að byrja á því að velja verkefni sem skipta máli að okkar mati , vanda okkur sem best við uppsetninguna og beita svo markaðsstarfi sem tóli .
Ég tel að dagskrá Borgarleikhússins síðustu ár hafi verið metnaðarfull , hér hefur verið mikil frumsköpun , við höfum sýnt eldfim verk og þorað að taka á samfélagsmálum .
Hér hafa verið sett upp glæný erlend verk , klassík , barnaleikrit og söngleikir .
Aðsókn hefur verið afar góð en það er eins og þessi árangur trufli suma í umræðunni og þeir vilja draga upp þá mynd að vegna þess að leikhúsið njóti vinsælda þýði það óhjákvæmilega að listrænn metnaður sé minni .
Það er afar mikil einföldun .
Staðreyndin er nefnilega sú að hin áleitnari verk eru þau sem hafa grætt mest á aðsóknaraukningunni .
Við höfum átt því láni að fagna að áhorfendur hafa streymt í leikhúsið á metnaðarfull verk eins og Kirsuberjagarðinn , Fólkið í kjallaranum var sýnt í heilt ár , Rústað , átakaverk eftir Söru Kane , var vinsælt , Tengdó og Jesús litli ; tvö þau síðastnefndu sannarlega mikil frumsköpun og áræðin verkefni .
Metnaðarfullar menningarperlur hafa náð til miklu fleiri en venjan er í íslenskum leikhúsum .
Kortasala hefur 24-faldast á sex árum og hún skiptir miklu máli til framtíðar litið .
Sá sem kaupir kort fer ekki bara einu sinni í leikhús á árinu til að sjá léttmetið heldur velur blöndu leikverka .
Sú blanda samanstendur gjarnan af einu þekktu verki og svo öðrum sem kortagesturinn þekkir minna til .
Þannig byggjum við hægt og bítandi upp stærri hóp sem má telja til " menntaðra " leikhúsáhorfenda og það fólk kemur í leikhúsið í framtíðinni .
Ég er auðvitað stoltur af því að aðgengilegar sýningar eins og Mary Poppins fái metaðsókn en ég er enn stoltari yfir því hve margar áræðnar og krefjandi sýningar hafa náð almennri hylli .
" Þú þekkir vel til hjá Ríkisútvarpinu eftir að sitja þar í stjórn .
Blásið hefur á móti , m.a. vegna niðurskurðar , en stofnunin hefur líka verið gagnrýnd fyrir að sinna ekki innlendri framleiðslu af nógu miklum metnaði .
Hvernig metur þú stöðuna ? " RÚV er ein af lykilstofnunum í íslensku samfélagi .
Ég stend fullur lotningar og tilhlökkunar frammi fyrir þessu verkefni og geri mér grein fyrir því hve RÚV skiptir þjóðina miklu máli .
Ég hlakka til að leiða RÚV inn í nýja tíma .
Innandyra er hæfileikaríkt fólk sem skapað hefur ógleymanlega útvarps- og sjónvarpsþætti um árabil .
Ég hlakka til að kynnast þessu fólki , læra af því og vinna með því á næstu árum .
Með nýju fólki koma nýjar áherslur en byggt er á góðum grunni .
Ég vona að á næstu árum svífi andi sköpunar yfir Ríkisútvarpinu .
" Hyggstu reyna að taka já-viðhorfð upp þar eins og í Borgarleikhúsinu ? " Ég held sannarlega að það viðhorf sé öllum hollt .
Orðið já opnar fyrir svo margt , hvernig við tölum saman , nálgumst verkefni og síðast en ekki síst gerir það lífið skemmtilegra .
" Hvert er hlutverk Ríkisútvarpsins í raun að þínu mati ? " Hlutverk RÚV er að auka lífsgæði þjóðarinnar ; að stuðla að því að hún njóti framúrskarandi menningar , að standa fyrir vandaðri samfélagsumræðu og að fréttaflutningur sé góður , traustur og faglegur .
Fræðsluhlutverkið er afar mikilvægt ; unga kynslóðin og við sem eldri erum eigum að sjá nýjar hliðar á heiminum og okkur sjálfum í gegnum dagskrá Ríkisútvarpsins .
Þannig getur RÚV verið eitt af þeim öflum sem styrkir sjálfsmynd íslensku þjóðarinnar .
RÚV á að vera mannúðleg stofnun þar sem jafnrétti er í hávegum haft ; það á að ríkja gagnvart starfsfólki , viðmælendum í þáttum og umfjöllunarefnum .
Við eigum að stefna að jafnri stöðu kynjanna og landsmanna út frá búsetu .
Ég vil efla starfsemi RÚV á landsbyggðinni .
Ég stefni að því að kjarna starfsemina enn betur , að áherslan færist í auknum mæli á innihald og framleiðslu á innlendu gæðaefni fyrir íslenska þjóð .
Eitt af helstu áhersluatriðum mínum í starfi útvarpsstjóra verður að opna samtalið um Ríkisútvarpið , inn á við og út á við .
Ég vil að RÚV hvetji til umræðu og skoðanaskipta , að starfsfólk hlusti á þjóðina og þannig hafi eigendur meira um starfsemina að segja .
Ég vona að þetta leið til aukinnar sáttar um Ríkisútvarpið og meiri uppbyggilegrar umræðu .
" 