Margir vita að lambakóteletta er herramannsmatur , helst steikt upp úr miklu smjöri og hjúpuð raspi .
Haraldur Bóasson , vert á veitingastaðnum Dalakofanum á Laugum , Halli Bó , greip tækifærið þegar það gafst og blés til kótelettuveislu sem haldin er vor og haust og orðin vinsæl .
Dalakofann reka Halli og eiginkona hans , Þóra Fríður Björnsdóttir , í gamla húsi Kaupfélags Þingeyinga í " þéttbýlinu á Laugum " eins og hann kýs að taka til orða og hefur gaman af .
" Það voru starfsmenn hjá Laugafiski sem áttu í raun hugmyndina .
Þeir spurðu hvort ég vildi ekki bjóða upp á kótelettur eitthvert kvöldið og eftir að hafa hugsað málið smástund hafði ég samband við kunningja minn úr Kótelettufélagi Íslands , sem er með höfuðstöðvar í Reykjadal .
Það varð úr að við sammæltumst um að félagsmenn kæmu og sæju um eldamennskuna .
" Fyrsta veislan var haustið 2012 , endurtekin að vori og hausti 2013 og sú fjórða var haldin á dögunum .
" Kótelettufélagið sá um matseldina í tvö fyrstu skiptin en ég ákvað svo að prófa þetta sjálfur þótt vissulega væri gaman að hafa þá með .
" Haraldur er ekki menntaður kokkur .
" Ég er náttúrubarn ! " segir hann .
" Hef alltaf haft gaman af því að elda og þetta er ekki mjög flókið .
Ég hef látið Norðlenska á Húsavík velja handa mér hryggi og saga þá sérstaklega ; þeir þurfa að vera af stórum lömbum , dálítið feitir og hver kóteletta um það til tomma á þykkt .
Annars er smjörið lykilatriðið við matseldina ; það má alls ekki spara smjörið þegar kjötið er steikt því annars verður það of þurrt .
" Gestir komu víða að á síðasta kótelettukvöld , sumir alla leið norðan úr Kelduhverfi .
" Ég stefni á að þetta verði fastur liður vor og haust , " segir Halli .
Meðlæti er sulta , rauðkál og grænar baunir , auk kartaflna , og til að leggja enn frekar áherslu á gamla tímann var eftirrétturinn ís og blandaðir ávextir úr niðursuðudós .
