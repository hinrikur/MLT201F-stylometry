Sópransöngkonan Unnur Helga Möller kemur fram í tónleikaröð ungra söngvara , " Eflum ungar raddir " , í Kaldalóni í Hörpu á sunnudag .
Tónleikarnir hefjast klukkan 16 , Steinunn Birna Ragnarsdóttir leikur með Unni Helgu á píanó á tónleikunum og er aðgangur ókeypis .
Unnur Helga og Steinunn Birna flytja úrval óperuaría á tónleikunum .
" Það sem ég hef valið að syngja spannar gróflega 550 ár í tónlistarsögunni , " segir hún .
" Margir þeir vina minna sem eru ekki óperufólk virðast oft halda að öll óperutónlist sé eins , sem hún er alls ekki .
Þetta verður sambærilegt við " Shakesperare á 60 mínútum " , nema þetta verður ópera á fimmtíu mínútum .
Við ætum að byrja í elstu óperutónlistinni og enda í nútímamúsík .
Ég mun tala við gesti á milli aría en þær sem ég syng eru eftir margra þá stóru ; Verdi , Händel , Mozart , Donizetti ...
Ég geri mitt besta til að gera þetta sem aðgengilegast fyrir þá sem ekki hafa kynnt sér óperuna , því sem listform á hún að vera mjög aðgengileg .
Allir ættu að geta fundið eitthvað við sitt hæfi .
" Unnur Helga er frá Akureyri og söng í tíu ár með Stúlknakór Akureyrarkirkju , í söngleikjum og með ýmsum kórum nyrðra , og lauk námi við Tónlistarskólann á Akureyri .
Fyrir sunnan nam hún við Söngskóla Sigurðar Demetz þar sem Kristján Jóhannsson var aðalkennari hennar .
Hún var við framhaldsnám í Leipzig og Salzburg og hefur komið fram í ýmsum verkefnum bæði heima og erlendis , m.a. söng hún í gjörningi Ragnars Kjartanssonar , BLISS , í New York .
Hún er í kór Íslensku óperunnar og hefur í vetur tekið þátt í bæði Carmen og Ragnheiði .
Unnur Helga segir að af tónlist hlusti hún hvað mest á barokktónlist en hafi gaman af því að syngja bel-canto , í ítalska stílnum .
" En heima er aðallega spilaður metall , " ssgir hún og hlær .
" Það er frábært að fá að koma fram í þessari tónleikaröð , vinna með hæfileikafólki eins og Steinunni Birnu – og fá að láta heyra í mér í þessum fína sal .
Þetta er í fyrsta skipti sem ég fæ að halda tónleika sem þessa þar sem ég fæ að ráða hvað ég syng .
Seinna væri síðan geðveikt að fá að syngja með Skálmöld ! " 