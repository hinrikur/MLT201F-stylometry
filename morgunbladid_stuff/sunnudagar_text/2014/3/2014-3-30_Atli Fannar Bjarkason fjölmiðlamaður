" Ég er mikið fyrir töffarabókmenntir á við þær sem Chuck Klosterman , nafni hans Palahniuk og Bret Easton Ellis senda frá sér .
Killing Yourself to Live , Fight Club og American Psycho koma fyrst upp í hugann .
Þær tvær síðarnefndu urðu einnig að stórkostlegum kvikmyndum – kvikmyndum sem eldast mjög vel , ef einhver var að velta því fyrir sér .
Núna er ég hins vegar að lesa The Fault in Our Stars ( Skrifað í stjörnurnar ) eftir John Green og ég er viss um að hún á eftir að enda í uppáhaldi .
Þetta er ljúfsár og á köflum fyndin saga 16 ára dauðvona krabbameinssjúkrar stúlku sem reynir af veikum mætti að gera sem minnst úr veikindum sínum .
Hún er á tilraunalyfi sem heldur í henni lífinu en sjálf vill hún ekki láta hafa neitt fyrir sér .
Þegar pabbi hennar byrjar að kjökra er hún minnt á að foreldrar hennar hafa í raun þurft að helga líf sitt tilraunum hennar til að ná bata .
Bókin er gríðarlega erfið aflestrar fyrir mig enda hræðist ég ekkert meira en dauðann .
Stelpan er svo svo veik en svo svo auðmjúk , kaldhæðin , hnyttin og skemmtileg .
Hún teymir mann áfram í lestrinum .
Ég hætti samt yfirleitt að lesa eftir tvo , þrjá kafla , tilfinningalega tæmdur þangað til næsta kvöld þegar ég kveiki aftur á spjaldtölvunni .
" 