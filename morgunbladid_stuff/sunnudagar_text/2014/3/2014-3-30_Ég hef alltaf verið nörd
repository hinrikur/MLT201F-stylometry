Í raun og veru hef ég verið að leita að fréttum sem fjalla um vísindi og kannski aðeins öðruvísi kima samfélagsins .
Allir vefirnir sem ég hef verið að fara á hafa verið á ensku og stundum hef ég hugsað : Af hverju er ekki til svona vefur á íslensku ? Svo ég fór að gera þetta sjálfur og útkoman er neisko.is , " segir Guðmundur Oddsson þar sem hann situr á skrifstofu sinni , eins og hann kallar það , kaffihúsi einu í Bankastræti .
Guðmundur setti í vikunni vefinn neisko.is í loftið en þar má finna allskonar fróðleik , skemmtun og afþreyingu .
Þetta er hálfgerður tímaþjófur – en skemmtilegur tímaþjófur .
Guðmundur og félagar sem standa að vefnum með honum hafa áhuga á öllu sem tengist alheiminum , öllum eins og hann leggur sig .
Ekkert er of lítið eða of stórt , ekkert er of gamalt eða of nýtt .
Ef efnið vekur þau viðbrögð að Guðmundur og félagar hugsi með sjálfum sér nei sko ! – þá á það heima á vefnum .
Markmiðið að einfalda textann Fjölmargir koma að síðunni með Guðmundi og hann leitar oftar en ekki til þeirra sem vita meira en hann um mál sem hann er að skrifa um .
" En ætli megi ekki kalla mig brimbrjótinn .
Markmiðið er að þetta eigi að vera vefur fyrir venjulegt fólk því við viljum einfalda vísindatexta sem er allt of oft settur upp svolítið erfiðlega .
Ég hef alltaf verið nörd , í raun alveg frá því ég fæddist , og fylgst með svona fróðleik og fréttum .
Þarna inni verður vonandi efni sem fólki finnst fróðlegt .
Allt frá náttúrunni , alheiminum , fólki og samfélagi .
Ég hef stundum sagt að þetta sé Nýjasta tækni og vísindi á netinu , " segir hann .
Guðmundur segir að síðan hafi fengið jákvæð viðbrögð í netheimum , áætlanir voru um að ná 10 þúsund gestum á viku í lok apríl en það hefur nú þegar gerst og síðan varla byrjuð .
Skarðið sem Sigurður H. Richter skildi eftir sig þegar þáttur hans , Nýjasta tækni og vísindi , var tekinn af dagskrá forðum daga hefur nú loksins verið fyllt fyrir fróðleiksþyrsta lesendur .
