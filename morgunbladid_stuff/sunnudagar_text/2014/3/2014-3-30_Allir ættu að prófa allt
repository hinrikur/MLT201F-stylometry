Hlédís er um þessar mundir í tímabundnu verkefni hjá Akraneskaupstað að undirbúa markað sem verður í bænum á laugardögum í sumar .
Nýverið sá hún um undirbúning og framkvæmd matarmarkaðar ljúfmetisverslunarinnar Búrsins í Hörpu sem sló rækilega í gegn .
Hún vann um tíma sem hárgreiðslukona , á fyrirtæki sem gefur fólki kost á að eignast kindur og fer reglulega á sjóinn .
Fleira mætti eflaust telja .
Líklega er ekki nema von að Hlédís , sem er 34 ára , sé stundum spurð hve gömul hún sé í alvörunni vegna þess hve víða hún hefur komið við .
Fjölbreytni mikilvæg Henni finnst fjölbreytnin yndisleg .
" Ég er fædd og uppalin í sveit og maður áttar sig á því með auknum þroska hve ofboðslega dýrmætt það var .
Og að hafa þá breidd í lífinu að geta verið tengd landbúnaðinum og líka stundað sjómennsku er dásamlegt .
Að fara í tvo daga á sjó frá Arnarstapa er eins og að koma inn í nýjan heim .
Það er ekkert betra en vera á litlum bát og sjórinn frussast yfir mann ! Það er ótrúlega hressandi .
" Hlédís er frá bænum Fossi í Staðarsveit á sunnanverðu Snæfellsnesi .
Þar var áður blandað bú en foreldrar hennar eru nú með kindur og hesta .
Sjálf hefur hún verið búsett í Garðabæ undanfarið en er að flytja á Akranes , þar sem hún bjó áður um tíma .
Samtökin Beint frá býli voru stofnuð 2008 og Hlédís var formaður þeirra um tíma , fjölskyldan hefur selt matvæli beint frá búinu og mjög brennur á henni að tengja meira saman dreifbýli og þéttbýli .
Sá áhugi varð t.d. til þess að hún stofnaði fyrirtækið Eigið fé og heimasíðuna kindur.is en tilgangurinn er sá að fólk geti eignast eigin kind uppi í sveit .
Nánar að því síðar .
Hlédís segist óendanlega þakklát þeim sem hafa verið með henni til sjós því þeir hafi kennt henni svo mikið .
" Maður öðlast dýpri sýn og meiri virðingu fyrir öllum starfsgreinum ef maður kynnist þeim svona .
Það er mjög merkilegt að fá innsýn inn í þennan hluta lífsins og skynja hvers konar hetjur sjómenn eru .
" Sjómennskuna má rekja til sumarsins þegar Hlédís var 17 ára og vann á fiskmarkaðnum á Arnarstapa á Snæfellsnesi .
" Þá var eins og ég eignaðist 50 afa á einu bretti ; alla þessa dásamlegu gömlu smábjótasjómenn sem gerðu þá út þaðan .
Ég hafði lengi haft áhuga á að fara á sjó og dreif mig því í pungaprófið eftir að hafa unnið þarna um sumarið og fór svo í nokkra handróðra .
Eftir það lærði ég hárgreiðslu og fékk vinnu á hárgreiðslustofu í Smáralind .
" Þar vann hún um skeið " en allt í einu langaði mig vestur aftur , tók mér vikufrí úr vinnunni og var að slæpast á bryggjunni á Arnarstapa þegar ég hitti Hjört Sigurðsson sem gerir út bát þaðan ásamt konu sinni .
Hann spurði hvað ég væri að væflast þarna , háseti hjá sér hefði forfallast og hvort ég gæti reddað sér .
Ég var þarna helstrípuð og með langar neglur en sló til ! Þetta var 2003 þegar ég var 23 ára .
Þannig byrjaði sjómennskan hjá mér fyrir alvöru – fyrir algjöra tilviljun .
" Þau Hjörtur veiddu í net .
" Ég er ekki alin upp í kassa , er óhrædd við að taka að mér alls kyns verk og mér finnst raunar að allir ættu að prófa allt ! Enginn ætti að ákveða fyrirfram að hann geti ekki gert eitthvað .
En það er meira en að segja það að mæta með þunna tölvuhúð og segjast til í að fara nokkra róðra ! Hjörtur var dásamlegur skipstjóri , hann bæði andæfði – stýrði bátnum og passaði að netið færi ekki í skrúfuna – og togaði netið , sem er mjög vandasamt .
Hann kenndi mér þetta , sem er heljarmikið mál og mér fannst það ótrúlega fallega gert af honum að stíga niður úr " hásæti " skipstjórans og leyfa naglalakkaðri stelpu að stýra bátnum .
Við gátum því skipst á þegar fiskeríð var rosalegt .
Mér fannst það magnað að hann skyldi nenna að kenna mér þetta ; hann var sannarlega ekki fastur í einhverju fyrirfram ákveðnu formi og ætti auðvitað að fá jafnréttisverðlaun fyrir þetta ! " Eftir sumar á sjónum ákvað Hlédís að segja skilið við hárgreiðsluna og skráði sig þess í stað í háskólann á Bifröst .
Útskrifaðist þaðan 2007 eftir nám í HHS sem svo er kallað ; heimspeki , hagfræði og stjórnmálafræði .
Afþakkaði starf í banka " Á þessum tíma vildu bankarnir gleypa flesta sem komu út úr háskóla , mér var boðin vinna í banka eins og fleirum en hafnaði henni og stofnaði þess í stað fyrirtækið Eigið fé .
Ætli það sé ekki eina fyrirtækið með þessa skírskotun í nafninu sem stóð af sér hrunið ! Þetta er í raun bara hobbífyrirtæki og eini arðurinn sem hefur verið greiddur eru áprentaðir pennar ! " Það var þegar Hlédís vann að lokaritgerð sinni við háskólann á Bifröst að hugmyndin að Eigin fé kviknaði .
" Ég tók þátt í smalamennsku og heyrði á vinum mínum sem flestir voru fluttir suður að þeir voru grænir af öfund yfir því að ég gæti verið uppi á fjöllum að atast í smalamennsku .
Þá fékk ég hugmyndina um að tengja saman sveitirnar og þéttbýlið á þennan hátt .
Ég skil ekki umræðuna um höfuðborgina annars vegar og landsbyggðina hins vegar og meting þar á milli .
Ekki frekar en meting á milli kynja .
Ekki vildi maður vera án karla og ekki án höfuðborgar .
Við getum haft það svo dásamlegt ef við viljum og mér finnst að það sé alveg sama hvar maður býr , fólki á að þykja vænt um allt landið .
" Á heimasíðunni kindur.is getur fólk keypt kind uppi í sveit , greiðir umönnunarkostnað , fær að koma og hitta kindina sína reglulega , jafnvel að velja hrút fyrir fengitímann og getur líka fengið kjöt af lömbum þessarar kindar .
Hlédís velti því fyrir sér 2011 að loka fyrirtækinu , eftir að hún eignast dótturina Sveindísi Helgu sem var og er mjög veik .
En æskuvinkona hennar , Jórunn Helga Símonardóttir , og Jón Gunnar Hauksson , eiginmaður Jórunnar , gengu þá til liðs við fyrirtækið og Hlédís hélt ótrauð áfram .
Spennandi verður að fylgjast með framhaldinu .
