Magnús var afskaplega afkastamikill og fjölhæfur listamaður .
Hann átti því mjög fjölbreytilegan feril og ég tel að þessi sýning eigi eftir að koma mörgum á óvart , " segir Laufey Helgadóttir listfræðingur , sýningarstjóri viðamikillar yfirlitssýningar á verkum Magnúsar Kjartanssonar ( 1949-2006 ) sem var opnuð í Listasafni Íslands á föstudagskvöldið .
Sýningin nefnist Form , litur , líkami : Háspenna / Lífshætta .
Í tengslum við hana kemur út vegleg bók .
Magnús var aðeins 57 ára þegar hann lést og segir Laufey þetta vera í fyrsta skipti sem gerð er heildarúttekt á ferli hans .
" Magnúsi varð allt að efniviði , " segir leirlistakonan Kolbrún Björgólfsdóttir , Kogga , ekkja hans .
Hún segir það hafa verið talsvert mikla vinnu að finna til og velja verk fyrir þessa miklu sýningu sem er sett upp í fjórum sölum safnins .
" Hann var svo skapandi að ferill hans er ólíkur ferli margra annarra listamanna , hvað það varðar að verkin eru svo fjölbreytt .
Hann kom svo víða við , í efnistökum og öðru , " segir hún um sköpun Magnúsar .
" Hann var stöðugt leitandi , og sífellt að velta fyrir sér tilvistarspurningum .
Öll hans list fjallaði um hann sjálfan , nærumhverfið og hvað það þýðir að vera maður .
" Kogga segir Magnús ætíð hafa hellt sér í að rannsaka þær heimspekilegu spurningar sem vöktu áhuga hans , með endalausum tilraunum og þá ögraði hann sér til allra hliða .
" Hann var afskaplega vinnusamur , var alltaf að og í þessu ferli gerðist margt , " segir Kogga .
" Síðan komst hann annaðhvort að niðurstöðu eða hann leitaði og fannst hann ekki komast að neinu nýju .
Þegar honum þóttu möguleikarnir þurrausnir missti hann ekki áhugann heldur leitaði á ný mið og hélt þar áfram sömu leit .
Hann var alltaf að leita svara um tilganginn .
" Hún bætir við að í verkum sínum hafi Magnús notað afar persónuleg tákn úr nærumhverfi sínu og af heimilinu .
Hún fylgdist alla tíð vel með þessu ferli , " enda vorum við ekki bara sambýlingar og elskendur í nær fjörutíu ár , heldur unnum við líka alltaf saman " .
Endurreisnarmaður Laufey segist setja sýninguna að mestu upp í tímaröð .
Ferill Magnúsar hafi hafist undir áhrifum frá bandarísku litflata-málverki og hélt hann sýningu á slíkum verkum í Norræna húsinu árið 1972 , ásamt Sigurði Örlygssyni , og sýndi þá stór geómetrísk málverk sem voru nokkuð úr takti við það sem var mest áberandi í nýrri myndlist hér .
" Síðan fór Magnús til náms í Kaupmannahöfn , hjá Richard Mortensen sem var einn af kunnustu listamönnum Dana .
Þar málaði Magnús áfram geómetrísk verk en fór síðan að gera athyglisverðar samklippur .
Hann vann að þeim um tíma og það " frelsaði " hann frá abstraktlistinni , sem ég tel að hafi ekki verið beint hans hlið , " segir Laufey .
Magnús hafi sjálfur sagt að í henni hafi hann ekki fundið það sem hann leitaði að .
" Í samklippunum notaði hann hins vegar mikið persónulega hluti og allskyns tákn , og smám saman færist hann meira út í pop-listina .
Þrátt fyrir að vera undir áhrifum listamanna á borð við Rauschenberg og Jasper Jones gerði hann alltaf persónuleg verk .
" Magnús vann þá með silkiprent , ekki til að gera fjölfeldi eins og flestir , heldur voru það einstök verk .
Þegar Kogga og Magnús voru sest að í Búðardal , þegar hann var um þrítugt , tók við enn eitt tímabilið í list hans , þegar hann fór að leita fyrir sér með gamlar aðferðir ljósmynda- og lýsingartækni .
" Hann gerði þá tilraunir með allskyns efni og fór að nota líkama sinn mikið ; ata til dæmis málningu á sjálfan sig og leggja sig á léreftið .
Í því gekk Magnús nokkuð nærri sjálfum sér og á sýningunni eru afar áhrifamikil verk frá þessum tíma .
" Að þessu tímabili loknu fór Magnús út í mynsturskennd verk , sem margir þekkja hvað best frá hans fjölbreytilega ferli .
" Hann var einskonar endurreisnarmaður , alltaf að gera tilraunir .
Hann var síleitandi , " segir Laufey .
Magnús hélt nokkrar sýningar á mynstursverkum .
Nokkru síðar , þegar hann var kominn með stóra vinnustofu í Álafosskvosinni í Mosfellsbæ , fór hann að vinna flennistór málverk með trúarlegu ívafi og máluð í anda gömlu meistaranna .
Árið 1994 hélt hann sýningu á þeim á Kjarvalsstöðum .
" Þá var hann kominn býsna langt frá upphafinu , " segir Laufey og bætir við að þessi verk hafi fengið skrýtnar viðtökur hér .
Í kjölfarið voru þau sýnd á Spáni og vöktu þar mikla athygli .
" Árið 1994 málaði Magnús loks röð fimm stórra verka sem kallast " Col tempo " , eftir verki Giorgionis sem hann hafði séð í Feneyjum .
Þetta er andlit konu sem smám saman hverfur .
Eftir að hafa lokið þessum verkum ákvað Magnús að hætta að mála , " segir Laufey .
Lykilverk frá öllum þessum áhugaverðu tímabilum listamannsins getur að líta á sýningunni .
