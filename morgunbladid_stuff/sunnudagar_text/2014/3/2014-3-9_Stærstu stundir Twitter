Samskiptamiðillinn Twitter hefur náð ótrúlegri útbreiðslu og er fyrir löngu orðinn hluti af því hvernig við upplifum stórar sammannlegar stundir .
Ellen DeGeneres vakti mikla athygli fyrir frammistöðu sína sem kynnir á Óskarsverðlaunahátíðinni .
Mynd sem hún tísti af sjálfri sér með verðlaunahöfunum hefur þó líklega vakið meiri athygli en verðlaunaafhendingin sjálf .
Hér er samantekt af nokkrum eftirminnilegum atburðum í sögu Twitter .
Sveinn Birkir Björnsson sveinnbirkir@gmail.com Ellen DeGeneres tekur sjálfsmynd Sjálfsmynd ( selfie ) Ellen DeGeneres með verðlaunahöfum á Óskarsverðlaunahátíðinni hefur vakið mikið umtal .
Þó að atriðið hafi litið út fyrir vera sjálfsprottið , bendir margt til að um auglýsingu hafi verið að ræða .
Vitað er að Ellen notar iPhone-síma dagsdaglega og Samsung var einn af styrktaraðilum hátíðarinnar .
Það er þó ljóst að beinar útsendingar í sjónvarpi og samfélagsmiðlar eiga samleið eins og kókómalt og kringla .
Samkvæmt upplýsingum frá Twitter voru send 14,7 milljón tíst í tengslum við Óskarsverðlaunaafhendinguna .
Mynd Ellen varð mjög fljótlega mest endurbirta ( retweet ) tíst sögunnar , varð fyrsta tístið til að vera endurbirt meira en milljón sinnum og endaði í rúmlega tveimur milljónum .
12stig Það styttist í árshátíð Twitter-notenda á Íslandi , sjálfa Eurovision-keppnina .
Eins og áður segir eru beinar útsendingar frá vinsælum viðburðum í sjónvarpi með vinsælasta umfjöllunarefni fólks á samfélagsmiðlum .
Þannig voru alls send 20.710 tíst merkt 12stig á úrslitakvöldi Eurovision í fyrra .
Vinsældirnar má rekja til þess að fólk vill upplifa stórar stundir saman og segja hvað öðru frá sinni upplifun .
Kosningar eru annar hápunktur fyrir Twitter-notendur , en íþróttaviðburðir standa líka alltaf fyrir sínu .
Þannig er úrslitaleikur ameríska fótboltans iðulega sá atburður sem mest er tíst um á hverju ári í Bandaríkjunum .
Osama er allur Fréttir af því að Osama Bin Laden hefði verið drepinn bárust fyrst á Twitter .
Það var Keith Urbahn , fyrrverandi skrifstofustjóri Donalds Rumsfelds , sem var fyrstur til að segja frá þessu , en fjölmiðlar gripu söguna á lofti um leið , og fjölluðu um málið áður en staðfesting lá fyrir af hálfu Bandaríkjastjórnar .
Meðan á árásinni stóð lýsti pakistanskur maður að nafni Sohaib Athar atburðarásinni á Twitter , án þess að hafa hugmynd um hvað raunverulega var að gerast .
Uppþot í Smáralind Í byrjun árs ætlaði allt um koll að keyra þegar tvö ungmenni sem öðlast hafa frægð fyrir að fara með gamanmál í gegnum örmyndbandaforritið Vine mættu í Smáralindina í Kópavogi .
Fjöldi íslenskra unglinga mætti á svæðið og mikið öngþveiti skapaðist .
Börn voru flutt meidd af vettvangi og bílar skemmdust í látunum .
Þótt tæknilega séð sé Vine sjálfstætt forrit , er það í eigu Twitter og smíðað af fyrirtækinu og er Twitter ein af dreifileiðum myndbandana , svo það ætti að vera óhætt að telja þetta atvik með á þessum lista .
Atburðurinn varð til þess að kynna marga Íslendinga fyrir Vine-forritinu og áhrifum samfélagsmiðla .
Flugslys í Hudson Löngu áður en fjölmiðlar komust á staðinn til þess að segja frá því hvað var að gerast náði maður að nafni Janis Krums að segja heiminum frá brotlendingu flugvélar í Hudson-ánni í New York .
Hann sendi tíst með mynd af flugvélinni í ánni og lýsti því að hann væri í ferju á ánni sem væri á leið að flugvélinni til að hjálpa farþegum að komast frá flakinu .
Fljótlega var hægt að finna fjölda mynda og myndbanda frá slysstað og af björgunaraðgerðum á Twitter .
Whitney dáin Andlát söngkonunnar Whitney Houston spurðist fyrst út á Twitter .
Frænka konu sem vann fyrir Whitney sendi frá sér tíst þar sem stóð að frænka hennar hefði sagt henni að hún hefði fundið Houston dauða í baðkarinu heima hjá sér .
Sagan dreifðist hratt á samfélagsmiðlum , áður en fjölmiðlar náðu að staðfesta fréttina .
Sjálfsmynd í jarðarför Þó vissulega hafi sjálfsmynd Ellen DeGeneres vakið mikla athygli , þá er skemmst að minnast þess að Barack Obama , David Cameron og Helle Thorning-Schmidt vöktu hörð viðbrögð þegar þau tóku sjálfsmynd af sér saman við útför Nelson Mandela .
Það má þó nefna að myndin sem þau tóku á síma Thorning-Schmidt hefur aldrei birst opinberlega , en að sjálfsögðu var umræðan um Twitter talsverð í kringum þetta atvik , ekki síst á Twitter .
Tíst úr geimnum Það var bandaríski geimfarinn Mike Massimo sem varð fyrstur til þess að senda tíst úr geimnum árið 2009 .
Það var hins vegar kanadíski geimfarinn Chris Hadfield sem fangaði athygli heimsins með skemmtilegum tístum úr geimnum , og fræðandi Youtube-myndböndum um áhrif þyngdarleysis .
