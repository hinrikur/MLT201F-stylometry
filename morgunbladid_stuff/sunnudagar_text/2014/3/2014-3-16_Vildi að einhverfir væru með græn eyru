Hún áttaði sig snemma á því að ekki var allt með felldu .
Hegðun sonar hennar var ekki eðlileg .
Samt leið og beið áður en hann var greindur einhverfur .
Þá tóku við alls konar vandamál og á löngum köflum fannst henni eins og kerfið ynni ekki með henni , heldur á móti .
Afleiðingin er sú að hún líkir einhverfum börnum á Íslandi við geimverur .
Þau viti ekki hvernig þau eigi að bregðast við umhverfinu og umhverfið ekki hvernig það eigi að bregðast við þeim .
Orri Páll Ormarsson orri@mbl.is Það þykir ekki nógu félagslega fínt að vera með einhverft barn á Íslandi .
Allt er gert fyrir börn með krabbamein og hjartasjúkdóma , eins og það á auðvitað að vera , en miklu minna fyrir börn með tauga- og geðsjúkdóma og þroskaskerðingar .
Stéttaskiptingin er mikil .
Það þykir ekkert merkilegt að labba með einhverft barn niður Laugaveginn .
Það flækir líka málið að það sést ekki á börnum að þau séu einhverf .
Oft vildi ég að einhverfir væru með græn eyru .
Þá sæist fötlunin betur – og skilningurinn myndi örugglega aukast .
" Þetta segir móðir einhverfs drengs á unglingsaldri sem rekið hefur sig á marga veggi frá því sonur hennar greindist fjögurra ára gamall .
Hún segir fötlun sonar síns ekki " passa í neitt hólf " í kerfinu sem hafi fyrir vikið brugðist honum á margan hátt .
Víða sé pottur brotinn .
Móðirin féllst á að segja Sunnudagsblaði Morgunblaðsins sögu sonar síns en kýs að koma ekki fram undir nafni af tillitssemi við drenginn .
Drengurinn fæddist erlendis , þar sem foreldrar hans voru í námi , og hafði búið í þremur löndum áður en fjölskyldan flutti heim til Íslands þegar hann var tveggja ára .
Á þeim tíma var foreldrana farið að gruna að ekki væri allt með felldu .
Drengurinn vildi helst sitja úti í horni og róa fram í gráðið .
" Hann slökkti eiginlega bara á sér , " útskýrir móðirin .
" Sagði ekki orð , sýndi umhverfinu engan áhuga og öskraði við öllu áreiti .
" Faldi sig í dótakössum Hegðun drengsins var sú sama , bæði á heimilinu og á leikskólanum sem hann byrjaði fljótlega á .
Helst vildi hann fela sig í dótakössum .
Tæplega þriggja ára komst hann að í þroskamati hjá sálfræðingi hjá Stuðningi og sérkennslu , SOS .
Sú þjónusta var á vegum fræðsluskrifstofu .
Niðurstaðan var sú að drengurinn væri verulega greindarskertur , með þroska á við þrettán til sextán mánaða barn , en ekki einhverfur .
Sálfræðingurinn var á því að lærði hann einhvern tíma að tala yrði það seint og ólíklegt væri að hann myndi nokkurn tíma lesa og skrifa .
Hans framtíð yrði á sambýli .
" Þetta var auðvitað mikið áfall , " segir móðirin .
" Okkur fannst sálfræðingurinn túlka prófið sem hann gerði með mjög afgerandi hætti .
Reyna hefði mátt á hvort hægt væri að kenna honum að tala áður en framtíðarhorfur sonar okkar voru færðar í þennan véfréttastíl .
" Foreldrunum fannst greiningin undarleg og þroskaþjálfi sem þeir ráðfærðu sig við var á sama máli .
Grunaði líka einhverfu .
Það þótti sálfræðingnum fráleitt .
Einnig var leitað til sérfræðings á BUGL og þar fengu foreldrarnir þau skilaboð að þeir væru " of stressaðir " .
Gefa yrði barninu tækifæri .
Eftir stóð að drengurinn var " afgerandi undarlegur " , eins og móðirin orðar það , hélt áfram að loka sig af og leið vel með ruslafötu á höfðinu .
Óöryggið var augljóslega mikið og vefja þurfti drenginn þéttingsfast í sæng fyrir svefninn , sem var líka eina leiðin til að hugga hann þegar hann var í uppnámi .
" Samt vorum við með vottorð um að hann væri ekki einhverfur , " segir móðirin .
Þegar drengurinn var fjögurra ára fór hann aftur í greiningu hjá sálfræðingi á einkastofustofu og þá var niðurstaðan allt önnur .
Hann væri mjög einhverfur .
" Drengurinn horfði alltaf beint á fólk , sem einhverfir gera yfirleitt ekki , og sálfræðingurinn taldi að það hefði villt fyrir áður .
Honum kom á óvart hversu afgerandi niðurstaðan var , " segir móðirin .
Undarlegri en hin börnin Enn var drengurinn ekki farinn að tala og þegar móðirin fór með hann á námskeið fyrir einhverf börn í Kramhúsinu brá henni í brún .
" Mér þótti hann á allt annarri bylgjulengd en hin börnin .
" Fjögurra og hálfs árs komst drengurinn að hjá Greiningar- og ráðgjafarstöð ríkisins þar sem framtíðarhorfur hans voru metnar .
Sú greining , sem tekur venjulega nokkra daga , stóð í rúmar fjórar vikur og fylgdust foreldrarnir áhyggjufullir með drengnum bak við gler .
" Við fundum virkilega til með syni okkar .
Hann var svo varnarlaus , því hann skildi ekki neitt og reyndi , sem fyrr , að flýja ofan í dótakassa .
Það var mjög erfitt að horfa upp á þetta , " segir móðirin .
Hún segir drenginn hafa tekið sérfræðingana á taugum með því að horfa beint á þá í stað þess að fara eftir fyrirmælum .
Þess vegna tók greiningin svona langan tíma .
" Að greiningu lokinni voru komnar " tölur " á hans þroska , það voru haldnir skilafundir með okkur og leikskólanum og mappan sett upp í hillu .
Nú var boltinn hjá okkur .
Niðurstaðan var mjög sláandi .
Þetta form einhverfu er erfitt að eiga við , þar sem einstaklingarnir skynja ekki hættur í umhverfinu og geta því farið sér að voða .
Þessir einstaklingar flytja oft ungir á sambýli .
" Hún þagnar .
Spurð hvort þetta hafi í raun og veru verið orðað með þessum hætti kinkar hún kolli .
" Við meðtókum þetta svona – hugurinn getur ekki meðtekið nema mjög fáar martraðarkenndar upplýsingar um börnin sín í einu .
" Vanlíðan drengsins jókst .
Á þessum tímapunkti var hann byrjaður að príla og sótti gjarnan á hæsta mögulegan punkt , leikskólakennurum sínum til mikillar mæðu .
" Þær fengu allar fræðslu um einhverfu og fóru þá leið að skiptast á að líta til með honum .
Sú sem var best stemmd hverju sinni tók það að sér .
Það fyrirkomulag gekk mun betur en " maður á mann " , " segir móðirin .
Í eitt skipti týndist drengurinn í IKEA og fannst ekki fyrr en eftir lokun .
Hafði falið sig í bangsastampi og brá svo þegar hann fannst að hann beit starfsmanninn .
" Á þessum tíma hefur syni mínum eflaust liðið eins og geimveru .
Hann hafði fengið nóg af ysi og þysi í versluninni og viðbrögðin voru að leita skjóls .
" Syninum fannst gott að loka sig af þegar umhverfið varð honum ofviða , lokaði sig ýmist inni í skápum eða ofan í kössum , til að geta leitað sér skjóls í einhverfunni .
Hann svaf með lok af dótakassa ofan á sér – til að fá öryggistilfinninguna úr kassanum .
Móðirin kveðst aldrei hafa reynt að taka lokið af honum , hann hafi þurft að taka þá ákvörðun sjálfur þegar honum fyndist hann vera óhultur .
Klippti fötin sín í sundur " Við notuðum upplýsingarnar úr greiningum til að átta okkur á því hvað hann skildi í umhverfinu okkar og skildum að hann fékk hinar ýmsu dellur sem var hans leið til að skilja tilveruna okkar , " segir hún .
Ein af dellunum sem greip drenginn var að klippa .
" Ef hann náði taki á skærum klippti hann það sem fyrir varð .
Hann sagði okkur síðar að hann hefði viljað vita hvað var á " bak við " .
Meðal þess sem hann klippti voru fötin sem hann var í , gardínur , handklæði og sófasettið í stofunni .
Hann brást afar illa við þegar skærin voru tekin af honum .
" Til þess að hann fengi útrás fyrir þessa dellu greip móðir hans til þess ráðs að setja hann niður í stól og leggja trefil yfir hann , þannig að hann héldi að hann væri bundinn , og láta hann hafa lítil skæri og dagblað til að klippa í tætlur .
Þetta virkaði vel og undi drengurinn sér tímunum saman við klippinguna – undir eftirliti .
Og mamman gat eldað mat ofan í fjölskylduna .
Þetta dró dilk á eftir sér .
Móðirin greindi frá þessu á teymisfundi og í framhaldi af honum barst kvörtun til barnaverndarnefndar .
Móðirin var boðuð á fund vegna gruns um að hún væri að brjóta á réttindum fatlaðra með því að fjötra son sinn niður og leyfa honum að leika sér að eggvopni .
" Ég trúði ekki mínum eigin eyrum en málið var alvarlegt og barnaverndarnefnd hótaði að taka barnið af mér færi ég ekki að fyrirmælum .
Þetta gekk svo langt að kostnaðaráætlun var gerð vegna fósturfjölskyldu en þegar svæðisskrifstofa fatlaðra komst að því hvað það yrði dýrt var málið látið niður falla .
Ég held að félagsfræðingurinn á svæðisskrifstofunni hafi líka séð fáránleikann í málinu .
Alla vega sagði hann upp eftir þetta og opnaði vídeóleigu .
Það segir sína sögu um kerfið , " segir móðirin .
Lenti í órólegum bekk Sex ára byrjaði drengurinn í skóla og niðurstaðan varð sú að hann færi inn í venjulegan bekk í anda hugmynda um skóla án aðgreiningar .
" Vel var tekið á móti honum í skólanum og skilaboðin þau að gefa ætti honum tækifæri til að spjara sig með jafnöldrum sínum í stað þess að senda hann á einhverfudeild .
Við vorum alls ekki ósátt við það .
Seinna komumst við að því að fötluðum börnum er dreift markvisst innan skólakerfisins til að foreldrarnir átti sig síður á því hvaða rétt þeir eiga .
" Þrír fatlaðir einstaklingar voru í árganginum og var þeim skipt á jafnmarga bekki .
Móðirin segir hina tvo hafa haft sýnilegri sérþarfir en sonur hennar og verið viðkvæmari fyrir áreiti .
Þess vegna hafi þau farið í rólegri bekki .
Hún kveðst snemma hafa áttað sig á því að bekkur sonar síns væri órólegur enda hafi umsjónarkennaraskipti verið tíð .
Fötlun nemenda fylgir fjárveiting frá borginni .
Við eftirgrennslan var móðurinni hins vegar tjáð að hún væri ekki eyrnamerkt fötluðu börnunum .
Skólanum væri heimilt að ráðstafa henni að vild .
" Fyrir vikið var sonur minn mikið til inni í bekknum án stuðnings .
Að mati skólans þurftu hinir fötluðu nemendurnir á meiri stuðningi að halda , sem var í raun fjármagnaður með fötlun sonar míns .
Á tímabili fólst " stuðningurinn " í því að aðrir drengir í bekk sonar míns voru sendir í sérkennslu – til að róa bekkinn .
Þetta gramdist mér .
Eftir kynnin af þessu fyrirkomulagi hef ég á tilfinningunni að reglan sé einföld : Þeir frekustu ráða .
Ekki spillir heldur fyrir að vingast við kennara eða skólastjórnendur .
Sumir foreldrar virðast hafa meiri rétt en aðrir .
" Litaði daginn út og inn Foreldrarnir fengu þau skilaboð frá skólanum að allt gengi rosalega vel .
Sonur þeirra tók þó litlum framförum .
Eftir þriðja bekk kunni hann hvorki að lesa , skrifa né reikna .
Skólabækur hans höfðu sömu kápuna og bækur annarra nemenda en inni í þeim voru bara föndurverkefni .
Það var sumsé mat kennaranna að best færi á því að drengurinn dundaði sér við að lita daginn út og inn .
" Kennarinn hans tjáði okkur að hann væri ekki sérkennari og þess ekki umkominn að kenna drengnum .
Skilaboðin frá skólanum voru þau að við yrðum að sætta okkur við greindarskerðingu sonar okkar og horfast í augu við getu hans , " segir móðirin .
Þau léðu máls á því að drengurinn færi í einhverfudeild en illa var tekið í það .
" Við erum svo almennileg að leyfa syni ykkar að vera inni í bekknum með hinum krökkunum .
Viljið þið ekki gefa honum tækifæri ? " var viðkvæðið , að sögn móðurinnar .
" Með öðrum orðum : Við erum svo góð ! Hvað er að ykkur ? Þarna er verið að leika á tilfinningar fólks .
" Fundir voru reglulega haldnir en móðirin segir mestu púðri hafa verið eytt í að verja skólann og sækja að foreldrunum .
" Í mínum huga vorum við ekki ósamvinnuþýð .
Við vorum bara að reyna að standa vörð um drenginn okkar .
Ekki gerði hann það sjálfur .
Það hefur alltaf verið okkur hjartans mál að fá að vera foreldrar hans .
" Orðið skrípaleikur Eitt sinn kvartaði kennarinn undan því að sonur þeirra færi ekki eftir fyrirmælum í tímum .
Sæti bara og kastaði blýanti upp í loftið .
Þegar betur var að gáð kom í ljós að hann var á þessum tíma látinn vera með gul heyrnartól inni í stofunni , eins og iðnaðarmaður .
" Þegar við fórum að spyrja krakkana í bekknum út í þetta hlógu þeir bara og spurðu hvernig hann ætti að geta farið að fyrirmælum þegar hann heyrði ekki nokkurn skapaðan hlut .
Þetta var þá stuðningurinn sem hann fékk í skólanum – heyrnartól , " segir móðirin .
Samskipti foreldranna og skólans stirðnuðu ennfrekar eftir þetta .
" Skólinn hafði engan áhuga á barninu og þótti við bara erfiðir og ósamvinnuþýðir foreldrar .
Þetta var eiginlega bara orðið skrípaleikur .
" Þegar hér er komið sögu var drengurinn orðinn ágætlega talandi og farinn að opna sig meira en áður gagnvart foreldrum sínum .
Sjálf lögðu þau mesta áherslu á málörvun og keyptu talþjálfun fyrir son sinn .
Ýmsar aðferðir voru notaðar til að auka orðaforðann , svo sem að tromma létt á bak drengnum meðan orðin voru sögð .
Ryþminn virtist hjálpa honum og aðeins voru notuð nafnorð .
Þá smeygðu þau oft sokki upp á hönd sér og hreyfðu í takt við varirnar enda truflaði það drenginn að horfa framan í andlit .
" Hann nálgaðist jafnaldra sína jafnt og þétt í málþroska og var farinn að eignast vini , " segir móðirin .
Sumarið eftir þriðja bekk var lesturinn tekinn föstum tökum og lagði amma drengsins þar gjörva hönd á plóginn .
Lestrargetan jókst og foreldrarnir hétu á son sinn : Ef þú lest Harry Potter skulum við gefa þér tölvu ! Móðirin viðurkennir að boginn hafi verið spenntur hátt .
" Þetta var eins og að segja við þyrstan mann : Þú færð vatnsglas þegar þú verður búinn að ganga yfir Sahara .
" Bókin er allt öðruvísi En viti menn .
Á einu sumri fór drengurinn úr 24 lesnum atkvæðum á mínútu í 169 atkvæði .
Takk fyrir ! Það var stór stund á heimilinu þegar drengurinn settist í sófann hjá foreldrum sínum eitt kvöldið og mælti : " Bókin er allt öðruvísi en myndin ! " Hann hafði sumsé sigrast á Harry Potter og varð tölvunni ríkari .
" Maður stendur við sín loforð , " segir móðirin .
Eins auglýstu foreldrarnir eftir stærðfræðikennara og gaf sig fram stærðfræðinemi með uppbyggilegt viðhorf .
" Það geta allir lært að reikna , " sagði hann .
" Þetta er bara spurning um að finna leiðina .
" Það tókst .
Á þessum tíma hóf drengurinn líka tónlistarnám sem hentaði honum vel .
Þar fékk hann ekki bara tækifæri til að tjá sig heldur líka hvíld frá einhverfunni .
Sömu kröfur voru gerðar til hans og annarra .
Í öllu þessu var sama leið farin , að láta drenginn laga sig að samfélaginu í stað þess að láta samfélagið laga sig að honum .
Móðirin segir það hafa gefist vel .
" Ein leiðin er að hafa allt í föstum skorðum en við völdum aðra leið .
Í stað þess að nota aðferðir sem viðhafðar eru á sambýlum reyndum við að búa honum ákveðið frelsi .
Fannst hann eiga rétt á því að eiga heimili – vera hluti af fjölskyldu .
" Betri samhæfing og jafnvægi " Við fórum svolítið okkar leið – vildum sjá hvað var verið að mæla og hvort mælingin væri meitluð í stein .
" Drengurinn var t.d. með eðlilega líkamsburði en samkvæmt greiningu sérfræðinga vantaði samhæfingu milli efri og neðri hluta líkamans , auk þess sem jafnvægið var ekki nægilega gott .
Foreldrarnir brugðust við þessu með því að kenna syni sínum að synda og hjóla .
Hann náði fljótt tökum á þeim verkefnum og eftir það hefur þetta ekki verið vandamál .
" Það eina var að fyrst eftir að hann lærði að synda þurftum við að halda honum frá öllu vatni .
Hann vildi helst henda sér beint út í , " segir móðirinn og kímir .
Þrátt fyrir allt mótlætið geta að sjálfsögðu komið upp spaugilegar aðstæður .
" Vandinn við vatn var að hann áttaði sig ekki á því – hélt hann gæti gengið á vatni .
Hélt bara áfram eftir að hann sökk .
Hann var í stöðugri drukknunarhættu .
" Dæmi eru um að einhverfir hafi einhverja ofurgáfu en móðirin segir það sjaldnast vera .
" Það er ein af markaðssettu staðalmyndunum sem villir um fyrir fólki .
" Drengurinn undi hag sínum sæmilega í skólanum næstu árin , þroskaðist og dafnaði .
Um tólf ára aldurinn fór aftur að örla á vandamálum .
Órólegi bekkurinn í skólanum var nú orðinn vandræðabekkur og hvert uppátækið rak annað .
Sumir drengjanna byrjuðu að drekka áfengi og stunduðu það um tíma að mæta undir áhrifum í leikfimi .
Þá byrjuðu þeir að stela og brjótast inn .
Mamma , má brjótast inn ? Kvöld eitt veitti móðirin því athygli að sonur hennar var í símanum – eitthvað dularfullur .
Þegar hann hafði lagt á spurði hún hvort ekki væri allt í lagi .
" Mamma , má brjótast inn ? " spurði hann þá .
Eins og svo margir einhverfir einstaklingar kann hann ekki að ljúga .
Það getur haft sína kosti , ekki síst þegar fylgjast þarf með félagsskapnum sem viðkomandi er í .
Í þessu tilviki hvarflaði ekki að drengnum að halda þessum upplýsingum leyndum fyrir móður sinni .
" Nei , kallinn minn .
Það má ekki , " svaraði móðirin .
Það svar tók drengurinn gott og gilt .
Hringdi aftur í félagann sem vildi fá hann til að brjótast inn með sér og afþakkaði boðið .
Aftur veitti móðirin því athygli að hann var undarlegur á svipinn .
" Spurði félagi þinn hvort þú hefðir spurt mömmu þína ? " " Já .
" " Og hverju svaraðir þú ? " " Já .
" " Þú hefðir átt að sleppa því , segja bara nei .
" " En það er að ljúga ! " Við þessu átti móðirin engin svör .
Systir drengsins , sem gekk í sama skóla , segir bróður sinn hafa verið mjög óheppinn .
Hans árgangur hafi verið mun villtari en aðrir árgangar í skólanum og fyrir vikið dragi uppátæki þessara barna ekki upp rétta mynd af skólanum .
Mun meiri vandamál hafi fylgt árgangi bróður hennar en öðrum árgöngum á þessum tíma .
" Margir af þessum krökkum eru í hræðilegum málum í dag , " segir systirin .
Ég er greinilega einhverfur ! Eitt af einkennum einhverfu er að fólk les ekki í svipbrigði .
Móðirin segir son sinn einu sinni hafa tekið próf í tímaritinu Nýjum vísindum sem fólst í því að gera greinarmun á svipbrigðum í nokkrum andlitum á ljósmyndum .
Eftir að hafa horft um stund á myndirnar hristi drengurinn bara höfuðið .
" Ég er greinilega einhverfur , ég sé engan mun á þessum andlitum .
" Móðirin segir hann mjög meðvitaðan um einhverfu sína og stundum óski hann eftir næði þegar þyrmir yfir hann .
" Ég er eitthvað svo ofboðslega einhverfur núna , " segir hann þá gjarnan .
Móðirin segir brýnt að virða þessar óskir .
Gefa drengnum tilfinningalegt svigrúm .
Vegna þess hvað einhverfir lesa illa í svipbrigði getur verið snúið að stríða þeim og gantast við þá .
Móðirin segir syni sínum aldrei hafa verið strítt að ráði .
" Það var hvorki spennandi fyrir krakkana að stríða syni mínum né meiða hann .
Hann brást aldrei við .
Fyrir vikið naut hann ákveðinnar virðingar innan hópsins .
" Ekki minnkaði sú virðing þegar hann sló stóran og sterkan strák niður einn daginn .
Móðirin hefur eftir börnunum í bekknum að sá drengur hafi um tíma áreitt son hennar og hann ákveðið að svara fyrir sig .
" Þegar ég spurði hann hvers vegna hann hefði slegið drenginn svaraði hann einfaldlega : Mamma , ég var orðinn svo þreyttur á þessu ! Skólinn tók hart á málinu og skilaboðin þaðan voru afdráttarlaus : Haldið aftur af þessum ofbeldisseggi , syni ykkar .
" Skipti sjálfur um skóla Þetta atvik var kornið sem fyllti mælinn .
Drengurinn skipti um skóla og hafði frumkvæði að því sjálfur .
" Hann kom bara heim einn daginn með umsóknareyðublað úr einkaskóla og bað okkur að fylla það út .
Að vel athuguðu máli gerðum við það .
" Viðbrögð gamla skólans við þessum tíðindum voru óvænt , að áliti móðurinnar .
Þannig grét þroskaþjálfinn yfir vistaskiptunum .
" Ég sem var svo góð við hann ! " Móðirin er ekki í vafa um að þroskaþjálfinn hafi lagt sig fram en syni hennar hafi á hinn bóginn alltaf þótt óþægilegt og heftandi að hafa hann yfir sér .
Það hafi gert hann minnimáttar í augum skólafélaganna .
Engin fjárveiting fylgdi drengnum fyrsta veturinn í nýja skólanum en foreldrunum var sagt að gamli skólinn hefði þegar ráðstafað peningunum .
Móðurinni þykir með miklum ólíkindum að ekki sé betra eftirlit með slíkum hlutum .
En alltént .
Móðirin ber nýja skólanum mun betur söguna en hann er töluvert minni en sá fyrri .
Þar sé tekið á málum af mannvirðingu og kærleika og fyrir vikið hafi syni hennar liðið miklu betur .
Framfarirnar voru eftir því .
" Í þessum nýja skóla byrjaði hann að treysta kennurum sínum , nokkuð sem hann hafði ekki gert áður , og þarna reyndist alltaf auðveldara að finna lausnir .
" Er ennþá geimvera Drengurinn lauk prófum úr tíunda bekk og ritaðist inn í framhaldsskóla .
Þar hafa vandamál af öðrum toga mætt honum en móðirin vill ekki ræða þau í þessu sambandi .
Kýs að einblína á grunnskólagönguna í þeirri von að saga sonar hennar hjálpi einhverjum fjölskyldum sem eru í sömu sporum .
Móðirin er ákaflega stolt af syni sínum .
Hann hafi látið hrakspár sem vind um eyru þjóta og náð mun meiri þroska en nokkurn sérfræðing óraði fyrir .
" Sonur minn þurfti að vinna margt upp en er búinn að standa sig ofboðslega vel .
Hann er ennþá geimvera en hvað gera geimverur sem ílendast á jörðinni ? Þær læra á umhverfið .
Það hefur sonur minn gert og fyrir vikið hafa lífsgæði hans aukist til muna .
Það er ekki vegna kerfisins sem einhverf börn og fjölskyldur þeirra búa við á Íslandi – heldur þrátt fyrir það .
" 