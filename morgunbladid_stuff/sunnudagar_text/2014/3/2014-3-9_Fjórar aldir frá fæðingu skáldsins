Á tónleikum í Hallgrímskirkju á sunnudag klukkan 17 fagna Mótettukór Hallgrímskirkju og stjórnandi hans , Hörður Áskelsson , því að í ár eru 400 frá fæðingu sálmaskáldsins Hallgríms Péturssonar ( 1614-1674 ) .
Á efnisskrá tónleikanna eru lög og útsetningar íslenskra tónskálda við sálma séra Hallgríms auk tónlistar eftir samtímamenn hans , Þjóðverjann Heinrich Schütz og Danina Mogens Pedersøn og Thomas Schattenberg .
Fjögur lög verða frumflutt á tónleikunum , þrjú eftir Halldór Hauksson við sjaldséða sálma eftir Hallgrím , og nýtt lag eftir Hreiðar Inga Þorsteinsson við hinn alþekkta andlátssálm " Allt eins og blómstrið eina " .
Í tilefni af tónleikunum hefur teiknarinn Halldór Baldursson dregið upp mynd af Hallgrími eins og hann ímyndar sér að hann hafi litið út ungur .
Minning Hallgríms og verk hafa ávallt verið mikilvægur þáttur í starfi Mótettukórsins og nú er haldið upp á merkisafmæli skáldsins með þessari tónaveislu .
Kórfélagar hyggjast reyna að svara á tónleikunum spurningunni hvaða tónlist Hallgrímur heyrði á skólaárum sínum í Kaupmannahöfn .
Auk þess að syngja vel þekkta Hallgrímssálma býður kórinn áheyrendum því í tímaferð til Kaupmannahafnar á fjórða áratug 17. aldar , þegar hinn skagfirski unglingur gekk um götur borgarinnar .
Hallgrímur hóf nám við Frúarskóla í Kaupmannahöfn átján ára gamall og sat þar á skólabekk þangað til þau Guðríður Símonardóttir felldu hugi saman og sneru heim til Íslands .
Hallgrímur kynntist þar nýjustu tónlistarstraumum , ekki aðeins sem áheyrandi , heldur að öllum líkindum einnig sem söngvari , en skólapiltar í Latínuskólanum fengu tilsögn í tónlist og sungu í kór Frúarkirkju , dómkirkju Kaupmannahafnar .
Á tónleikunum kynnir kórinn meðal annars verk eftir tvö merk dönsk barokktónskáld , Mogens Pedersøn ( um 1583-1623 ) , sem hófst til æðstu metorða í tónlistarlífi Dana og samdi veraldleg verk og trúarleg sem standast samjöfnuð við tónlist kollega hans sunnar í álfunni , og Thomas Schattenberg ( um 1580-1623 ) sem var organisti við Nikulásarkirkjuna í Kaupmannahöfn .
Sálmalög sem Pedersøn útsetti voru þekkt hér á landi á þessum tíma og Hallgrímur samdi Passíusálma sína við lög úr þeim ranni .
Á tónleikunum mun Mótettukórinn syngja nokkur erindi úr Passíusálmunum við sálmalagaútsetningar Pedersøns .
