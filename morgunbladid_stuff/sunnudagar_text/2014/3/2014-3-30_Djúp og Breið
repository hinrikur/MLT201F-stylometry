" Djúp og Breið " er heiti sameiginlegrar hátíðar kirknanna í Breiðholti sem hefst í dag , laugardag , og stendur til 5. apríl .
Hátíðin spratt af hugmyndum um samstarf kóra kirknanna og vatt upp á sig .
Hátíðin verður sett í Breiðholtskirkju í dag , laugardag kl. 16 .
Þá lesa skáldin Sjón , Sigurður Pálsson , Sigurbjörg Þrastardóttir og Vilborg Dagbjartsdóttir úr verkum sínum , kunnir tónlistarmenn koma einnig fram og kór hátíðarinnar .
Hann er samsettur úr fjórum kirkjukórum auk Lögreglukórsins í Reykjavík .
Á mánudagskvöldið sýnir Möguleikhúsið Eldklerkinn í Seljakirkju kl. 20 og sama kvöld halda Spilmenn Ríkínis tónleika í Breiðholtskirkju og hefjast þeir einnig kl. 20 .
Þá sýna nemendur í FB myndlistarverk í kirkjunum .
