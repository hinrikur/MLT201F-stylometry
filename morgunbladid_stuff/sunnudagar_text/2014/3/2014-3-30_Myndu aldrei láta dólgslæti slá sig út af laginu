F emínistahreyfingin á Íslandi er í krísu eftir að einn af forsprökkum hennar missteig sig á netinu í skjóli nafnleyndar og var með dólgslæti .
Hingað til hefur femínistahreyfingin því miður verið of upptekin af og velt sér upp úr smáatriðunum sem engu máli skipta og misst af því sem skiptir konur raunverulegu máli – jafnrétti kynjanna og ekki síst launajafnrétti .
Þessi 11% launamunur kynjanna hefur hinsvegar ekkert gufað upp þótt það hafi verið lítið talað um hann síðustu mánuði .
Launamunur kynjanna hefur einhvern veginn drukknað í ESB-umræðu og skuldaniðurfellingu , makríldeilu og lekamálum ráðherra .
Reglulega birtast litlar fréttir um að eitt og eitt fyrirtæki á stangli hafi fengið Jafnlaunavottun VR .
Jafnlaunavottunin er byggð á breskri fyrirmynd og geta fyrirtæki sótt um þótt starfsmenn þess séu ekki félagsmenn í VR .
Auðvitað er Jafnlaunavottun VR eitthvað sem fyrirtæki ættu að sækjast eftir , en mér finnst lítill fréttapunktur í því að 19 fyrirtæki ( samkvæmt upplýsingum á heimasíðu VR ) hafi fengið Jafnlaunavottun eftir að hún var fyrst kynnt í febrúar 2013 .
Ég velti því fyrir mér hvort það þurfi ekki að setja fram einhverja gulrót fyrir fyrirtæki þannig að þau hefðu beinan hag af því að vera með einhverskonar jafnlaunastefnu .
Fyrirtækjarekstur er í fæstum tilfellum góðgerðarstarfsemi heldur snýst hann um beinharða peninga .
Þess vegna dettur mér í hug hvort það væri hægt að koma því þannig fyrir að fyrirtæki sem væru með Jafnlaunavottun VR fengju skattaafslátt í einhverju formi .
Svo má aftur velta því fyrir sér hvort peningurinn færi ekki strax aftur inn í hagkerfið með þessu fyrirkomulagi ...
Ef jafnrétti á að nást þurfa konur að vera sterkar og sjálfstæðar .
Auðvitað þurfa þær að komast í stjórnir fyrirtækja og ná völdum í viðskiptalífinu en það hangir meira á spýtunni .
Lífið snýst nefnilega ekki bara um viðskiptalífið og að konur fari að græða á daginn og grilla á kvöldin eins og karlarnir .
Í heiminum er stór hópur kvenna sem eiga einhvern veginn engan séns vegna fátæktar og geta ekki látið til sín taka því þær eiga enga möguleika .
Þær eru fastar í vonlausum aðstæðum , sumar í ofbeldissamböndum og jafnvel með allt of mörg börn á sínu framfæri sem gerir það að verkum að þær komast ekki úr sporunum .
Í nýútkominni bók Bjargar Guðrúnar Gísladóttur , Hljóðin í nóttinni , er íslenskum raunveruleika á eftirstríðsárunum lýst afar vel .
Þar átti móðir Bjargar Guðrúnar engan séns .
Hún gat ekki séð fyrir börnunum sínum sjálf og neyddist því til að búa með drykkjusjúkum eiginmanni sem beitti hana kerfisbundnu ofbeldi bæði andlegu og líkamlegu .
Ef hún hefði fengið einhvern félagslegan stuðning hefði hún líklega getað staðið á eigin fótum og boðið börnunum sínum upp á betra líf .
Ég sé ekki annað en að það séu næg tækifæri fyrir Femínistafélag Íslands og það veiti ekki af að bretta upp ermar og hjóla í menn og málefni .
Karlarnir myndu nefnilega aldrei láta einhver netdólgslæti slá sig út af laginu ...
martamaria@mbl.is 