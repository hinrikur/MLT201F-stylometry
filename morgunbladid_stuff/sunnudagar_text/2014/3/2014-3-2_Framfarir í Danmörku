Bóluefnið gegn HPV sem notast er við hér á landi nefnist Cervarix og ver það gegn tveimur krabbameinsvaldandi tegundum .
Bóluefnið er notað víða , t.d. í Bretlandi , en annað og dýrara bóluefni er einnig á markaði og er það notað t.d. í Danmörku .
Slíkt bóluefni er fjórþætt og ver meðal annars gegn kynfæravörtum , sem eru stórt heilbrigðisvandamál .
Nýleg rannsókn frá Danmörku sýnir fram á að bólusetningin með fjórþætta efninu hafi haft gríðarleg áhrif .
" Kynfæravörtur í Danmörku eru á hraðri niðurleið .
Eins í Ástralíu , " segir Kristján Oddsson , yfirlæknir .
" Talið var í upphafi að forstigsbreytingar yrðu rúmlega 50% fækkun en Danir eru að sjá um 80% fækkun .
Það er ennþá betri árangur en búist var við af þessari bólusetningu .
" Þórólfur Guðnason , yfirlæknir , segir ekki standa til að skipta úr tvíþætta bólefninu yfir í það fjórþætta .
" Þetta er mjög gott bóluefni og öflugt við leghálskrabbameini .
Auk þess virðist það hafa meiri verndandi verkun gegn forstigi leghálskrabbameins heldur en talið var í byrjun .
Þá virðist bóluefnið verka gegn öðrum tegundum HPV veirunnar heldur en bara þeim sem eru í bóluefninu .
" Hann segir niðurstöður dönsku rannsóknarinnar ánægjulegar en hins vegar rýri þær ekki gildi þess bóluefnis sem notast er við hér á landi .
" Það sem hitt bóluefnið hefur umfram er vernd gegn kynfæravörtum en kynfæravörtur þróast ekki í krabbamein og mikilvægt er að hafa það í huga .
" 