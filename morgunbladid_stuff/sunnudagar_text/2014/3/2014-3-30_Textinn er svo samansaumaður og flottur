Þetta eru mörg lög sem voru samin fyrir rúmlega fjörutíu árum og það þurfti eitthvað að punta upp á þau , " segir Megas , Magnús Þór Jónsson , um lögin fimmtíu sem hann samdi flest árið 1973 , við alla Passíusálma séra Hallgríms Péturssonar , þann merka kvæðabálk um pínu og krossfestingu Jesú Krists sem hefur lifað með þjóðinni um aldir .
Nú eru fjögur hundruð ár frá fæðingu sálmaskáldsins og af því tilefni hyggst Megas , í samstarfi við fjölmennan hóp listamanna , flytja í apríl öll lög sín við sálmana í þremur hlutum á þrennum tónleikum í Grafarvogskirkju .
Tvennir fyrri tónleikarnir verða fimmtudagskvöldin 3. og 10. apríl en lokatónleikarnir á föstudaginn langa , 18. apríl .
Megas og Magga Stína taka þátt í flutningnum á öllum tónleikunum – hún syngur hlutverk Jesú .
Á fyrstu tónleikunum hljóma fyrstu 17 sálmarnir í nýjum útsetningum tónskáldsins Þórðar , sonar Megasar , fyrir strengi , blásturshljóðfæri og slagverk .
Caput-hópurinn og stúlknakór undir stjórn Hilmars Arnar Agnarssonar flytja , en hann er listrænn stjórnandi tónleikanna .
Tónleikarnir 10. apríl eru kynntir sem " tónleikar unga fólksins " en þá verða fluttir Passíusálmar númer 18 til 33 og hafa fæst lögin heyrst áður .
Megas og Magga Stína syngja þá ásamt ungmennakórnum Vox Populi og hljómsveitinni Moses Hightower .
Á föstudaginn langa tekur rokkið síðan völdin .
Píslarbandið , rokkhljómsveit skipuð einvala liði , leikur þá ásamt strengjakvartett með Megasi og Möggu Stínu , og Söngfjelaginu , 60 manna kór sem Hilmar Örn stjórnar , og verður þá botninn sleginn í píslarsöguna á kraftmikinn hátt .
Hrifinn af miðaldakveðskapnum Þetta verður í áttunda sinn sem lög Megasar við Passíusálmana hljóma á tónleikum en í fyrsta sinn sem öll fimmtíu verða flutt í heild .
Nokkur þeirra heyrðust fyrst opinberlega árið 1973 en frá árinu 2001 hafa Megas og Hilmar Örn flutt Passíusálmalög saman á nokkrum tónleikum , meðal annars í Skálholti og í báðum Hallgrímskirkjunum , í Reykjavík og í Saurbæ .
" Nú koma margir hópar að flutningnum og það þarf að samræma allt saman .
Þau laganna sem helst hafa verið flutt hafa alltaf bætt einhverju við sig við hvern flutning , en þessi sem lágu kyrr og söfnuðu ryki þurfti aðeins að punta til , " segir Megas og bætir við að það sé að einhverju leyti tilviljun hver hafi áður verið valin til flutnings .
" Sum hafa legið betur við en önnur .
1. og 50. sálmur eru alltaf fluttir , svo eru önnur lög sem sitja á varamannabekknum á einum tónleikum , eru leikin næst , meðan einhver hefur alltaf verið hlaupið yfir .
En þetta er allt samið á sama tíma og er af svipuðum gæðastandard , seventís-músík ...
" Þegar spurt er hvernig hafi staðið á því að hann réðst í þetta mikla verk , að semja lög við alla sálmana , kveðst Megas ekki geta gefið neina absalút skýringu á því .
" Ég var að ræða þetta við Viðar Víkingsson og get tekið undir það sem hann sagði , að sem krakki fór lesturinn á Passíusálmunum í útvarpinu í dymbilvikunni í taugarnar á manni , og foreldrarnir gátu ekki hugsað sér að slökkva á þeim .
Þegar maður komst síðan til vits og ára þá opnuðust augu manns fyrir því að það var eitthvað í þessu , að þetta væri meiri perla en mann hafði órað fyrir .
Þetta er það öflug textagerð að hún hlaut að affektera mann einhvern veginn .
Svo komst maður á kommastig og hallaðist að skemmtilegum línum eins og þessari ...
" Megas teygir sig í vel lesið eintak af sálmunum sem hann hefur við höndina og les úr síðasta erindi 2. sálms : Jesú , þín grátleg grasgarðspín / gleður örþjáða sálu mín .
" Þetta er ansi djúpt tekið í árinni , " segir hann svo og brosir .
" Textinn er svo samansaumaður og flottur .
Og einhvernveginn æxlaðist það nú þannig að ég hef alltaf orðið hrifnari og hrifnari af íslenska miðaldakveðskapnum , frá gullöldinni og fram á renesansinn á nítjándu til tuttugustu öld .
Það er svo mikið um slettur í þessu og allar hljóma vel ! Hljómur í texta hefur svo mikið að segja .
" Samdi lögin í tómarúmi Það var árið 1969 sem Megas gerði lag við fyrsta Passíusálminn og flytur það enn .
" Fljótlega samdi ég síðan lag við 36. sálm , " Um skiptin á klæðunum Kristí " .
Það var nú af skætingi út í yfirvöldin fyrir ránskap þeirra ...
Svo var það 1973 , einhverntímann þegar sonur minn var væntalegur í heiminn , að ég settist við , fór yfir alla sálmana og skoðaði bragarhætti , og sá að ef ég ætlaði að flytja þá sem tveggja til þriggja mínútna hittara þá dygði ekki að fara með öll erindin .
Ég vinsaði því beint úr Ritningunni , til að segja söguna , og valdi erindi að semja við .
Þetta er því reykurinn af réttunum hjá mér .
Ég bjó til einhverskonar lógík , eins og að flytja fjögur fyrstu erindin í hverjum sálmi og svissa svo yfir í það síðasta .
Aðeins einn sálmur er sunginn alveg heill , nú í seinni tíð , og það er sá 25. sem er fjórtán erindi .
Hann er öxullinn í Passíusálmunum .
Eiginlega allt sem er komið í þeim fram að honum , og kemur á eftir , er í þeim sálmi .
Hann er það sem allt snýst um : Ecce homo " – sjáið manninn .
Það er sálmurinn " Um útleiðslu Kristí úr þinghúsinu " og endar á erindinu sem hefst með línunni Son guðs ertu með sanni ...
" Ég samdi þetta í tveggja ára tómarúminu milli fyrstu plötunnar minnar og Millilendingar .
Þegar sú fyrsta var komin á þrykk en ég fékk engan til að gefa meira út , þá nýtti ég tækifærið .
Ég hafðist þá við í einhvers konar Ágíasarfjósi sem þurfti að moka út úr til að það gæti orðið áframhald .
Ég hefði getað gert margt annað en lög við Passíusálmana en þeir sóttu á mig .
Það mátti rokka þá upp .
Mér leiddist alltaf þessi slómó sálmasöngur sem svipti þá öllum karakter og tilfinningu .
Og ef ég fékk aðgang að músíköntum sem ekki heimtuðu peninga , þá nýtti ég mér það líka út í æsar .
Haustið 1972 var ég fenginn til að koma fram á árshátíð Framtíðarinnar í Menntaskólanum í Reykjavík .
Ég féllst á að taka það að mér gegn því að ég fengi einfalt rokkband til að koma fram með mér og þá fundust drengir í skólanum , einn á bassa , annar á gítar og sá þriðji á trommur .
Ég æfði með þeim prógramm fyrir árshátíðina og í mars hóaði ég aftur í þá til að leika með mér þessa nýsömdu Passíusálma .
Það var í SÚM-salnum og ég fékk mikla og góða fyrirgreiðslu hjá yfirvöldum þar .
" Stal mjög kirfilega " Þessi lög voru samin árið 1973 og þá var seventís-músíkin í eyrunum á manni , " segir Megas .
" En síðan hefur maður heyranlegan baksýnisspegil og ennþá eru uppáhaldslögin frá fiftís og sixtís í fullu gildi .
Inn á milli eru ballöður , sem ekki er hægt að greina að tengist einum tíma frekar en öðrum , en önnur lög hafa ákveðin efnistök ; til dæmis var ég með tónlist kanadísku hljómsveitarinnar The Band í huga þegar ég samdi nokkur , og einhverjum lögum stal ég mjög kirfilega , svoleiðis að enginn hefur áttað sig á því , " segir hann og glottir skelmislega .
" Jafnvel hinir spökustu menn hafa ekki áttað sig á þeim efnistökum , sem ég er hreykinn af , því skussarnir fá bara lánað , en hagir smiðir taka sér til nytja og án þess í raun að svipta eigandann neinu .
" Þá segir Megas nokkur laganna byggð á blúsnum en þegar hann notar rokkið þá fleygar hann oft taktinn í 4/4 með milliköflum í þrískiptum takti .
" Rímsýstemið á sálmunum er stundum nokkuð einhæft og það dregur stundum úr þeirri tilfinningu þegar nýr taktur tekur völdin í laginu .
Svo nota ég annað sem er meira rokk og ról en klassík , að hljómsveitin slær hljóm og klippir strax á hann en röddin heldur áfram og syngur frasann til enda .
Á síðasta atkvæðinu sem er sungið tekur hljómsveitin aftur við með miklum slætti og látum .
" Nú ríkir einveldi upplýsingar Talið berst aftur að hljómnum í sálmum Hallgríms Péturssonar , sem Megas hrífst af .
" Hvernig orðin hljóma , sem hljóð , er svo flott , " segir hann .
" Þessi miðaldakveðskapur er mjög brogaður , það er ekki Fjölnismállýska á honum .
En einhvernveginn er það skemmtilegra , með öllum slettunum úr dönsku og þýsku , heldur en " robespierríska " Fjölnismálið .
Það hefði getað orðið æði kauðskt að reyna að þýða þetta yfir á " hreinræktaða " íslensku , enda fara góðir hlutir oft fram úr sér .
Eins og upplýsingin ; nú ríkir orðið einveldi upplýsingar .
Hvernig kemur fólk út úr því ? – Enginn veit nokkurn skapaðan hlut ! Hindurvitni og hjáguðadýrkun eru með öllu bönnuð , sem er lífsessens , og þarna hefur upplýsingin snúist alveg við og er eiginlega ekki lengur til að upplýsa fólk heldur til að halda því í svo mikilli lýsingu að það sjái ekki nokkurn skapaðan hlut .
Einræði upplýsingar ...
" Eftir þessa ádrepu segir Megas að í seinni tíð séu lesarar farnir að fara sífellt verr með rímið við upplestur á Passíusálmunum .
" Allir góðir lesarar sem hafa vitað hvað þeir væru að gera , eins og Halldór Laxness og Jón Helgason , hafa haldið flámælinu til streitu .
Svo hafa komið til einhverjir vel menntaðir krakkar sem telja sig þurfa að leiðrétta það , og þar með fellur út rím og fleira , sem er aðeins rétt með flámælinu .
Í okkar flutningi er lögð áherslu á að allir flytjendur haldi flámælinu – það verður að berja það í fólkið ! " Passíusálmarnir eru merkilegt bókmenntaverk en vitaskuld hátrúarlegur kveðskapur í leiðinni .
Það kemur því ekki á óvart að sumum hafi þótt það óheppilegt að Megas væri að semja við þá lög og flytja þá á sinn hátt .
" Það urðu einhverjar uppákomur kringum það , " segir hann kankvís .
" Gylfi Gíslason , vinur minn , fylgdist vel með því sem ég var að gera og þegar hann vissi að ég ætlaði að flytja sálmana í fyrsta skipti á tónleikunum hjá SÚM þá bauð hann mér í útvarpsþátt sem hann var með .
Ég mætti niður í útvarp og söng þrjá sálma inn , með gítar og munnhörpu , og tveir þeirra voru fluttir í þættinum með viðtali og kynningu á tónleikunum .
Mér var sagt að allar símalínur inn í útvarp hefðu verið rauðglóandi meðan á flutningum stóð , þá stuttu stund , svo mikil helgispjöll þótti þetta vera .
Meðal ráðamanna útvarpsins var almennur ótti um að ég hefði styggt kirkjuna en þessar stofnanir vildu vera í vinfengi hvor við aðra .
Þátturinn var í fyrripart viku og á laugardeginum voru sendar út vikulegar panelumræður um útvarpsefni vikunnar .
Séra Jakob Jónsson var þar fulltrúi kirkjunnar .
Ég hlustaði ekki á þáttinn en var sagt að fulltrúi útvarpsins í umræðunum hefði verið nötrandi og tilbúinn að leggjast flatur og biðjast afsökunar , en þegar kom að umræðunum um þennan skandal þá kvað við annan tón .
Séra Jakob fór rólega af stað og sagðist telja að hann hafi skírt þennan mann sem flutti sálmana , reyndar öðru nafni ! , en síðan vék hann sér að því að segja að þarna væri komin enn ein sönnunin á því að þetta væru tímalausir sálmar og ættu stöðugt erindi .
Og ef við förum yfir á bókmenntasviðið , þá er svo margt í þessum sálmum sem er mjög almennt og tengist ekkert Lúther og fræðikenningum hans .
Það er ekkert erfitt fyrir þá sem telja sig til vantrúaðra að sjá sitthvað gott í þessu .
Ég hef alltaf haft þá trú að það séu allir trúaðir en brögðin velkjast fyrir mörgum .
" Hann brosir .
" Það er , hvort menn vilja með jarðarberja- eða bananabragði .
Sjálfur nálgast ég sálmana sífellt meira út frá tungumálinu og þessum hljómi í þeim , sem er svo megn .
" Æskulýðurinn syngur forngripi Nú styttist í þennan viðamikla þrískipta tónleikaflutning á Passíusálmunum og auðheyrt að það hefur verið í mörg horn að líta við undirbúninginn .
" Það er stutt til stefnu , " segir Megas .
" Miðhlutinn , sem hljómsveitin Moses Hightower flytur með okkur og kórnum , eru þeir sálmar sem flestir hafa dottið út við fyrri flutning .
Það þurfti nokkra yfirlegu að búa til viðlíka pússningu á þá og þeir sálmar hafa fengið sem hafa verið fluttir nokkrum sinnum .
Nú er ég búinn að pússa og hljómsveitin komin með þetta – þetta er útsetning eins og rokkarar gera .
Það skapar kontrast við hinar skrifuðu útsetningar Þórðar sonar míns og það held ég að sé af hinu góða .
Þótt ég hafi nú sungið í kór þá fer ég ekki að skipa röddum saman í nótum .
Ég skrifaði eina línu sem Þórður vafði röddum um .
Hann hafði líka fyrri versjónir af sálmunum til hliðsjónar og skilaði af sér ansi krassandi útsetningum fyrir Caput-hópinn ; þær eru krassandi á annan hátt en hefur heyrst í lögunum mínum .
Það koma fram bæði stríðir og harðir hljómar .
Þórður hefur spilað þetta fyrir mig út úr tölvunni og það var ansi magnað .
" Megas ítrekar að þrátt fyrir að þetta sé mikil framkvæmd þá komi margir að framkvæmd tónleikanna og fyrir vikið verði verkið léttara .
" Allir hafa þungavægi , hver hljóðfæraleikari og hver kórsöngvari .
Og undur hvað æskulýður landsins er fíkinn á að syngja þessa forngripi – ég efast um að þau hafi mikið bakköpp á heimilum sínum , þau eru mörg svo ung að þau eiga líka unga foreldra sem hljóta að vera komnir alveg úr takt við Passíusálmana .
Og ekkert eftir nema bara pirringurinn ...
" Lokatónleikarnir verða klukkan 15 á föstudaginn langa , þeim rammhelga degi þegar fólk hefur varla mátt hreyfa sig eftir veraldlegum verkum , hvað þá leika tónlist .
" Já , en það má flytja kirkjulega tónlist þennan dag .
Við skákum í því skjólinu , " segir Megas .
" Að vísu var kirkjan ekki öll á sama máli um þessi lög mín og séra Jakob í útvarpssal á sínum tíma , það var andúð á þessu og fyrir flutning á úrvali laganna í Gamla bíói árið 1985 mætti fulltrúi kirkjunnar á æfingu hjá okkur .
Hann þurfti að athuga hvort þetta væri við hæfi .
Ég hafði allan vara á og hélt uppi njósnum , og þegar hann var í þann veginn að ganga í húsið lét ég hljómsveitina sleppa því sem hún var að æfa og brá yfir í mildustu tónsmíðina .
Til að fá kirkjunnar þjóna að minnsta kosti ekki upp á kant við mig .
" 