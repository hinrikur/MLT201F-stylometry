Árið 1995 var ég au pair-stúlka í Bandaríkjunum , sem er kannski ekki í frásögur færandi , nema fyrir þær sakir að þegar ég horfi til baka stendur ein minning upp úr .
Svona miðað við nútímalifnaðarhætti stelpunnar er ekki hægt að segja annað en það hafi verið svolítið skrautlegt tímabil .
Nú ímynda sér eflaust einhverjir að þessi 18 ára stúlka hafi alltaf verið pöddufull á djamminu með fölsuð skilríki og á útopnu foreldralaus á framandi slóðum – en svo var ekki .
Stelpan var mjög upptekin af því að upplifa heiminn ein í framandi landi milli þess sem hún hakkaði í sig gular M & M-kúlur eins og enginn væri morgundagurinn .
Fyrrnefnd hökkun á gulum M & M-kúlum fór yfirleitt fram uppi í rúmi á kvöldin á meðan stelpan drakk í sig helstu tískustrauma úr tískubiblíunum Vogue og Elle .
Sumarið 1995 var Calvin Klein að gera mjög góða hluti í sumartískunni þarna í Bandaríkjunum og svo fannst mér tískuhúsið Escada dálítið töff .
Á sama tíma byrjaði ég líka að elska Donnu Karan og þá sérstaklega undirmerki hennar DKNY .
Þegar ég var ekki að hakka í mig gulu M & M-kúlurnar dundaði ég mér við að klippa það sem mér þótti mest spennandi út úr tískublöðum og líma inn í bók þar sem ég pældi í sniðum og efnum .
Reglulega hjólaði ég niður á Newbury Street í miðborg Boston og fór í allar fínu búðirnar , þreifaði á efnum og mátaði föt .
Eins miklar vonir og væntingar og ég hafði alltaf áður en lagt var af stað í þessa leiðangra kom ég yfirleitt dálítið vonsvikin heim úr þeim .
Það var ekki af því að það væri svo hryllilega leiðinlegt á Newbury Street og alls ekki af því að Saks og Nordström væru svo leim verslanir .
Sannleikurinn er bara sá að þegar ég var komin í öll flottu fötin sem birtust þarna í tískublöðunum 1995 ( inni í mátunarklefa ) leit ég alltaf allt öðruvísi út en fyrirsæturnar .
Það sem var vítt á þeim var þröngt á mér og svo má ekki gleyma að taka með í reikninginn að flíkur líta öðruvísi út á konu sem er 180 cm á hæð og 55 kíló en á smáhestinum , sem var dálítið vel í holdum á þessu tímabili .
Þetta gerði það að verkum að sjálfstraustið molnaði smám saman og var komið í duftform um tíma .
Á þessum árum var lítið sem ekkert rætt um fótósjopp þótt það hafi eflaust verið í fullri notkun og því gerði stelpan sér enga grein fyrir að það gætu hugsanlega verið einhver brögð í tafli .
Þær hefðu ekki allar fæðst svona " fab " .
Nú er stelpan orðin svo vel sigld og lífsreynd að hún sér náttúrlega í gegnum þetta allt .
Mikilvægasta lexían var samt að hafa lært það að lífið verður betra , bæði líkamlega og andlega , þegar það er ekki sykurhúðað með daglegu gotterísáti .
Enda vita fullorðnar konur að þær eiga að gera eitthvað allt annað í rúminu en liggja þar í gotterísmarineringu ...
martamaria@mbl.is 