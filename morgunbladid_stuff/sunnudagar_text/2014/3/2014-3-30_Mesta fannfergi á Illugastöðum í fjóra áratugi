Fannfergi hefur verið óvenju mikið í Fnjóskadal í vetur og umsjónarmaður orlofshúsabyggðarinnar á Illugastöðum segir snjó meiri nú en síðustu fjóra áratugi .
Erfiðlega hefur gengið að moka á svæðinu .
Fólk var í sumum bústöðunum um síðustu helgi en ástandið um miðja þá viku var reyndar ekki gæfulegt .
" Tækin okkar gáfust hreinlega upp þegar við reyndum að moka , " segir Jón Óskarsson , staðarhaldari .
" Veðrið versnaði mjög hjá okkur strax á miðvikudegi , var slæmt á fimmtudag og föstudag en fólk sem var snemma á ferðinni komst í bústaðina .
Mikill skafrenningur var svo fram yfir hádegi á laugardag en lagaðist eftir það .
Flest hús á svæðinu fóru bókstaflega á kaf .
Í eldhúsinu hjá okkur hjónum hafa reyndar verið náttúruleg gluggatjöld síðan í febrúar , " sagði Jón hlæjandi , en þau Hlíf Guðmundsdóttir búa á svæðinu .
" Hér hefur ekki verið svona mikill snjór síðan veturinn 1974 til 75 , fyrsta árið okkar hjóna hér á staðnum .
Snjórinn við eldhúsgluggann okkar hefur aldrei verið svona mikill , en nú er reyndar farin að sjást ljósglæta inn .
Skaflarnir hafa minnkað mikið í hlýjununum í vikunni , " sagði Jón fyrir helgina .
