Leikarinn og leikstjórinn Bergur Þór Ingólfsson er vanur því að draga vart andann milli verkefna .
Hann syndir frá leikstjórn eins söngleiks til annars og tekur þátt í frumsýningu á leikverki í Borgarleikhúsinu um helgina .
Hann segir leikhúsið snúast um allt aðra hluti en að vera ofboðslega gáfaður .
Hann hafi ekki áhuga á að vera homo yfirburðagáfna .
Samkennd skipti meira máli .
Júlía Margrét Alexandersdóttir julia@mbl.is Bergur Þór Ingólfsson lokaði fyrir stuttu ævintýralegu verkefni sem hann segist ekki vera samur eftir .
Hann hefur leikstýrt Mary Poppins , sem er orðinn vinsælasti söngleikur Íslandssögunnar , og brátt leikstýrir hann öðrum söngleik í New York eftir Ívar Pál Jónsson .
Norðmenn hafa sýnt Mary Poppins áhuga og til greina kemur að sýningin í Borgarleikhúsinu verði keypt til sýningar í stærsta söngleikjahúsi Norðmanna .
Um helgina verður Furðulegt háttalag hunds um nótt frumsýnt þar sem Bergur leikur föður einhverfs drengs .
Í kaffipásum hér heima á hann skypefundi við New York .
Þetta og ótalmargt fleira er á dagskrá Bergs , sem leikur og leikstýrir jöfnum höndum .
Segðu okkur fyrst frá áhuga Norðmanna á Mary Poppins .
Leist þeim svona vel á sýninguna ? " Já , nefnilega .
Þeir komu hingað fyrir jól og voru mjög áhugasamir um að kaupa Borgarleikhússýninguna og setja hana upp með norskum leikurum .
Leikmyndinni var því ekki hent núna þegar við vorum að ganga frá sýningunni og við geymum búningana vel .
Eins og stendur eru Norðmennirnir í samningaviðræðum við Borgarleikhúsið og skoða hvort það borgi sig fyrir þá að setja upp sýninguna sjálfir eða kaupa hana með okkar listrænu stjórnendum .
Það yrði þá leikárið 2015-2016 sem Mary Poppins yrði sett upp úti .
" Var ekkert undarlegt að kveðja Mary Poppins-verkefnið ? " Það má segja að þetta hafi verið mikil tilfinningaleg fjárfesting fyrir alla sem að þessu komu .
Þegar tjaldið féll á síðustu sýningu féllust allir í faðma .
Þetta var eins og lítið kærleiksþorp og tökumaður Stöðvar 2 , sem kom til að fylgjast með síðustu sýningunni , fór meira að segja að gráta örlítið þegar hann var að mynda á bak við .
Við erum mjög stolt og glöð með þetta .
Mary Poppins var stórkostlega lærdómsríkt tveggja ára ferli en nú er það að baki og maður stefnir bara að nýjum sigrum með reynsluna í farteskinu .
" Hvenær byrjaðirðu að leikstýra ? Í atvinnuleikhúsi var það Kristnihald undir Jökli árið 2001 .
Ég hef leikstýrt um tuttugu verkum , bæði í stóru leikhúsunum en einnig annars staðar , eins og Stúdentaleikhúsinu og svo í GRAL , grindvíska atvinnuleikhúsinu sem ég stofnaði ásamt félögum mínum .
Ég hef alltaf verið í 300 prósent vinnu því jöfnum höndum hef ég leikið og leikstýrt .
Í augnablikinu er ég sérstaklega stilltur inn á leikstjórnina þótt ég vilji í raun gera allt .
Þetta er eins og að vera í hljómsveit : " Komum hérna öll saman , þrjú eða þrjátíu , og gerum eitthvað skemmtilegt og það er best ef ég ræð ! Svo skrifum við eitthvað saman og sköpum .
" " Hvernig leggst verkefnið í New York í þig ? " Ég er á Skype þessa dagana að tala við skrifstofuna úti sem sér um að ráða fyrir okkur fólk til verksins .
Það er allt frá sýningarstjórum upp í smiði .
Ég bý til prófíl af þeim leikurum sem ég þarf á að halda og svo forvelja þau fyrir okkur leikara sem við tökum í prufur úti í New York í páskafríinu frá leikhúsinu hér heima .
Þá sit ég með hinum listrænu stjórnendunum úti í sal eins og í bíómyndunum og læt fólk syngja og dansa fyrir mig , " segir Bergur hlæjandi .
" Við frumsýnum verkefnið 16. ágúst en ég flýg með fjölskylduna út um miðjan júní .
Eiginkona mín , Eva Vala Guðjónsdóttir , er leikmynda- og búningahönnuður og verður í að undirbúa einhver verkefni þarna úti en annars verða hún og dætur mínar í því að anda að sér borginni meðan ég upplifi minn draum í leikhúsinu .
" Tengsl eiginkonu nýtast Eva Vala er verðlaunahönnuður , hefur meðal annars hlotið Edduna fyrir sín störf , og í gegnum hana hafa aðstandendur söngleiksins nýja , Revolution in the Elbow of Ragnar Agnarsson furniture painter , fengið sambönd við fólk úti sem hefur verið tilbúið að aðstoða við leit að fólki til vinnslu söngleiksins .
Er þar því að þakka að Eva Vala hefur verið að vinna með því kvikmyndafólki frá Hollywood sem komið hefur hingað til lands síðustu tvö sumur í tengslum við stórmyndirnar Noah og Walter Mitty .
Bergur gat því haft samband við til að mynda Michael Wilkinson , sem kom með góðar ábendingar .
Þau hjón hafa meðal annars unnið saman í GRAL en leikhúsið hefur sett upp fjögur leikverk .
Þar af er vinsælustu sýningu þeirra að ljúka , Horn á höfði , sem gengið hefur fyrir fullu húsi í sex ár .
GRAL og Stúdíó Sýrland eru þessa dagana að þróa saman nýja leið til að taka upp leiksýningar með það fyrir augum að Horn á höfði komi út á dvd-mynddiskum .
Bergur er þá þessa dagana að æfa leikritið Hamlet litla , sem er útgáfa af harmleik Shakespeares .
Bergur skrifaði verkið út frá því að það félli í kramið hjá yngri kynslóð .
Ætlunin er að bjóða öllum fimmtubekkingum í Reykjavík að sjá sýninguna .
Sjálfur á hann ellefu ára stelpu sem og fjórar dætur allt í allt á aldrinum 11-23 ára .
Hjálpar það að eiga barn á þessum aldri við að skapa fyrir börn ? " Sjálfur hef ég barnslega eiginleika þótt ég skilgreini mig ekki sérstaklega sem barnaleikhúsmann og Mary Poppins er til dæmis ekki barnasýning heldur fjölskylduleikrit .
Það er í raun ekki mikill munur á því að skrifa fyrir börn eða fullorðna .
Ellefu ára krakkar eru orðnir svo ofboðslega klárir og ég tala til vitsmuna þeirra og tilfinningagreindar , sem er nánast á sama plani og mín eigin .
Hamlet er verk sem fjallar um ekkert smádramatíska atburði þar sem Hamlet missir föður sinn og kemst að því að það er fjölskyldumeðlimur sem myrti hann .
Ég ávarpa krakkana með sömu virðingu og ég myndi gera á kvöldsýningu með fullorðnum .
Kannski myndi ég bæta inn nokkrum klúryrðum ! En ég hef mikið leitað ráða hjá stelpunum mínum í gegnum tíðina og til dæmis kom þessi ellefu ára með mér að horfa á Mary Poppins og tók niður nótur og kom með ábendingar .
Ég leita álits hjá þeim og sumt sem ég nota í minni vinnu kemur frá þeim .
Þannig er leynimálið í Horni á höfði komið úr þeirra leikjum .
Ég myndi segja að heimilislíf okkar væri ærslafullt en ábyrgt , sem skilar sér inn í leiksýningarnar .
" Um helgina verður leikritið Furðulegt háttalag hunds frumsýnt í Borgarleikhúsinu en þar leikur Bergur föður einhverfs drengs .
Hvernig hefur sú reynsla verið ? " Ég held að fólk eigi eftir að finna til mikillar samhygðar með þessum dreng .
Ef okkur tekst ætlunarverk okkar , sem við komum til með að gera , verður þetta skemmtileg , hröð og hjartahlý en kannski um leið hjartaskerandi tilfinning .
Verkið fjallar um hvað drengurinn þarf að takast á við í heimi sem við höfum búið til , okkar samfélagi , sem er heimur sem hann upplifir öðruvísi en við hin .
Og svo hvernig heimurinn sér hann .
Ég held að við höfum stefnt að því að fólk sem þekkir til þessara aðstæðna eigi eftir að kannast við sig í verkinu en einnig að hinir sem þekkja þessar aðstæður ekki geti fylgst með , komist að ýmsu og fengið að vera hluti af þessu mynstri eina kvöldstund .
Maður komst að því við vinnslu verksins að sjálfur , eins og kannski flestir , er maður með einhvers konar þráhyggju .
Konan mín kallar það þrjóskuröskun í mínu tilfelli .
" Ég er alveg að koma að borða , ég verð bara að klára þetta og hitt .
" Og þetta að fá lög á heilann sem maður getur ekki bægt frá , að geta ekki stigið á strik á gangstéttum og þurfa að telja ljósastaura .
Ef maður myndi svo stilla þessi atriði aðeins hærra , setja þau í magnara , getur maður auðvitað ímyndað sér að það væri erfitt að lifa .
Sumt af þessu nýtist manni samt í að einbeita sér og klára verkefni .
" Þú komst sterklega til greina sem borgarleikhússtjóri .
Á vel við þig að ráða og stjórna ? " Það má segja það jú .
Ég á helling af orku og hugmyndum handa leikhúsinu en er sáttur við valið á Kristínu , held að þar hafi tekist vel til .
Það á vel við mig að fá fólk til að vinna saman og finna hæfileika þess og veita þeim farveg .
Ég held að ég hafi alltaf verið þannig .
Leikhúsið í mínum huga snýst um að virkja hæfileika fólks en ekki beisla þá .
Leikhúsið snýst líka að stærstum hluta um að leyfa fólki að finna til samhygðar .
Á sviðinu eru leikarar og þeim líður einhvern veginn saman , annaðhvort vel eða illa .
Svo kemur fólk í salinn og það fær að upplifa þessa líðan með persónunum á sviðinu .
Það er hægt að gera ótrúlegustu hluti í gegnum þessa samkennd , jafnvel lækna og laga einsemd .
Fyrir nokkrum árum voru svokallaðar spegilfrumur uppgötvaðar og þá var einn þekktur leikhúsmaður sem sagði að það kæmi honum ekkert á óvart – leikhúsið hefði vitað þetta lengi .
Spegilfrumur gera okkur að manneskjum og skilgreina okkur .
Við erum ekki lengur homo sapiens sapiens .
Við erum homo empatíkus .
Menn samkenndar en ekki hinir ofboðslega vitiborni-vitibornu menn .
Ég tengi frekar við það en að vera ógeðslega gáfaður .
Hvað á ég líka að gera við það ? Á ég að finna upp nýja kjarnorkusprengju ? Finna upp app ? Tengja betur við fjölskylduna ? Aldeilis ekki .
Við í leikhúsinu höfum ekkert við vitiborna-vitiborna-vitiborna-skilgreininguna að gera .
Vinátta er afl sem ég skil .
" 