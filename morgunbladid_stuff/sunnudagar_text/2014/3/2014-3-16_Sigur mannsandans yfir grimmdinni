Auschwitz-ætingarnar , sex mynda sería eftir Einar Hákonarson , var á dögunum færð Háskólalistasafninu í St .
Louis í Bandaríkjunum að gjöf .
Að gjöfinni stóðu bandarísk hjón , Lorraine og Jordan Cherrick , en Einar gaf þeim seríuna fyrir um áratug .
Auschwitz-ætingarnar eru abstrakt fígúratífar og fjalla í senn um ferðalag fanganna til Auschwitz og sigur mannsandans .
Að sögn Jordans Cherricks er tilgangurinn með því að gefa safninu verkin sá að sem allra flestir fái að njóta þeirra .
" Þetta er gjöf til mannkyns sem verður vonandi til þess að þeir sem sjá þetta stórkostlega listaverk gleymi ekki hryllingi Helfararinnar og muni aldrei leyfa svo svívirðilegum glæp að eiga sér stað aftur , " segir hann .
Safnstjórinn , séra Terrence Dempsey , er í skýjunum með gjöfina .
" Þetta er sannkölluð samviskugjöf , " segir hann .
" Ætingarnar verða ekki bara aðgengilegar háskólasamfélaginu heldur öllum almenningi .
Við erum Cherrick-hjónunum afar þakklát fyrir þessa mikilvægu gjöf .
" Einar kynntist Cherrick-hjónunum , sem bæði eru lögmenn í St .
Louis , fyrir allmörgum árum þegar þau keyptu af honum málverk .
Góð kynni tókust með þeim í kjölfarið og gaf Einar þeim síðar Auschwitz-ætingarnar , ekki síst vegna uppruna þeirra en hjónin eru gyðingar .
Fjörutíu ára gömul verk Auschwitz-ætingarnar eru tæplega fjögurra áratuga gamlar en Einar vann þær snemma á ferlinum eftir að hafa farið í ógleymanlega heimsókn í útrýmingarbúðirnar alræmdu árið 1965 .
" Eftir að hafa lesið bókina Nótt eftir Elie Wiesel , sem fjallar um útrýmingarbúðir nasista , vaknaði áhugi á því að heimsækja Auschwitz og það gerði ég ásamt hópi fólks sem var með mér í myndlistarnámi í Svíþjóð á þessum tíma .
Það var mikið áfall að koma í búðirnar og fá staðfestingu á því hvað manneskjan getur verið grimm .
Í framhaldinu vann ég þessa seríu og það er mjög ánægjulegt að hún sé nú komin á safn í Bandaríkjunum , " segir Einar .
Einar og Cherrick-hjónin voru sammála um að tileinka seríuna Fred S. Zeidman , fyrrverandi stjórnarfomanni bandaríska Helfararráðsins , en hann hefur helgað líf sitt baráttunni gegn misrétti í þessum heimi .
Háskólalistasafnið í St .
Louis ( SLUMA ) sérhæfir sig í samtímalist og státar af verkum eftir Serge Poliakoff , Richard Serra , Ernest Trova og marga fleiri .
Þá er mikið um trúarleg verk í safninu en það var á sínum tíma stofnað af katólikkum .
orri@mbl.is 