Skemmtileg auglýsingaherferð Netgíró hefur vakið athygli að undanförnu .
Þar er Netgíró kynnt sem ný leið til að borga fyrir vörur og þjónustu , jafnt á netinu sem úti í verslun .
En hvað er Netgíró og hvernig virkar það ? Er eitthvað við Netgíró sem neytendur þurfa að gæta sín á ? Blaðamaður Morgunblaðsins ræddi við Gunnar Ólafsson , sölu- og þróunarstjóra Netgíró .
Greitt með lykilorði Hann segir Netgíró hafa byrjað sem nýjan greiðslumáta á netinu .
Aðstandendur fyrirtækisins hafi viljað bjóða upp á einfaldari , þægilegri og öruggari leið til að greiða .
" Ef verslað er við netverslun sem býður upp á Netgíró þá fer greiðsluferlið þannig fram að kaupandinn slær einfaldlega inn kennitöluna sína og lykilorð til að samþykkja kaupin .
Þetta er fljótlegt ferli og hefur m.a. þann kost í för með sér að ekki þarf að slá inn langar og flóknar greiðsluupplýsingar eða setja viðkvæmt greiðslukortanúmerið út á netið .
" Ferlið er svipað þegar Netgíró er notað úti í verslun .
" Sölumaður skannar inn vöruna og velur Netgíró sem greiðslumáta .
Þar slær hann inn kennitölu greiðandans sem fær á um leið SMS-skilaboð með átta stafa lykilorði .
Sölumaðurinn slær þetta númer inn í afgreiðslustöðina og kaupin eru frágengin .
" Þar með er þó ekki öll sagan sögð .
Gunnar bendir á hagræðið sem felst í því að geta verslað án þess að hafa reiðufé eða greiðslukort við höndina , en að auki hefur kaupandinn 14 daga frest til að ganga frá sjálfri greiðslunni .
" Kaupin birtast sem greiðsluseðill í netbankanum með eindaga tvær vikur fram í tímann .
Kaupandinn getur því greitt reikninginn þegar honum hentar og án allra vaxta í þessar tvær vikur , " segir hann .
Netgíró býður einnig kaupanda að dreifa upphæð vöru á allt að 12 mánuði með kjörum svipuðum þeim sem greiðslukortafyrirtækin bjóða .
195 kr. í hvert skipti Ofan á kaupverðið þarf neytandinn að greiða 195 kr. tilkynningar- og greiðslugjald fyrir hvert skipti sem Netgíró er notað , en Gunnar leggur á það áherslu að tilkynningargjaldið sé kostnaður við að stofna kröfu í netbanka .
Ef svo óheppilega vill til að reikningur er ekki greiddur á réttum tíma er kostnaðurinn á svipuðu róli og fólk á að venjast hjá greiðslukortafyrirtækjunum , og bætast þá við dráttarvextir og vanskilagjöld .
" Við sendum bæði tölvupóst og SMS þegar styttist í eindagann sem og eftir eindaga og setjum ógreidda reikninga ekki í innheimtuferli fyrr en önnur úrræði hafa verið fullreynd .
Þessi nálgun okkar virðist hafa gefið góða raun því Íslendingar eru upp til hópa skilvísir og hefur það sýnt sig að fáir einstaklingar greiða ekki á réttum tíma .
" Kostnaðurinn við þjónustuna leggst hins vegar á seljandann og er verðskráin þar aftur á svipuðu róli og hjá greiðslukortafyrirtækjum , að sögn Gunnars .
" Við rukkum seljendur þó ekki um árgjöld , mánaðargjöld né nein önnur föst gjöld , heldur aðeins veltutengda þóknun þegar sala á sér stað .
Þetta þýðir að þröskuldurinn er lágur fyrir litla seljendur og stórnotendur Netgíró fá hagstæð kjör í krafti mikillar veltu .
" Þegar einstaklingur skráir sig hjá Netgíró , á www.netgiro.is , gefur hann upp kennitölu og fær úthlutað úttektarheimild byggða á lánshæfismati Creditinfo .
Heimildir eru frá 30-500.000 kr. og fara hækkandi með aukinni skilvísi og ítarlegra greiðslumati .
Í dag er hægt að greiða með Netgíró hjá yfir 500 verslunum .
