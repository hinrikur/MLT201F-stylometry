Náttfari sá sem varð eftir við Skjálfanda þegar Garðar Svavarsson hélt af landi brott upp úr miðri níundu öld , hefur ekki notið sannmælis að margra mati enda að líkindum fyrsti landnámsmaður Íslands .
Örlygur Hnefill Örlygsson á Húsavík vill setja Náttfara á þann stall sem honum sæmir og verður hann í öndvegi á nýju safni nyrðra .
Könnuðir af ýmsu tagi hafa verið Örlygi Hnefli hugleiknir .
" Mér hafa lengi þótt æfingar bandarísku tunglfaranna hér á okkar slóðum á áttunda áratugnum stórmerkilegar , fór að safna efni um þær fyrir nokkru og hélt sýningu um æfingar þeirra í Safnahúsinu hér á Húsavík árið 2011 , " segir Örlygur Hnefill við Morgunblaðið .
" Í sömu viku og ég opnaði sýninguna fór Össur Skarphéðinsson utanríkisráðherra til fundar við Hillary Clinton í Washington og eftir að þau höfðu rætt alvöru mál sagði Össur henni frá sýningunni og bandaríski utanríksráðherrann sendi kveðju til Húsvíkinga fyrir vikið .
Það gaf verkinu byr undir báða vængi .
" Bandarískir geimfarar æfðu í Þingeyjarsýslu 1965 og aftur 1967 þar sem þeir bjuggu sig undir fyrstu ferðir til tunglsins .
" Þegar ég fór að skoða könnunarsöguna ; þörf mannsins til að gera eitthvað nýtt , hvort sem eru víkingar eða geimfarar , sé ég ákveðnar tengingar við Þingeyjarsýslu ; Garðar Svavarsson , sem hér hafði vetursetu , sigldi fyrstur í kringum Ísland og Bill Anders , eini geimfarinn sem kom bæði 1965 og 67 , flaug fyrstur í kringum tunglið .
" Vert er að geta þess að Örlygur hyggst einnig rifja upp kapphlaupið á pólana á Könnunarsafninu ; The Exploration Museum eins og hann nefnir það á ensku .
Safnið , sem Örlygur opnar 10. maí , er til húsa í Hlöðufelli , þar sem Reðasafnið var áður .
" Friðrik Sigurðsson bóksafli á Húsavík lánar mér húsið , ég get verið hér í tvö til þrjú ár en vonandi stækkað safnið að þeim tíma liðnum .
" Skáld og aðrir listamenn hafa gefið mörgum persónum úr sögunni andlit á síðari tímum en Örlygur nefnir að þeir félagar , Garðar og Náttfari , hafi ekki verið í þeim hópi .
" Ég einsetti mér að láta gera af þeim myndir og Garðar er tilbúinn ; það var Artûras Slapðys frá Litháen sem málaði hann , en ég vil lyfta sögu Náttfara enn frekar því okkur finnst þurfa að gera hans merka landnámi mun betri skil en hingað til .
Ég fékk Kristin G. Jóhannsson , myndlistarmann á Akureyri , til að koma með hugmyndir að andliti á hann .
Kristinn hefur lesið mikið um landnámsmanninn og hefur teiknað Náttfara eins og hann ímyndar sér hann ; nú á bara eftir að mála myndina og hún verður tilbúin fyrir opnun safnsins .
Arngrímur Jóhannsson flugstjóri , bróðir Kristins , ætlar af rausnarskap sínum að fjármagna verkið .
" Bræðurnir sóttu Örlyg heim í vikunni og Arngrímur , sem segist lengi hafa verið kortasafnari af ástríðu , notaði tækifærið og afhenti safninu að gjöf forláta Íslandskort eftir hollenska kortagerðarmanninn Mercator úr handriti frá 1595 .
" Það er mikill fengur að þessu korti .
Ég kann Arngrími innilegar þakkir fyrir hans framlag , " sagði Örlygur .
