Hin forvitnilega þýska kvikmyndahátíð stendur nú yfir í Bíóparadís .
Sýndar eru valdar kvikmyndir af ólíkum toga , meðal annars opnunarmyndin Tvö líf sem fjallar um sannsögulega atburði eftirstríðsáranna í Noregi .
Myndlistarkonan Dodda Maggý verður á laugardag kl. 15 með listamannsspjall á sýningunni Hljómfall litar og línu í Hafnarhúsinu , þar sem hún er einn sýnenda .
Á sýningunni eru verk sem byggjast á sampili tónlistar og myndlistar .
Á forvitnilegum tónleikum Notus-tríósins í Norðurljósasal Hörpu á sunnudagskvöld klukkan 19.30 verða frumflutt tónverk eftir tónskáldin Báru Grímsdóttur og Elínu Gunnlaugsdóttur .
Einnig eru á efnisskránni sónata eftir Prokofiev og tríó eftir T. Nikolayeva .
Síðustu förvöð eru að sjá Bláskjá í Borgarleikhúsinu því síðustu sýningar eru nú um helgina .
Verkið er eftir Tyrfing Tyrfingsson og í leikstjórn Vignis Rafns Valþórssonar .
Rýnir Morgunblaðsins sagði það vera kraftmikið , og að framvindan væri " fáránleg , fyndin og áhugaverð " .
Óhætt er að mæla með sameiginlegum tónleikum Kórs Neskirkju og Söngsveitarinnar Fílharmóníu við kórunnendur , en þeir verða í Neskirkju á laugardag kl. 17 .
Hvor kór flytur eigin blandaða dagskrá auk þess sem þeir koma fram saman .
