Búlgarinn Grigor Dimitrov og hin kanadíska Eugenie Bouchard tóku sér smá frí frá æfingum í Mexíkó og léku æfingarleik .
Slíkt væri ekki frásögum færandi nema fyrir þær sakir að leikurinn fór fram á flotpalli úti á rúmsjó .
Þau Dimitrov og Bouchard spiluðu leik sem Búlgarinn vann eftir að Bouchard hafði haft undirtökin framan af .
Þau fengu aldeilis veðrið til að spila í , hitinn var í kringum 25 gráðurnar , sjórinn sléttur og hentu þau sér í sjóinn á eftir til að kæla sig – en ekki hvað .
" Þetta var ótrúlega gaman og gott að brjóta upp rútínuna og brosa smá , " sagði Búlgarinn við fjölmiðla eftir viðureignina og sú kanadíska kvittaði undir með félaga sínum .
" Ég hef aldrei spilað tennis á vatni áður þannig að það er hægt að stroka það út af listanum .
Þetta var gríðarlega gaman og trúlega ein skemmtilegasta viðureign sem ég hef tekið þátt í .
" Bouchard er tvítug og er númer 19 á heimslista kvenna en hún er talin ein sú allra efnilegasta í tennisheiminum .
Dimitrov er númer fjögur á mótinu sem hefst um helgina en hann er þekktastur fyrir að vera kærasti Mariu Sharapovu frá Rússlandi .
