Sundkonana Hrafnhildur Lúthersdóttir er margfaldur Íslandsmeistari og Íslandsmethafi í bringusundi og fjórsundi .
Hún hefur tekið þátt í fjölda alþjóðamóta og keppti m.a. á Ólympíuleikunum í London árið 2012 .
Hún stundar nám og sundþjálfun við einn virtasta háskóla í Bandaríkjunum og er tilbúin til að veita lesendum góð ráð varðandi líkamsrækt og heilsu .
Hversu oft æfir þú á viku ? Ég æfi alls 17 sinnum á viku í samtals 28 tíma .
Ég æfi 11 sinnum í lauginni og þrisvar á bakkanum þar sem við hlaupum , sippum og gerum magaæfingar .
Þá lyftum við einnig þrisvar í viku .
Svo gerir maður auka líka , því aukaæfingin skapar meistarann ! Henta slíkar æfingar fyrir alla ? Svo stíft prógramm hentar alls ekki öllum en sund nokkrum sinnum í viku , klukkutíma í senn , er mjög gott fyrir flesta .
Það reynir á marga vöðva í einu og kemur manni auðveldlega í form .
Hvernig er best fyrir nýliða að koma sér af stað ? Það er alltaf best að stinga sér í djúpu laugina bókstaflega , og byrja að gera eins mikið og maður treystir sér til , en passa sig að ofgera sér ekki strax , frekar byrja létt og bæta við fleiri dögum , fleiri mínútum , fleiri ferðum eftir því sem líður á og maður treystir sér í meira .
Svo er líka alltaf gott að hafa einhvern með sér , það styttir tímann og æfingarnar virðast léttari .
Þannig annaðhvort að fá einhvern með sér í laugina eða skrá sig á námskeið eða í sundfélagið og kynnast nýju fólki .
Hvað ráðleggurðu fólki sem vill hreyfa sig meira ? Ef fólk vill hreyfa sig meira er best að byrja létt og gera eins mikið og maður treystir sér til .
Sumir eiga það til að byrja á fullu og gefast upp ef þeir sjá ekki neitt gerast .
En að byrja létt og bæta við sig jafnt og þétt er betra .
Og mundu að það er alltaf erfitt að byrja , en þegar þú ert kominn yfir " vegginn " geturðu allt ! Ertu meðvituð um mataræðið ? Ég reyni að vera meðvituð um mataræðið en ég er mannleg rétt eins og allir aðrir , mig langar í pítsuna um helgar og súkkulaðið þegar ég fer í bíó .
En ég reyni að hugsa um það eins mikið og ég get og það hjálpar mikið að við erum með næringarfræðinga hérna úti í skólanum sem hjálpa okkur með allt varðandi mataræðið .
Ég reyni bara að passa hvað ég borða og passa að borða ekki of mikið .
Reyni alltaf að borða grænmeti og ávexti á hverjum degi og ekki of mikið af brauði , þó að það gangi aldrei upp hjá mér .
Hvað ráðleggurðu fólki sem vill bæta mataræðið ? Það geta auðvitað ekkert allir verið að pæla í kaloríum og telja hvað þeir borða allann daginn .
En það sem er hægt að gera er að reyna að passa að borða reglulega og ekki sleppa morgunmat ! Svo er um að gera að reyna að finna sér eitthvað hollt til að borða þegar maður vill teygja sig í óhollustuna , eins og hnetur , jógúrt eða ávexti .
Hver er lykillinn að góðum árangri ? Mataræði , svefn og æfingar .
Svo er aðallykillinn , finnst mér , að hafa gaman af því sem þú ert að gera .
Hver eru erfiðustu meiðsli sem þú hefur orðið fyrir ? Þegar ég braut olnbogann á mér rétt fyrir Ólympíuleikana 2012 .
Ég var búin að vera að æfa fyrir leikana í alveg fjögur ár og svo meiddist ég rétt áður en ég átti að fara til London , það tók verulega á mig andlega .
Sérstaklega af því að ég meiddist ekki einu sinni þegar ég var að synda eða lyfta eða neitt slíkt , ég datt í matvörubúðinni í Frakklandi þegar ég var að kaupa kex og slíkt til að hafa uppi á herbergi meðan við vorum þar í æfingabúðum .
En sem betur fer höfðum við gott teymi sem hjálpaði mér í gegnum allt og ég lærði af reynslunni .
Meiðslin gerðu mig sterkari og gerðu það að verkum að ég er enn ákveðnari í að standa mig ennþá betur á leikunum árið 2016 .
