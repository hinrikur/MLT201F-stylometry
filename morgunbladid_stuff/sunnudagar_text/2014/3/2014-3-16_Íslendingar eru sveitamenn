Ertu í raun og veru sveitamaður eða er þetta gervi ? Ég er ekki leikin persóna , nei .
Ég er alveg jafnmikill sveitamaður og ég lít út fyrir að vera og er bara stoltur af því .
Íslendingar eru allir sveitamenn í alþjóðlegu samhengi og ættu ekki að reyna að fela það .
Hvernig er síðasta vísa sem þú samdir ? Ég er það smekkvís að ég gæti þess vandlega að gleyma hratt og örugglega þeim vísum sem ég sem .
Þær eru alltaf vondar og sem betur fer fáar .
En fyrst þú spyrð þá er þetta síðasta vísan sem ég samdi : Pilturinn fær plús í kladda , pjakkurinn sá göfgar andann .
Ekki er slæmt að eiga Ladda sem eykur fjör og kætir landann .
RÚV eða Ríkisútvarpið ? Já takk .
Hvernig stendur á því að þú heldur með knattspyrnuliðinu Halifax Town ? Norðarlega í Englandi er borgin Halifax , á stærð við Reykjavík , ein mesta textílborg Evrópu fyrr á öldum .
Þar er knattspyrnuliðið Halifaxhreppur , eitt ömurlegasta knattspyrnulið Englands og það er liðið mitt .
Einfaldlega vegna þess að það má ekki skilja neitt útundan , ekki einu sinni ömurleg knattspyrnulið .
Halifaxhreppur var dæmdur niður í áttundu deild fyrir nokkrum árum eftir gjaldþrot en nú er allt að gerast .
Liðið er komið í fimmtu deild og er sem stendur aðeins tveimur stigum frá því að komast í umspil um sæti í þeirri fjórðu .
Geri aðrir betur .
Hversu gaman var að gera Ladda-þættina ? Það var alveg gaman .
Ég vinn við á hverjum degi að taka viðtöl við skemmtilegt og áhugavert fólk þannig að það var ekki nýtt .
Það er hins vegar ekki á hverjum degi sem maður fær tækifæri til að ræða við stjörnur eins og Eirík Fjalar eða Elsu Lund .
Að maður tali ekki um Ladda sjálfan .
Ég er búinn að hlæja að Ladda síðan ég fæddist þannig að þetta var draumaverkefni .
Bara að fá að hitta hann í eigin persónu var stór stund fyrir mig .
