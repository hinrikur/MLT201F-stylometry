Í dálitlu snjófjúki og dvínandi dagsbirtu liggur leiðin heim til Auðar Rakelar Georgsdóttur og Agnars Friðriks Agnarssonar sem búa við Hraunbæ í Reykjavík .
Viðtökurnar eru góðar , litla dóttirin á heimilinu , Alma Hlökk , vill umfram allt sýna ljósum prýtt herbergið sitt og býður svo höfðinglega til stofu til að sýna dúkkuvagninn sinn , sem stendur fyrir framan sjónvarpið .
Guðrún Guðlaugsdóttir gudrunsg@gmail.com G leði ríkir á heimilinu enda Alma Hlökk litla nýkomin af leikskólanum með pabba sínum .
Agnes , systir húsfreyju og Rúnar , unnusti hennar eru á förum eftir að hafa verið í heimsókn .
Okkur Auði Rakel Georgsdóttur er ekkert að vanbúnaði að setjast svolitla stund saman í stóra leðursófann í stofunni til þess að ræða lítillega um heimilishaldið og búskapinn á bænum .
" Við fluttum í þessa íbúð hér í Hraunbænum fyrir rösku ári .
Hún var ekki í góðu standi þegar við keyptum hana .
Gólfefnin , einkum parketið , þarfnast lagfæringar , þarf að slípa það upp og stórt gat hafði verið gert í vegg milli svefnherbergis og baðherbergis .
Það þurfti að fylla upp það , því inn um þetta gat komu mýs .
Gluggarnir eru líka með svolitlar rakaskemmdir , " segir Auður Rakel .
Íbúðin er þriggja herbergja og þau hjón hafa af útsjónarsemi komið tölvu fyrir í rými þar sem áður var fataskápur , sem og er kommóða komin inn í fataskáp hinnar tveggja ára heimasætu .
Annað barn þeirra hjóna , drengurinn Myrkvi Hrafn , fæddist 23. desember sl. og á tölvuskjá á sófaborðinu má sjá fjölmargar myndir af hinum nýja fjölskyldumeðlim , jafnt vakandi sem sofandi .
" Við fórum heim með barnið á aðfangadagskvöld og einmitt þegar við vorum að spenna beltið á bílstól nýfædda barnsins þá heyrðum við kirkjuklukkurnar í Hallgrímskirkju hringja inn jólin .
Okkur fannst það krúttlegt .
Allt hefur gengið vel og Aggi er núna í fæðingarorlofi og auðvitað ég líka .
" Hvar hafið þið litla manninn ? Á nóttunni er hann í rimlarúmi við hliðina á hjónarúminu , mín megin .
En á daginn er hann í vöggu sem amma mín , Auður Egilsdóttir , á og notaði fyrir börnin sín fimm og ég sjálf og Alma Hlökk vorum líka í .
Við Agnar vorum heppin að vera búin að kaupa okkur íbúð áður en drengurinn fæddist .
Við fengum íbúðin okkar lækkaða vegna fyrrnefndra skemmda en við máluðum og gerðum huggulegt , þó enn sé eftir að gera ýmislegt .
Okkur líður mjög vel hérna , umhverfið er rólegt og ekkert heyrist á milli íbúða .
Róluvöllurinn í garðinum okkar er skemmtilegur og gott aðgengi fyrir börn , " segir Auður Rakel .
En hver skyldi mest sinna börnunum ? " Við gerum það bæði , sennilega nokkuð jafnt þegar á allt er litið .
Maðurinn minn er að vinna í steypufyrirtæki .
Ég er fegin að hafa fengið hann í land , áður var hann á frystitogara fyrir norðan .
Meðan hann enn var á sjónum bjó hann til tvíarma kertastjaka handa mér í sínum frítíma og kom mér svo á óvart með þessa gjöf þegar hann kom heim .
Mér þykir mjög vænt um þennan kertastjaka af því Aggi bjó hann til fyrir mig og þetta er eitthvað sem maður getur alltaf átt .
Sjálf hef ég verið í námi .
Ég var í menntastoðum hjá Mími og lauk prófi þar og er nú í Háskólanum í Reykjavík í frumgreinanámi .
En vegna meðgöngunar varð ég að fara í námshlé .
Ég ætla svo að halda áfram næsta haust .
Enn er ég ekki ákveðin hvað ég tek fyrir þegar ég hef lokið frumgreinarprófi og hef fengið rétt til að fara í háskóla .
" Hvernig hagið þið hjónin heimilishaldinu ? " Við skiptum heimilishaldinu jafnt .
Aggi ryksugar , vaskar upp og þvær gólf til jafns við mig .
Við erum líka með fasta þvottadaga , þvoum allan þvott á sunnudögum .
Við reynum líka að taka einn dag vikunnar í tiltektir .
Þá er allt skúrað og hreinsað .
Hins vegar sér Aggi alveg um bílinn og allar viðgerðir .
Ég sé frekar um þvottinn , brjóta saman og setja inn í skápa .
Alma Hlökk tekur þátt í öllu saman , brýtur saman þvott og fær sína litlu fötu og tusku til að þurrka af í herberginu sínu .
Hún hefur ótrúlega gaman af þessu .
Okkur finnst gott að hafa þessa reglu , hafa allt hreint og fínt .
Ég ólst upp í Luxemburg , þar átti ég öll æskuárin og þar var heimilishaldið öðruvísi en hjá okkur .
Mamma var heimavinnandi húsmóðir en pabbi minn er flugvirki og var oft að erlendis og var ekki mikið heima .
Ég er því alin upp við nokkuð gamaldags heimilishald þar sem mamman sá um allt sem viðkom okkur börnunum .
Hún sá um flest sem laut að heimilinu en pabbi tók auðvitað þátt í heimilishaldinu þegar hann átti frí , sem var frekar sjaldan .
Agnar er ættaður frá Bíldudal og ólst upp á Sauðárkróki .
Pabbi hans var held ég voða sjaldan heima líka , hann er sjómaður og ég býst við að mamma hans hafi séð um heimilishaldið að mestu .
Aggi flutti að heiman 16 ára og fór að vinna og sjá um sig sjálfur .
Hann hefur staðið á eigin fótum eftir það .
" Hvernig kynntust þið ? " Við kynntumst í gegnum sameiginlega vinkonu vorið 2010.Við byrjuðum að búa saman undir haust sama ár .
Við leigðum íbúð í Mosfellsbæ , ágæta íbúð .
Þá var ég að vinna í Krikaskóla , sem er leikskóli og grunnskóli .
Svo komumst við fljótlega að því að við ættum von á Ölmu Hlökk .
Ég vann eitthvað á meðgöngunni en fór svo í fæðingarorlof þegar hún fæddist .
Eftir fæðingarorlofið fluttum við úr Mosfellsbæ í Grafarholt og seinna í Hafnarfjörð .
Ég hætti að vinna í Krikaskóla eftir fæðingarorlofið og var heima með barnið .
Mér fannst það mjög notalegt .
Okkur fannst hún of ung til að fara strax til dagmömmu og við gátum þetta , af því að Aggi hafði þá ágætar tekjur á frystitogaranum .
Við vildum þó gjarnan að hann fengi vinnu í landi .
Hann lét verða af því að hætta á sjónum og fór í skóla .
Hann fór í Nýja tölvuskólann eina önn .
Í sumar sem leið var hann atvinnulaus og ég ófrísk , þá var svolítið erfitt .
En í lok sumars fékk hann vinnu og nú er allt á uppleið aftur .
Hann hugsar sér þó að læra meira þegar tækifæri gefst .
Við Aggi teljum okkur heppin að hafa tekist að kaupa íbúð og erum ánægð með að hún var á lækkuðu verði vegna ónógs viðhalds .
Það er gott að eiga sitt eigið heimili og vera ekki á leigumarkaðinum , það er ekki þægilegt að þurfa að leigja .
Annað hvort hækkar leigan eða íbúðirnar seljast og öryggi er lítið .
Okkur fannst plús að kaupa íbúð sem þarfnaðist viðgerða því Aggi getur gert svo mikið sjálfur .
Hann ætlar að breyta baðherberginu , slípa parketið og laga gluggana .
" Hvað með innbúið ? " Við höfum ekki lagt mikla peninga í innbúið .
Við erum með ýmislegt gamalt , t.d. saumavél sem amma mín og nafna gaf mér .
Hún er saumakona og átti saumafyrirtæki og þar hafði hún þessa saumavél til sýnis .
Mér þykir vænt um að eiga þennan grip sem skraut .
Af heimilistækjunum þykir mér einna vænst um plötuspilara sem við Aggi keyptum saman notaðan .
Þá vorum við búin að safna fullt af vinylplötum og það gaman að geta loksins spilað allar plöturnar .
Alma Hlökk biður oft um að settar séu plötur á fóninn , hún elskar að dansa og syngja .
Við höfum annars verslað mest á Bland.is og IKEA og bætt þannig við það sem við áttum hvort um sig áður en við fórum að búa .
Við eigum allt sem við þurfum .
Það sem við erum að kaupa núna er mest eitthvað fyrir stelpuna , inn í herbergið hennar .
Við kaupum einn og einn hlut í einu .
Það er ekki hægt að kaupa heilt innbú í einu , einstaka sinnum höfum við safnað okkur fyrir hlutum , svo sem plötuspilaranum .
Aggi átti stórt sjónvarp og ég lítið .
Svo keyptum við okkur á Bland festingu til að hengja litla sjónvarpið á vegg í svefnherberginu .
Mér finnst við Aggi heppin að hafa kynnst og allt hafi farið eins og það fór .
Við erum hamingjusöm að hafa stækkað fjölskylduna og finnst við eiga mikið framundan .
Maður getur kannski ekki planað mikið en lífið stoppar allavega ekki .
" 