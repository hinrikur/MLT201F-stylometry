Ingólfur Sigurðsson er eitt mesta efni sem fram hefur komið í íslenskri knattspyrnu í seinni tíð .
Eigi að síður hefur hann , þrátt fyrir þrjár tilraunir , ekki fest rætur í atvinnumennsku .
Sú barátta er þó léttvæg í samanburði við baráttuna sem Ingólfur hefur háð utan vallar en hann greindist aðeins fimmtán ára gamall með geðsjúkdóm , kvíðaröskun .
Gengið hefur á með dimmum éljum og á köflum treysti Ingólfur sér varla fram úr rúminu – hvað þá meira .
Kveið ætíð nýjum degi .
Nú líður honum betur og lítur á það sem lið í glímunni að stíga fram og segja sína sögu .
Sjálfum sér og öðrum til hvatningar .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Hann ber ekki með sér veikindi , ungi maðurinn sem sækir höfuðstöðvar Morgunblaðsins við Rauðavatn heim þetta eftirmiðdegi .
Þvert á móti er hann heilbrigðið og hreystin holdi klædd .
Viðmótið er ljúft og stutt í brosið .
En ekki er allt sem sýnist .
Líf Ingólfs Sigurðssonar hefur ekki verið neinn dans á rósum , hann greindist aðeins fimmtán ára gamall með geðsjúkdóm , kvíðaröskun , og hefur háð harða baráttu við hann æ síðan .
Skömm fylgir gjarnan geðsjúkdómum og lengi vel fór Ingólfur þá leið að fela veikindi sín .
Lái honum hver sem vill .
Hann bar ungur af jafnöldrum sínum í knattspyrnu og voru miklar vonir við hann bundnar .
Heimur íþróttanna getur verið harður og erfitt að gefa á sér höggstað .
Ingólfur er nú 21 árs gamall og hefur að vel ígrunduðu máli ákveðið að stíga fram og segja sína sögu .
" Undanfarna mánuði hefur mér liðið mjög vel .
Veikindin hafa ekkert látið á sér kræla , " segir hann .
" Á sama tíma hef ég verið mun opnari gagnvart mínum eigin tilfinningum en áður og um leið veikindunum .
Lengi vel gat ég ekki hugsað mér að tala um þau við aðra en lækna , sálfræðinga og mína nánustu en núna þykir mér ekkert óþægilegt að standa berskjaldaður með þessum hætti .
Eiginlega bara sjálfsagt .
Kvíðaröskunin er partur af mér , hvort sem mér líkar það betur eða verr .
Þetta eru spilin sem mér eru gefin í þessu lífi og undir mér komið að vinna úr þeim .
" Fann ungur fyrir kvíða Ingólfur fæddist árið 1993 og ólst upp í Hlíðunum í Reykjavík .
Hann var félagslynt barn og knattspyrna átti hug hans allan .
Eigi að síður örlaði snemma á því að eitthvað angraði hann .
" Ég man til dæmis að það var erfitt fyrir mig að byrja í skóla .
Kvíðapúkinn var strax kominn til sögunnar .
Þetta var óþægileg tilfinning sem ég kunni ekki skil á .
Fór bara undan í flæmingi , " segir hann .
Ingólfur var öllum stundum í fótbolta og sjö ára hóf hann æfingar hjá Val .
Þrátt fyrir brennandi áhuga á íþróttinni gerði kvíðinn hann óöruggan á æfingum og fljótlega byrjaði faðir hans að fylgja honum .
" Pabbi mætti á hverja æfingu og var mér til halds og trausts .
Við það leið mér betur , " segir Ingólfur .
Spurður hvort þjálfurum og öðrum iðkendum hafi ekki fundist þetta undarlegt segir hann svo ekki hafa verið .
" Tíðarandinn var orðinn þannig að það þótti ekkert tiltökumál að feður fylgdu sonum sínum á æfingar .
" Ekki nóg með það .
Ingólfur átti ekki bara erfitt með að vera einn á æfingum , hann þurfti líka stuðning þegar hann fór í fótbolta á skólalóðinni .
" Sem betur fer var mamma heimavinnandi á þessum tíma og passaði upp á það að standa úti í glugga þegar ég fór í fótbolta en völlurinn var beint fyrir framan blokkina .
Við það fann ég til öryggis .
" Var svakalegur töffari Þessi vanlíðan drengsins olli foreldrum hans að vonum áhyggjum og það var um þetta leyti sem hann byrjaði að ganga til sálfræðings .
Spurður hvort hann hafi verið hlédrægur og út af fyrir sig á þessum tíma segir Ingólfur það öðru nær .
" Ég var svakalegur töffari , var mikið í því að " spaðast " og átti fullt af vinum .
Var hrókur alls fagnaðar og sjálfskipaður leiðtogi í bekknum .
Það var bara yfirvarp .
Undir niðri var ég mjög óöruggur í öllu sem ég tók mér fyrir hendur og leið illa .
" Knattspyrnuhæfileikar Ingólfs komu snemma í ljós og hann spilaði gjarnan með eldri drengjum , ekki síst vinum systur sinnar sem eru sex árum eldri .
Hann óx af þeirri glímu og fékk stöðugt meira krefjandi verkefni hjá Val .
Sjálfstraustið jókst við þetta og þegar hér er komið sögu gekk Ingólfi alltaf betur og betur að vera einn á æfingum .
" Það var bara orðið eðlilegt og gaman að fara í fótbolta , " segir hann .
Því fer þó fjarri að kvíðapúkinn hafi verið lagstur í dvala .
" Það voru hæðir og lægðir .
Stundum hitti ég ekki sálfræðing í langan tíma , stundum reglulega .
Allt eftir því hvernig mér leið .
" Heillaði Heerenveen Hæfileikar Ingólfs voru farnir að vekja athygli og aðeins þrettán ára fór hann til reynslu hjá sc Heerenveen í Hollandi , þar sem Alfreð Finnbogason gerir nú garðinn frægan .
Honum gekk vel á æfingum og að reynslutímanum loknum gerðu forráðamenn félagsins honum tilboð .
Vildu fá hann utan til frambúðar um leið og hann væri tilbúinn til þess .
Þegar Ingólfur var fimmtán ára fengu foreldrar hans ársleyfi frá störfum hér heima og stefndu skónum til Danmerkur .
Þegar forráðamenn Heerenveen höfðu veður af því færðust þeir allir í aukana .
" Þeir máttu ekki heyra á það minnst að við færum til Danmerkur , úr því þessi staða væri komin upp þótti þeim upplagt að við kæmum til Hollands , " segir Ingólfur brosandi .
Foreldrar hans féllust á það .
Nú var lífið endanlega orðið fótbolti .
Ingólfur gekk ekki í skóla í Hollandi , heldur var í fjarnámi hér heima .
Hið nýja líf fór ágætlega af stað en fljótlega dró ský fyrir sólu .
" Eftir stuttan tíma í Hollandi þyrmdi yfir mig , " segir Ingólfur .
" Það var ekki bara þessi barnslegi kvíði sem ég var vanur .
Þetta var eitthvað annað og meira .
Kannski var það vegna þess að ég var að þroskast , tilveran dýpkaði og ég sá lífið með öðrum augum .
Augum unglingsins .
Þetta var ekki bara andleg vanlíðan , heldur líka líkamleg .
Það lýsti sér í þreytu , orkuleysi og jafnvel svima .
Á þessum tímapunkti var ég farinn að hafa áhyggjur af heilsunni og þarna má segja að geðsjúkdómurinn hafi fyrst fyrir alvöru knúið dyra .
" Ingólfur var sendur í ítarlegar rannsóknir í Hollandi .
Engir líkamlegir kvillar fundust og að því kom að læknirinn benti á höfuð sér og sagði : " Ef til vill eru veikindin hér inni ? " Slík var vanlíðan Ingólfs að dögum saman treysti hann sér ekki fram úr rúminu , hvað þá meira , og missti fyrir vikið af fjölmörgum æfingum .
" Mér leið ofboðslega illa , " rifjar hann upp .
" Ég vildi allt til þess vinna að flýja hugsanir mínar og var á barmi þess að heimsækja maníuna .
Var tilgerðarlega hress inn á milli og reyndi að hafa sem mest fyrir stafni til að halda hugsunum mínum í skefjum .
Foreldrar mínir voru logandi hræddir um að ég væri að þróa með mér geðhvörf .
" Hvernig getur kvíði verið geðsjúkdómur ? Það var þó ekki niðurstaða lækna , heldur að hann væri með aðra gerð af geðsjúkdómi , kvíðaröskun .
" Það hljómar kannski léttvægt , alla vega við hliðina á til dæmis geðklofa .
Kvíði er orð sem við notum í daglegu tali og allir upplifa kvíða í sínu lífi .
Hvernig getur kvíði verið geðsjúkdómur ? Það er hins vegar enginn venjulegur kvíði sem hrjáir fólk með kvíðaröskun .
Hann getur verið yfirþyrmandi .
Kvíðaröskun er einn af fjórum helstu geðsjúkdómunum , nátengdur þunglyndi .
Sjúkdómur sem getur orðið mjög alvarlegur og haft djúpstæð áhrif á líf fólks .
Ég er gott dæmi um það .
Ætli megi ekki segja að kvíðaröskun sé týndi geðsjúkdómurinn .
" Eftir þennan vetur í Hollandi var Ingólfur orðinn svo veikur að ekki var um annað að ræða en að snúa heim til Íslands .
Eins erfitt og það var að gefa drauminn um atvinnumennsku í knattspyrnu upp á bátinn .
Alltént í bili .
Hann segir sc Heerenveen hafa sýnt veikindum sínum skilning .
Sagt honum að einbeita sér að heilsunni og að hann væri velkominn aftur síðar .
Það var huggun harmi gegn .
Heima á Íslandi byrjaði Ingólfur að heimsækja barnageðdeildina .
Hann var ekki lagður inn en kom reglulega á göngudeild .
Kvíðinn var síst í rénun og áfram bar á oflæti hjá drengnum .
" Það var mín leið til að komast frá sársaukanum .
" Á þessum tíma byrjaði Ingólfur líka að taka lyf við veikindum sínum .
" Til að byrja með var erfitt að taka lyfin .
Þegar fyrsta verkið á morgnana er að taka lyf upplifir maður sig sem veikan mann .
Þess utan þyngdist ég og varð flatari sem kom niður á mér í fótboltanum .
En með tímanum vandist þetta .
" Skoraði í fyrsta leik Ingólfur kveðst hafa verið mjög viðkvæmur fyrir veikindum sínum á þessum tíma og ekki rætt þau við nokkurn mann , fyrir utan fjölskyldu og lækna .
Eflaust hafa einhverjir velt fyrir sér hvers vegna hann væri kominn svona fljótt heim frá Hollandi en sennilega bara komist að þeirri niðurstöðu að hann hefði farið of ungur út .
Við heimkomuna gekk Ingólfur í raðir KR , þar sem hann fékk ljómandi góðar viðtökur .
Auk þess að spila með þriðja og öðrum flokki æfði hann með meistaraflokki og fékk meira að segja tækifæri í Pepsi-deildinni síðsumars .
Skoraði strax í fyrsta leik gegn ÍBV .
" Það var frábært að fá tækifæri í efstu deild aðeins sextán ára og það með jafnsterku liði og KR. Ég fann að ég naut virðingar og að vonir voru bundnar við mig .
" Þrátt fyrir velgengni á vellinum kraumuðu veikindin undir niðri .
" Ég stundaði æfingar af kappi og lét ekki á neinu bera .
Barðist bara við sjálfan mig þegar ég var kominn heim á kvöldin .
" Þetta sama sumar var hann valinn í landslið Íslands , skipað leikmönnum sautján ára og yngri , og tók þátt í sínu fyrsta landsliðsmóti , í Noregi .
Vel gekk á mótinu og varð Ingólfur var við áhuga erlendra stórliða .
Fékk meðal annars formlegt boð frá Englandsmeisturum Manchester United um að koma til æfinga .
" Það var mikill heiður jafnvel þótt ég sé Liverpool-maður , " segir Ingólfur hlæjandi .
Hann varð þó að afþakka boðið .
Var ekki nægilega frískur til að treysta sér í svo stórt verkefni .
Vildi ekki fara til Arsenal Vorið eftir , þegar Ingólfur var sautján ára , kom annað boð frá Englandi , að þessu sinni frá Arsenal .
Sem hann þáði .
" Ég var betur stemmdur á þeim tíma og langaði að skoða aðstæður og prófa að æfa hjá svona stóru félagi .
" Hann sá ekki eftir því .
" Það var draumi líkast að vera á æfingasvæði Arsenal innan um allar þessar stórstjörnur .
Mér gekk ljómandi vel , spilaði meðal annars leik með unglingaliðinu gegn Fulham og skoraði .
Arsenal hafði áhuga á að fá mig aftur til æfinga en það kom aldrei til greina af minni hálfu .
Það var enginn efi í mínum huga að ég ætlaði að verða atvinnumaður í fótbolta .
Ég var bara ekki tilbúinn að taka þetta skref strax .
Fara í svona stórt lið .
" Í staðinn ákvað Ingólfur að snúa aftur til sc Heerenveen um sumarið .
Taka húsbændur þar á orðinu og reyna sig aftur við Holland .
Í þetta skipti flutti hann einn utan .
Það var síður en svo auðvelt en Ingólfur kveðst hafa verið staðráðinn í að láta á drauminn reyna – þrátt fyrir veikindin .
Vel gekk framan af .
Ingólfur var prýðilega stemmdur og fann að hann bjó að mun meiri þroska en í fyrra skiptið .
Óx sem leikmaður .
Upp úr áramótum 2011 fór hins vegar að síga á ógæfuhliðina .
Veikindin helltust yfir Ingólf sem aldrei fyrr .
" Ég varð alveg fárveikur sem var ofboðslega erfitt þar sem ég var einn úti .
Ég leigði með þremur öðrum strákum og sú sambúð var í meira lagi skrautleg – burtséð frá veikindum mínum .
" Fór að heyra efasemdaraddir Niðurstaðan varð sú að Ingólfi var fylgt heim til Íslands þar sem hann komst strax undir hendur geðlækna og sálfræðinga .
Viðskilnaðurinn við sc Heerenveen var ekki eins góður í það skiptið .
" Þeir sögðust hafa skilning á veikindum mínum en sá skilningur var aldrei sýndur í verki , " segir hann án þess að vilja fara frekar út í þá sálma .
Mun erfiðara var að koma heim í annað skiptið .
Þarna fór Ingólfur fyrst að heyra efasemdaraddir .
Raddir þess efnis að hann væri ekki kandídat í atvinnumennsku .
Hann segir þetta hafa verið erfitt en sumpart skiljanlegt í ljósi þess að hann faldi veikindin ennþá fyrir umhverfi sínu .
" Eflaust hafa einhverjir haldið að ég væri bara einhver oflátungur .
" Fleira reyndist Ingólfi erfitt , eins og að afþakka sæti í yngri landsliðum vegna þess að hann hafði einfaldlega ekki heilsu í verkefnin .
" Það var ofboðslega erfitt enda hafði metnaður minn til að ná langt í fótbolta ekkert minnkað .
" Ingólfur gekk til liðs við KR og að þessu sinni fór hann þá leið að gera þjálfara og forsvarsmönnum félagsins í trúnaði grein fyrir veikindum sínum .
" Því var vel tekið og KR-ingar sáu vel um mig .
En líðan mín var slæm .
Ég tórði þó og náði að mæta á æfingar .
" Margar kjaftasögur í gangi Tækifærin voru fá þegar sumarið byrjaði og Ingólfur tók að ókyrrast .
Eftir snarpa rimmu fékk hann sig lausan frá KR og hélt sem leið lá í uppeldisfélag sitt , Val .
" Það var leiðinlegt að skilja svona við KR en ég var óþolinmóður og illa stemmdur og því fór sem fór .
Ekki hjálpaði til að margar kjaftasögur voru í gangi , ekki síst í netheimum .
Ég átti ekki gott með að leiðrétta þær enda var ég ennþá mjög viðkvæmur fyrir veikindum mínum .
Tók meira að segja þá afstöðu að minnast ekki á þau við Valsmenn af ótta við að það myndi bitna á tækifærum mínum til að spila með liðinu .
" Ingólfur fékk að spreyta sig hjá Val en náði engum hæðum .
" Ég fann mig ekki , hvorki innan vallar né utan , og leið illa .
Var í mikilli baráttu við sjálfan mig .
Ein birtingarmynd þeirrar baráttu var hegðunarfrávik – ég gat verið mjög uppstökkur þetta sumar , ekki síst á æfingum .
Það náði líklega hámarki þegar ég öskraði á þjálfarann á einni æfingunni .
Það skilar sjaldnast árangri .
" Hann kímir .
" Þegar ég lít til baka var árið 2011 í flesta staði hryllilegt .
Eiginlega má segja að það sé í móðu .
" Árið 2012 var miklu betra .
Í ársbyrjun gafst Ingólfi tækifæri til að fara í þriðja sinn utan að leika knattspyrnu .
Samdi að þessu sinni við danska úrvalsdeildarliðið Lyngby Boldklub .
" Ég var ennþá veikur þegar ég fór utan en eftir á að hyggja hef ég eflaust haft gott af því að skipta um umhverfi .
Ég fann ró í Danmörku og fór fljótlega að líða betur .
Því miður skilaði það sér ekki á vellinum .
Ég náði aldrei að sýna mitt rétta andlit .
Ég var farinn að taka meira af lyfjum á þessum tíma og var bæði þyngri á mér og þreyttari .
Eflaust hefur það haft sitt að segja .
Þrátt fyrir að vera þroskaðri og betur upplagður var ég ekki orðinn nógu sterkur til að höndla þessa áskorun og eftir tæpt ár bað ég um að fá að fara frá félaginu .
" Enda þótt rófan hafi ekki gengið segir Ingólfur þennan stutta tíma í Danmörku hafa verið góðan fyrir sig sem manneskju .
Hann hafi snúið þroskaðri og auðmýkri til baka .
Nú er hann alveg búinn ! Það er ekki auðvelt fyrir tæplega tvítugan pilt að koma í þriðja sinn heim úr atvinnumennsku í knattspyrnu .
Það vissi Ingólfur fyrir og fékk fljótlega staðfestingu á því .
" Umræðan var þung eftir að ég kom heim og inntakið í henni einfalt : " Þessi gæi er bara hrokafullur og snarruglaður ! Nú er hann alveg búinn ! " Ég fann fyrir einlægri ánægju hjá sumum með það að mér hefði mistekist .
Ég lét þetta samt ekki trufla mig , hlakki í einhverjum yfir óförum mínum er það bara þeirra mál .
Ég tók illt umtal inn á mig til að byrja með en er löngu orðinn ónæmur fyrir því .
Það er í raun býsna merkilegt í ljósi þess að ég er mjúkur og viðkvæmur maður að eðlisfari .
Að ekki sé talað um minn sjúkdóm .
Ég er stoltur af því að hafa náð að útiloka Gróu á Leiti úr mínu lífi .
" Enn var Ingólfur kominn í Val og nú var vígstaða hans lakari en áður .
" Ég fann fljótt að áhuginn á mér var ekki mikill .
Ef til vill er það skiljanlegt út frá því sem á undan var gengið .
Eflaust hefur Valsmönnum liðið eins og fullreynt væri með mig sem leikmann – án þess að vilja láta á það reyna sjálfir .
Ég fékk aðeins að spreyta mig á undirbúningstímabilinu en þegar Íslandsmótið byrjaði sá ég að ég var ekki inni í myndinni .
Þegar félagaskiptaglugginn var opnaður svo í júlí fékk ég því að fara að láni í Þrótt í fyrstu deildinni .
" Þurfti að kyngja stoltinu Ingólfur viðurkennir að hann hafi þurft að kyngja ákveðnu stolti þegar hann , þessi barnastjarna , fór niður í næstefstu deild á Íslandi en segir það fljótt hafa gleymst .
" Aðalatriðið var að mig langaði að spila fótbolta og njóta þess og það fékk ég að gera hjá Þrótti .
Frá fyrsta degi hefur mér liðið vel hjá Þrótti og þegar mér bauðst að semja við félagið í vetur þurfti ég ekki að hugsa mig um tvisvar .
Á þessu stigi á mínum ferli er deildin sem ég spila í algjört aukaatriði .
Undirbúningur fyrir Íslandsmótið er í fullum gangi og ég get ekki beðið eftir fyrsta leiknum .
" Spurður hvort hann sé ennþá að gæla við atvinnumennsku kveðst Ingólfur hreinlega ekki hugsa um það sem stendur .
" Ég hef ennþá mjög gaman af því að spila fótbolta og er staðráðinn í að bæta mig sem leikmaður .
Ná eins langt og ég mögulega get .
Hvort það felur í sér atvinnumennsku verður bara að koma í ljós .
" Ingólfur virkar í góðu jafnvægi og staðfestir að sér líði vel .
Veikindin hafi ekki angrað sig í nokkuð langan tíma .
" Ég hef náð býsna góðum tökum á sjálfum mér .
Annars væri ég líklega ekki að tala um þetta , " segir hann og brosir .
Með fleiri vopn á hendi Ingólfur er vongóður um að böndum hafi verið komið á kvíðaröskunina .
Alltént líður honum þannig í dag .
Hann veit þó af biturri reynslu að myrkrið getur hæglega hellst yfir – eins og hendi sé veifað .
" Veikist ég aftur hef ég alla vega fleiri vopn á hendi til að berjast við sjúkdóminn .
Ég þekki hann orðið býsna vel .
Lykilatriðið er að halda í vonina og láta ekki bugast .
Muna , sérstaklega í svartasta myrkrinu , að á endanum muni manni líða vel á ný .
" Hann kveðst alls ekki greina frá glímu sinni við geðsjúkdóminn til að " afsaka " knattspyrnuferilinn .
Útskýra hvers vegna hann leiki með Þrótti en ekki Manchester United .
Engum dylst þó væntanlega að kvíðaröskunin hefur verið honum fjötur um fót fram að þessu .
Hvað sem síðar verður .
Heimur íþróttanna , ekki síst knattspyrnunnar , er harður og Ingólfur þurfti að sjálfsögðu að taka það með í reikninginn þegar hann ákvað að stíga fram .
Eftir allt er það ein helsta ástæðan fyrir því að hann faldi veikindi sín öll þessi ár .
" Knattspyrna er í eðli sínu karllægt sport .
Þeir sterkustu lifa af .
Með því að ljóstra því upp að ég sé haldinn geðsjúkdómi þykir örugglega einhverjum ég vera að gefa höggstað á mér .
Það staðfestir meira en allt annað að þörf er á þessari umræðu .
Knattspyrnusamfélagið hefur alltof mikla tilhneigingu til að steypa alla í sama mót .
Leikmenn eiga bara að bíta á jaxlinn , sama hvað bjátar á , og fara áfram á hnefanum .
Auðvitað hentar það sumum – en öðrum ekki .
Knattspyrnumenn eru misjafnir , eins og annað fólk .
Hvers vegna mega þeir ekki blómstra á eigin forsendum ? Eiga ekki allir rétt á því að þeim líði vel ? " Máttur hugans Hann líkir fótbolta við list – þegar best lætur .
" Það hefur Barcelona sýnt okkur hvað eftir annað á síðustu árum .
Þetta hefur að mínu áliti dýpkað leikinn og ætti að greiða götu mýkri leikmanna .
Viðkvæmari leikmanna , listhneigðari og jafnvel leikmanna sem glíma við geðræn vandamál .
Við megum ekki gleyma því að íþróttafólk er líka manneskjur .
" Ingólfur Sigurðsson þekkir ekki líf án kvíða og sjúkdómurinn , kvíðaröskun , hefur litað alla hans tilveru .
Spurður hvort þessi glíma hafi styrkt hann sem manneskju kveðst hann mikið hafa velt því fyrir sér , ekki síst undanfarna mánuði , meðan honum hefur liðið betur .
" Veikindin hafa alla vega þroskað mig sem manneskju .
Ég býst við að ég hafi meiri skilning á lífinu fyrir vikið .
Það hefur verið ótrúlegt að uppgötva mátt hugans .
Annars þekki ég ekkert annað en kvíðann , þannig að ég hef engan samanburð .
Stærsta verkefni lífs míns er og verður að kljást við sjálfan mig .
" Fá dæmi úr sparksögunni Ekki eru mörg dæmi um knattspyrnumenn sem glímt hafa , svo vitað sé , við geðsjúkdóma .
Þó má nefna einn fremsta leikmann Íslandssögunnar , Þórólf Beck , sem hætta varð keppni á sínum tíma vegna veikinda .
Sama máli gegnir um þýska landsliðsmanninn Sebastian Deisler sem lagði skóna á hilluna aðeins 27 ára vegna þunglyndis árið 2007 .
Þá var þunglyndi Englendingsins Stans Collymores til umfjöllunar um tíma .
Sjálfur veit Ingólfur ekki um aðra knattspyrnumenn hér heima sem glíma við kvíðaröskun eða aðra geðsjúkdóma en efast samt ekki um að þeir séu til .
" Það er ekki síst þess vegna sem ég kýs að segja mína sögu .
Vonandi opnar það þessa umræðu og verður öðrum hvatning .
" 