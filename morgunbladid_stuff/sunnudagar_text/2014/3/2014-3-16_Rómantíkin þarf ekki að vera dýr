Aurapúkanum hættir stundum til að eyða meiru en hann á þegar ástin er annars vegar .
Sálfræðingar hafa örugglega skrifað heilu ritin um hversu auðvelt er að falla í þessa gildru .
Hver vill ekki slá í gegn á stefnumótinu ? Hver vill ekki sýna sig og sjá aðra ? Hver vill ekki gera eitthvað sérstakt og eftirminnilegt – eitthvað sem fær mörg " læk " þegar myndirnar fara inn á Facebook ? En með aldrinum hefur Púkinn lært að það má komast langt á litlu hlutunum .
Róleg gönguferð getur gert meira fyrir sambandið en ferð á dýra tónleika .
Hamborgari að hætti húsbóndans getur orðið að rómantískari kvöldverði en steik og rauðvín á Holtinu .
Sæt og ódýr lítil lyklakippa sem fangaði augað við afgreiðslukassann úti í búð getur gert meira gagn og verið meira virði en rándýrir skartgripir .
