Haraldur Einarsson , þingmaður Framsóknarflokksins , er sveitastrákur í húð og hár að eigin sögn .
Hann er frá bænum Urriðafossi í Flóahreppi en býr nú í höfuðborginni .
" Eins mikið og bóndasonurinn var á móti því að búa í höfuðborginni í æsku þá er alveg dásamlegt að búa í 101 .
Stutt í alla þjónustu og ég kemst um allt á hjóli eða gangandi , " segir Haraldur sem býr í Þingholtunum .
Hann æfir frjálsar íþróttir þegar tími gefst samhliða þingmennskunni og hefur undanfarin ár keppt í spretthlaupi .
" En nú æfi ég frjálsar til að hreinsa hugann og halda geðheilsunni , " segir Haraldur og hlær .
Hann er óformlega titlaður átvagl ættarinnar og segir hann það líklega vera vegna þess að hann á það til að borða yfir sig .
" Mér finnst mjög gott að borða góðan mat og allan mat reyndar .
Það besta sem ég fæ er jólamaturinn hennar mömmu , hamborgarhryggur með eplasósu , kartöflum , brúnuðum og sætum og heimatilbúnu rauðkáli .
Fjölskyldustundin og hátíðlegt tilefni hjálpa til við að gera matinn enn betri .
" Hins vegar segist hann ekki hrifinn af hákarli .
" Ég hef ekki fundið mat sem ég get ekki borðað en verð að viðurkenna að mér finnst hákarl mjög vondur .
Þorrablót eru þó aðeins einu sinni á ári og ég læt mig hafa það að setja ofan í mig nokkra bita .
Kannski kemur að því að ég læri að meta hann .
" Ekki talað um vinnuna í matsal Alþingis Haraldur segir stemninguna í matsalnum á Alþingi vera létta og andrúmsloftið allt annað en annars staðar í húsinu .
" Fólk sest saman þvert á þingflokka og talar um boltann og önnur áhugamál .
Við reynum eins og við getum að tala ekki um vinnuna og maturinn er einnig undantekningarlaust frábær , týpískur mömmumatur , " segir Haraldur að lokum .
Ljúffengur kjúklingaréttur með sætum kartöflum og spínati Uppskrift fyrir fjóra 1½ sæt kartafla 3 kjúklingabringur 1 rauðlaukur 3 hvítlauksrif 5 cm engiferrót 1 krukka fetaostur í olíu 100 g spínat 1 krukka mango chutney salt og pipar Aðferð : Sætu kartöflurnar eru skornar í teninga ásamt rauðlauk , hvítlauk og engiferinu .
Þetta er sett í eldfast mót og fetaostinum bætt út í ásamt olíunni .
Saltað og piprað eftir smekk .
Sett inn í ofn við 180°C í um 35 mínútur .
Kjúklingabringurnar skornar í strimla og steiktar á pönnu við góðan hita .
Steiktar í nokkrar mínútur á hvorri hlið þar til þær eru hálfeldaðar .
Kryddað að vild , mæli með salti og pipar .
Að lokum er kjúklingnum velt upp úr mango chutney .
Eldfasta mótið er þá tekið úr ofninum og kjúklingnum bætt við , þetta fer síðan aftur inn í ofn í 10 mínútur .
Þegar rétturinn er tilbúinn er spínati bætt við .
Gott er að bera fram með góðu baguettebrauði og vel völdum osti .
