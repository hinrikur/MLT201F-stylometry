Karen Briem er fyrst Íslendinga til að ljúka meistaranámi í búningahönnun frá University of the Arts í London og starfar nú hjá Her Majesty ' s Theatre í London .
Karen verður með listasmiðju á LungA-hátíðinni í sumar þar sem hún kynnir búningahönnun sem eigið listform .
Sigurborg Selma Karsldóttir sigurborg@mbl.is Ég hef alltaf haft áhuga á sögufrásögn en það tók mig bara svolítið langan tíma að uppgötva hver mín leið væri til þess að túlka hana , " segir Karen Briem búningahönnuður .
Karen útskrifaðist með meistaragráðu í búningahönnun úr University of the Arts í desember og starfar nú hjá Her Majesty ' s Theatre í London sem hún segist sérstaklega ánægð með .
" Það er mjög gaman að geta farið strax að vinda sér út í eitthvað sem tengist náminu , beint eftir nám , sérstaklega því ég hef aldrei unnið í leikhúsi áður .
Það er mikil og góð reynsla að fá að kynnast svona stóru leikhúsi þar sem eru ótrúlega margir búningar .
Búningarnir eru svo mikill partur af því sem er að gerast í leikhúsinu , " segir Karen Briem .
Karen ólst upp í Mexíkó þar sem hún bjó til níu ára aldurs .
Þá flutti hún til Íslands og gekk í Melaskóla , Hagaskóla og síðar Menntaskólann í Reykjavík .
" Eftir menntaskóla fór ég að velta því fyrir mér hvað ég ætlaði að gera .
Ég ætlaði alltaf í læknisfræði , fór á náttúrufræðibraut ...
En svo einhvern veginn fór ég bara til Kína , " segir Karen og hlær .
" Mig langaði að læra kínversku og hugsaði bara , hvar er það betra en í Kína .
Það er frekar rökrétt , " segir Karen sem var 21 árs þegar hún tók þá ákvörðun að flytja til Kína og læra kínversku .
" Ég bjó í Kína í eitt ár og ákvað í kjölfarið að flytja til Kaupmannahafnar og læra alþjóðaviðskiptafræði með áherslu á kínversku .
Þegar ég lauk náminu var ég fljót að komast að því að ég var ekki fullkomlega að finna mig í þessu umhverfi og fór þá bara að velta því fyrir mér " hvað er það þá ? " Hið óþekkta alltaf ógnvekjandi Við tók u-beygja þegar Karen tók ákvörðun um að hefja diplómanám við fatahönnun í Copenhagen mode design school þar sem hún lærði að gera snið og sauma .
" Ég var með frábæran hönnunarkennara þar , Christian Westphal , sem hvatti mig til að fara út í eitthvað ýktara og stærra heldur en það sem gengur og gerist í fatahönnun , " segir Karen og bætir við að þá hafi hún farið að sjá þetta koma heim og saman og sótti um í búningahönnun við University of the Arts í London og fékk inngöngu .
Var það ekki erfið ákvörðun að fara úr viðskiptafræði yfir í hönnun ? " Algerlega .
Þetta var algjör u-beygja .
Það er alltaf fórnarkostnaður í því að láta draumana sína rætast , eins mikil klisja og það er .
Hið óþekkta er alltaf svolítið ógnvekjandi og maður borgar alltaf visst verð fyrir það en það er algerlega búið að vera þess virði .
" Karen segist hafa verið viss um að búningahönnunin væri það sem hana langaði að gera og þess vegna tók hún áhættuna að hefja námið , en segir einnig að það sé vissulega undir henni sjálfri komið hvernig hún spili úr náminu .
" Ég ætlaði að sigra heiminn í viðskiptafræði en núna ætla ég bara að sigra heiminn í búningahönnun , það er bara annað sjónarmið , " segir Karen og hlær .
Sígauni að eðlisfari Spurð hvort ferðalög og flakk hafi áhrif á bæði hönnunina og það sem hún er aðhafast í lífinu segir Karen algerlega svo vera .
Hún segist vera sígauni að eðlisfari og sífellt sækja í ævintýri .
Karen segir jafnframt að upplifanir , sjónarhorn og lífsreynsla hafi alltaf áhrif , hvort sem fólki líki það betur eða verr .
" Ég er hef oft reynt að vera sem dæmi mínímalísk og skandinavísk í hönnuninni en fundist erfitt að halda mig eingöngu við það þar sem minn heldur óhefðbundni bakgrunnur kemur alltaf í ljós með einum eða öðrum hætti .
Maður getur lítið falið svona .
Hver sem þú ert og hvað sem þú hefur gert , það brýst alltaf út ef þú ert einlægur í því sem þú gerir .
" Karen segist opin fyrir heiminum og hana langi alltaf að prófa eitthvað nýtt .
" Það hefur hentað mér vel .
Þannig læri ég , með því að prófa og gera mistök og læra af þeim .
Það hefur verið mín leið til að koma hlutunum frá mér , " segir Karen en þetta hugarfar hefur fylgt henni í gegnum bæði nám og störf .
Karen býr nú í London og er að vinna í nokkrum verkefnum samhliða starfinu í leikhúsinu .
Hún segir leikhúsið góðan stað til þess að kynnast fólki með svipaða hugsjón .
" Ég er að vinna í mínum eign sjálfstæðu verkefnum út fyrir leikhúsið .
Leikhúsið er góður og agaður staður til þess að læra inn á hvernig sá heimur virkar á búningahönnun .
Síðan er hin hliðin á búningahönnun sem ég er mjög spennt fyrir sem er sjálfstæðari leið þar sem búningahönnun er ákveðið listaverk .
Það vinn ég ein og með fólki úr skólanum , sem ég geri restina af sólarhringnum .
" Karen verður með listasmiðju á LungA-hátíðinni á Seyðisfirði í sumar .
Þar ætlar hún að kynna búningahönnun sem eigið listform .
" Búnigahönnun er oft álitin hliðargrein af kvikmyndum eða leikhúsi en mér finnst búningahönnun vera sitt eigið listaform sem getur staðið eitt og sér .
Það er ákveðið listaverk útaf fyrir sig þó svo að það sé ekki endilega partur af leikriti eða kvikmynd .
" 