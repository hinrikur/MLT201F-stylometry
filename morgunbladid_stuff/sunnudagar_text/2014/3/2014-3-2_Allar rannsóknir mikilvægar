Rannsóknir sýna að tveir þriðju þeirra sem eru með heilabilun eins og Alzheimers fá slíkan óróa einhvern tíma í sjúkdómsferlinu .
Þá eru oft gefin geðlyf en mikil notkun þeirra getur valdið alvarlegum aukaverkunum og jafnvel aukinni dánartíðni .
Anton var í stjórnunarhópi rannsóknar sem 8 háskólar tóku þátt í , þar sem prófað var að nota þunglyndislyfið Cipramil samhliða atferlismeðferð til að draga úr óróahegðun Alzheimers-sjúklinga .
Niðurstaðan var sú að um 40% þeirra sem tóku lyfið fengu nánast fulla lausn á sínum hegðunarvandamálum .
Greinin í JAMA vakti mikla athygli enda er Cipramil útbreitt og fremur ódýrt þunglyndislyf sem hefur verið á markaði í um 30 ár en hefur mun minni og síður alvarlegar aukaverkanir í þessum hópi sjúklinga en geðrofslyfin sem gjarnan eru notuð .
" Þetta var jafnmikill bati , ef ekki betri , en í nokkrum öðrum lyfjatilraunum gegn hegðunartruflunum í heilabilun og í fyrsta skipti í áratug eða meira þar sem allar útkomur í lyfjatilraun á Alzheimers-sjúkdómnum voru jákvæðar , " segir Anton um rannsóknina en leggur þó áherslu á að rannsóknir þar sem niðurstöður eru neikvæðar séu engu að síður mjög þarfar og mikilvægar á sinn hátt .
