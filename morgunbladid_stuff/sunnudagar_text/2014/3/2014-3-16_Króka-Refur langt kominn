Hjalti Hafþórsson vinnur í mötuneyti á Reykhólum þar sem eldað er ofan í nemendur grunn- og leikskóla , auk íbúa dvalar- og hjúkrunarheimilisins Barmahlíðar .
Öllum frístundum ver hann hins vegar við smíðar tilgátubáta ; báta eins og líklegt er talið að Íslendingar hafi notað fyrr á tíð .
Sá fyrsti var Vatnsdalsbáturinn , sem nú er til sýnis á minjasafninu á Hnjóti en Hjalti getur sér til um að slíkur bátur hafi verið notaður fljótlega eftir landnám .
Sá næsti er nánast tilbúinn .
Það er Króka-Refur , en sá var mikill völundur og skipasmiður og segir frá honum í Króka-Refs sögu .
Báturinn verður sjósettur í vor .
Atvinnuvega- og nýsköpunarráðuneytið veitti Hjalta tvær milljónir króna í styrk í fyrra og aftur núna vegna verkefnisins , sem hann kallar Horfin verkþekking .
Fyrir tveimur árum fékk hann styrk frá mennta- og meningarmálaráðuneyti .
Þriðji og síðasti báturinn verður allt öðru vísi en hinir fyrri .
" Ég tek stórt upp í mig með þeim þriðja : á teikniborðinu er skip eins og mögulega var notað í millilandasiglingum á miðöldum , 15 metra langt , sem ég vinn á sömu nótum og hin tvö .
Ég hef reynt að finna bæði teikningar og ritaðar heimildir til að hægt sé að leiða að því líkur hvernig slíkur bátur hafi verið .
" Ég reyni að tileinka mér vinnubrögð þessa tíma og það er gríðarlega skemmtilegt .
" 