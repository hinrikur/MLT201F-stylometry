Hvernig er lífið í Paradís ? Lífið í Paradís er stórkostlegt , hér eru ný ævintýri að kljást við á hverjum degi og ekki hægt að láta sér leiðast eina sekúndu .
Ég er svo heppin að vinna með frábæru fólki í Bíó Paradís og með öflugri og skemmtilegri stjórn – sem hefur mikla ástríðu fyrir verkefninu , svo þetta er bara voðalega gaman , eins klisjulega og það hljómar .
Ertu hætt að búa til kvikmyndir sjálf ? Ég hef ekki gert mynd síðan ég var í námi í New York en það er aldrei að vita .
Það þyrfti að koma eitthvað mjög sérstakt til .
Margir sem þekkja til hafa sagt við mig að lífið í Bíó Paradís sé einsog æsispennandi thriller í bland við skandinavískan þunglyndishúmor .
Við erum í stífri pródúskjón á þessu efni á hverjum degi .
Fáum við einhvern tímann Í skóm drekans 2 ? Það getur bara vel verið .
Mamma er að minnsta kosti æst og hefur velt upp hugmyndum að mörgum framhaldsmyndum síðustu árin .
Það er alltaf af nógu að taka og það kemur einhverntíman vonandi alveg óskiljanlegt framhald .
Hvaða myndir voru í uppáhaldi hjá þér þegar þú varst barn ? Ég fór rosalega mikið í bíó sem barn .
Amma vann í Austurbæjarbíói og ég var ekki orðin fimm ára þegar ég kunni að labba þaðan frá Flókagötu þar sem ég átti heima .
Ég horfði á allskonar fullorðinsmyndir mjög oft sem ég skildi lítið í en voru heillandi á ýmsan hátt .
Ég man eftir að horfa mjög oft á Enter the Dragon , Superman , Raising Arizona og svo var Súperlöggan í miklu uppáhaldi en það voru ítalskar myndir sem voru mjög klikkaðar .
En stærstu bíóupplifanirnar voru líklega Star Wars , ET , Annie og Ronja Ræningjadóttir sem voru alveg toppurinn á því sem maður hafði séð í bíó .
Eru börn góðir bíógestir ? Frábærir .
Við viljum endilega fá fleiri börn í bíó og það má alveg taka þátt í því sem er að gerast á tjaldinu og skemmta sér .
Hrönn Sveinsdóttir er framkvæmdastjóri Bíó Paradís en þar fer nú fram Alþjóðleg barnakvikmyndahátíð í Reykjavík annað árið í röð .
Í fyrra komu 3.000 börn á hátíðina .
Að þessu sinni verða átta nýjar barnakvikmyndir sýndar auk eldri smella .
