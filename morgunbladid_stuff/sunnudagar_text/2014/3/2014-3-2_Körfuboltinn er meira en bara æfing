Íþróttakempur leynast víða í samfélaginu og þær eru á ýmsum aldri .
Þær eru af öllum stærðum og gerðum en eiga það sameiginlegt að vera ( eða hafa verið ) í góðu líkamlegu formi á einhverjum tímapunkti í lífi sínu .
Kempurnar eru sem betur fer til í að deila reynslu sinni með okkur og veita okkur góð ráð .
Kempa dagsins er Brynjar Þór Björnsson en hann tryggði KR-ingum sigur gegn Keflavík í Dominos-deild karla í körfubolta .
Með sigrinum tryggði KR sér nánast deildarmeistaratitilinn .
Hversu oft æfir þú á viku ? Það eru um sex liðsæfingar á viku og svo yfirleitt tvær lyftingaæfingar .
Því er þetta alls um 8 sinnum í viku , en það fer einnig mikið eftir því hvar á tímabilinu ég er .
Hvernig æfir þú ? Liðsæfingarnar eru fjölbreytilegar , en hvað varðar lyftingarnar finnst mér ólympískar lyftingar skemmtilegastar og reyni að nýta mér þær mikið yfir árið .
Henta slíkar æfingar fyrir alla ? Ólympískar lyftingar eru mjög krefjandi og krefjast góðrar þjálfunar , ég ráðlegg fólki að fara rólega í slíkar æfingar .
Hvernig er best fyrir nýliða að koma sér af stað ? Byrja smátt og smátt og setja sér raunhæf markmið .
Með því að sleppa grunnatriðunum er líklegra að maður falli einhvers staðar á leiðinni .
Hver er lykillinn að góðum árangri ? Æfa skynsamlega og hugsa vel um allt sem viðkemur líkamanum .
Hollt mataræði ásamt nægum svefni tel ég einnig vera mikilvægt .
Hvað er það lengsta sem þú hefur hlaupið ? Þrettán kílómetra , hef lítið verið í langhlaupum og hef til að mynda aldrei farið í Reykjavíkurmaraþonið .
Hvað ráðleggurðu fólki sem vill hreyfa sig meira ? Leita sér ráðlegginga hjá fagaðilum , því það er nauðsynlegt að vera vel upplýstur um allt sem fylgir fleiri æfingum .
Líður þér illa ef þú færð ekki reglulega útrás fyrir hreyfiþörfina ? Já , ég finn fyrir því sérstaklega hvað varðar andlegu hliðina .
Mér finnst ég þyngri og latari þegar ég hreyfi mig lítið .
Hvernig væri líf án æfinga ? Það er erfitt að segja , fyrir mér er körfuboltinn svo mikið meira en æfing .
Félagslegi hlutinn er eitthvað sem ég mundi sakna gífurlega mikið .
Hvað er það lengsta sem hefur liðið á milli æfinga hjá þér ? Ætli það sé ekki vika , en þá er ég yfirleitt búinn að fara í einhvern göngutúr í sveitinni .
Hvernig heldurðu þér í formi þegar þú ferð í frí ? Lyftingar og hlaup ásamt því að fara í íþróttir sem maður hefur ekki kost á að fara í yfir veturinn .
Ertu almennt meðvitaður um mataræðið ? Ég reyni að hugsa vel um það sem ég borða , ég reyni að skera sem mest á unnar kjötvörur því þær eru fullar af aukaefnum sem líkaminn hefur ekkert við að gera .
Hvað borðarðu til að halda þér í formi ? Allt sem er hollt og gott ásamt því að taka Omega-3 töflur fyrir liðina .
Hvaða óhollustu ertu veikur fyrir ? Dökku súkkulaði , get borðað endalaust af því .
Hvað ráðleggurðu fólki sem vill bæta mataræðið ? Taka út unnar kjötvörur og borða meiri fisk .
Hvaða gildi hefur hreyfing og líkamsrækt fyrir þig ? Mér líður betur líkamlega og andlega þegar ég hreyfi mig sem gerir það að verkum að ég er ánægðari með sjálfan mig .
Hver eru erfiðustu meiðsli sem þú hefur orðið fyrir ? Nárameiðsli og það var fyrir 9 árum .
Hef sem betur fer sloppið við alvarleg meiðsli síðustu ár .
Hversu lengi varstu að ná þér aftur á strik ? Ég var frá í mánuð en var tiltölulega fljótur að ná mér .
Hver eru heimskulegustu meiðslin sem þú hefur orðið fyrir ? Þegar ég yfirspennti á mér olnbogann við að reyna að troða , ég missti gripið á hringnum og setti olnbogann fyrir mig þegar ég var að lenda .
Það var mikið hlegið að mér þá en þjálfarinn var ekki sáttur .
Hvað eru algeng mistök hjá fólki við æfingar ? Að leita sér ekki aðstoðar hjá fagaðilum .
Hver er erfiðasta mótherjinn á ferlinum ? Jón Arnór Stefánsson , einfaldlega besti körfuknattleiksmaður Íslands frá upphafi .
Hver er besti samherjinn ? Darri Hilmarsson og Ellert Arnarson , ég fór með þeim upp alla yngri flokkana sem og spilaði með þeim í meistaraflokki .
Hver er fyrirmynd þín ? Sigurrós Jónsdóttir , unnusta mín .
Hver er besti íþróttamaður allra tíma ? Michael Jordan , allt sem hann snerti varð að gulli .
Magnaður íþróttamaður .
Skilaboð að lokum ? Ráðlegg öllum að njóta augnabliksins , verum á staðnum en ekki einhvers staðar annars staðar þegar við erum með þeim sem okkur þykir vænst um .
