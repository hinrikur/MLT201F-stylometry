Fyrir tveimur árum sagði Hadda Björk Gísladóttir , lausu starfi sínu í lyfjageiranum og ákvað að helga sig ferðaþjónustunni .
Sumarlangt , og nokkra mánuði til , stendur hún nú vaktina í gamla samkomuhúsinu Hrífunesi í Skaftártungu , þar sem hún og maður hennar , Haukur Snorrason , ljósmyndari , taka á móti fólki .
Heimilislegt andrúmsloft er þar í hávegum haft .
Gunnhildur Ásta Guðmundsdóttir gunnhildur@mbl.is Ég hef bara alltaf haft gaman af því að elda og hantera mat og krydd , lesa uppskriftabækur og slíkt , " segir Hadda Björk , spurð um áhuga hennar á mat og matargerð .
Eftir 16 ár sem markaðsstjóri hjá erlendu lyfjafyrirtæki hér á landi , vatt hún kvæði sínu í kross fyrir um tveimur árum og sneri sér alfarið að rekstri ferðaskrifstofu þeirra hjóna , looknorth.is , sem sérhæfir sig í ljósmyndaferðum , auk þess sem þau reka gistiþjónustu í Hrífunesi .
Hristir gesti saman með íslenskum smáréttum og villibráð Hadda Björk segir matseðilinn í Hrífunesi yfirleitt ráðast af því sem henni dettur í hug þann daginn .
Hún leggur mikið upp úr íslensku hráefni og það úr nærumhverfinu , kaupir m.a. kjöt og fisk af bændum í Skaftártungu , ræktar eigin kartöflur , gulrætur og rófur , tínir ber og býr til sultur og kryddmauk , auk þess að baka brauð .
Þau hjónin veiða líka gæsir og svartfugl .
" Ég býð gjarnan upp á villibráðarsmakk s.s. reyktar bringur , foie-gras úr lifrinni og confit úr lærunum .
Ég byrja oft á að hrista fólk saman með ýmsum smáréttum , sem ég ber fram frammi í stofu eða úti ef veður leyfir , " segir Hadda Björk létt í bragði .
Gestirnir borða allir saman í borðstofu þar sem eldhúsið er líka og andrúmsloftið heimilislegt .
Margir spjalla líka yfir pottunum .
" Markmiðið er að gestunum líði eins og vinum mínum , í matarboði hjá mér , " segir hún .
Bætir hún við að nánast undantekningalaust myndist skemmtileg stemning við borðhaldið þar sem fólk deilir reynslu sinn af því að ferðast hér .
" Margir vilja síðan ólmir aðstoða við uppvaskið , en þá þarf oft að minna pent á að fólk sé nú í fríi , " segir hún létt .
Framandi krydd í uppáhaldi Hadda Björk segist löngum hafa verið mikil kryddmanneskja og leitar jafnan uppi krydd og kryddblöndur á ferðum sínum erlendis .
Indverskir réttir eru í uppáhaldi en undanfarið hefur hún mikið verið að elda miðausturlenskt og gefur hér uppskrift að slíkum rétti .
" Ég nota matreiðslubækur meira til að styðjast við og fá hugmyndir og þróa gjarnan mínar eigin uppskriftir .
Þennan rétt er þó að finna í bók sem mér áskotnaðist fyrir stuttu , Jerusalem , eftir pariðYotam Ottolenghi og Sami Tamimi .
Þeir reka æðislega veitingastaði í London .
Viðskiptavinur sem sendi mér hana , en hún sá að ég átti aðra bók eftir þá félaga .
Ég hef reyndar þrisvar sinnum fengið matreiðslubækur sendar frá viðskiptavinum – ég veit nú samt að þeir voru ekki óánægðir með matinn hér , " segir hún létt í bragði að lokum .
Miðausturlenskt lambahakk 1 msk ólífuolía 1 stór laukur ( smátt skorinn ) 6 hvítlauksgeirar ( smátt skornir ) 300 gr lambahakk 2 tsk sumac ( og örlítið til að dreifa yfir réttinn í lokin ) 1 tsk cumin-duft 50 g ristaðar furuhnetur 50 g pistasíuhnetur 2 tsk harissa-mauk 1 ½ bolli kirsuberjatómatar 120 ml kjúklingasoð 4 egg ¼ bolli kóríander salt og pipar ( Sumac og harissa fæst t.d. í Istanbul Market í Ármúlanum ) Jógúrtsósa ½ bolli grísk jógúrt 1 ½ msk tahini 1 msk sítrónusafi 1 msk vatn Öllu blandað saman og vatni bætt við til að þynna sósuna örlítið .
Fljótlegt kúskús Blandið smátt skornum döðlum , aprikósum og rauðlauk saman við soðið kúskús .
Í lokin , bætið ½ – 1 krukku af fetaosti í og hrærið saman við .
Aðferð : Athugið að hægt er að útbúa þennan rétt fyrr um daginn og geyma í nokkra klukkutíma Steikið lauk og hvítlauk þar til þeir hafa brúnast örlítið ( u.þ.b. 5 mínútur ) .
Hækkið þá hitann og brúnið lambahakkið í u.þ.b. 5 mínútur .
Kryddið með sumac , cumin , salti og pipar .
Lækkið hitann og bætið við harissa-maukinu og kjúklingasoðinu .
Steikið kirsuberjatómatana í 4-5 mín á annarri pönnu við háan hita þar til þeir byrja að brúnast örlítið .
Þegar kemur að því að bera réttinn fram er kjöthakkið látið malla í nokkrar mínútur .
Búið til litlar holur í hakkið og brjótið egg ofan í hverja holu .
Eggjahvíturnar eiga að hlaupa en rauðan á að vera lin .
Setjið tómatana ofan á hakkið ( passið að setja ekki tómatana á eggjarauðurnar sem gætu þá sprungið ) .
Setjið næst slettur af jógúrtsósunni út á réttinn hér og þar og dreifið kóríanderlaufum yfir ásamt örlitlu af sumac-kryddi til skrauts .
Berið fram með pítubrauði ( eða öðru góðu nýbökuðu brauði ) og kúskús .
