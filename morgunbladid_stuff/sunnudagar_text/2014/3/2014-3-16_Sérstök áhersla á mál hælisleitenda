Hanna Birna Kristjánsdóttir innanríkisráðherra skipaði Óttar Proppé , þingmann Bjartrar framtíðar , formann þverpólitísks þingmannahóps sem ætlað er að meta hvort og með hvaða hætti þörf sé á heildarendurskoðun á löggjöf um málefni innflytjenda , þar með talið hælisleitenda .
Hópurinn var formlega skipaður í síðustu viku eftir að óskað hafði verið eftir tilnefningum frá öllum flokkum .
Auk Óttars skipa hópinn þau Birgitta Jónsdóttir Pírötum , Líneik Anna Sævarsdóttir Framsóknarflokki , Unnur Brá Konráðsdóttir Sjálfstæðisflokki , Össur Skarphéðinsson Samfylkingu og Svandís Svavarsdóttir Vinstri grænum .
" Hópurinn er að hefja störf .
Við erum búin að halda tvo fundi og erum bara á fullu við að fara yfir stöðuna og skoða þær tillögur sem liggja fyrir um úrbætur , " segir Óttarr Proppé í samtali .
Nú þegar liggur fyrir frumvarp innanríkisráðherra til breytinga á útlendingalögum þar sem meðal annars er tekið á hælismálum .
" Við leggjum sérstaka áherslu á hælisleitendamálin .
Þar er mikill uppsafnaður vandi .
Kerfið er þannig byggt upp að það hefur ekki náð að halda í við fjölgun umsókna þannig að mál hafa safnast upp .
Stefnan er auðvitað sú að þróa kerfið þannig að það verði teygjanlegra og geti lagað sig að fjölda umsókna hverju sinni .
Þetta er vel skipaður hópur og innan hans er fólk sem hefur mikla reynslu af þessum málum .
Okkar vilji er að gera betur í þessum málaflokki og læra af þeim þjóðum sem standa sig best í þessum málum , " segir Óttarr .
Hugsunin er sú að þingmannahópurinn starfi áfram með ráðherra og til verði ráðgjafar í málaflokknum .
Ekki hafa verið sett sérstök tímamörk á starf hópsins .
