Á síðasta ári bárust íslenskum stjórnvöldum 172 umsóknir um hæli hér á landi eða um 47% fleiri en árið á undan .
Þrefalt fleiri einstaklingar áttu hælismál til meðferðar í lok árs 2012 en í lok árs 2008 .
Mál safnast upp í kerfinu , ekki hefur tekist að halda í við fjölgun umsókna .
Langur biðtími eftir úrlausn mála hefur slæm áhrif á andlega og líkamlega heilsu hælisleitenda og er orðinn stærsta vandamálið í málaflokknum að sögn upplýsingafulltrúa Rauða krossins .
Aldrei höfðu fleiri mál beðið úrlausnar hjá yfirvöldum í málefnum hælisleitenda og í lok árs 2012 .
Þá biðu 140 einstaklingar eftir úrlausn eða meðferð sinna mála .
Á síðasta ári barst svo metfjöldi umsókna um hæli á Íslandi , eða 172 umsóknir .
Endanlegar tölur yfir það hvernig staðan var í málefnum hælisleitenda í lok árs 2013 liggja ekki fyrir en ljóst er að mál sem biðu úrlausnar í lok síðasta árs eru mun fleiri en í lok árs 2012 .
Ekki liggur fyrir hversu margir fengu hæli eða dvalarleyfi á Íslandi á síðasta ári en alls hlutu 17 einstaklingar alþjóðlega vernd hér á landi á árinu 2012 .
Með hugtakinu alþjóðleg vernd , sem hefur verið tekið upp í gögnum Rauða krossins , er átt við þá hælisleitendur sem annaðhvort er veitt dvalarleyfi eða veitt réttarstaða flóttamanns .
Hið fyrrnefnda er algengara , þá ýmist á grundvelli mannúðarsjónarmiða og / eða vegna sérstakra tengsla við landið .
Rauði krossinn hefur það hlutverk í umboði Flóttamannastofnunar Sameinuðu þjóðanna að gæta þess að hælisleitendur fái réttláta málsmeðferð og mannúðlega meðferð hér á landi .
" Stærsta vandamálið í þessum málaflokki er hvað biðtíminn er langur , " segir Sólveig Ólafsdóttir , upplýsingafulltrúi Rauða krossins .
Hún segir að miðað við úttekt sem gerð hefur verið á aðstæðum hælisleitenda hér á landi sé það mat Flóttamannastofnunarinnar að almennt sé ástandið hér gott , þ.e. að ekkert sé í raun við aðbúnaðinn að athuga þótt hann sé látlaus .
Hins vegar sé biðtíminn hið raunverulega vandamál í málefnum hælisleitenda hér á landi .
Eins og sjá má á töflu hér að ofan hefur kerfið ekki náð að halda í við fjölgun umsókna um hæli .
Þörfin fyrir heilbrigðisþjónustu eykst Meðalafgreiðslutími umsókna um hæli hjá Útlendingastofnun var 229 dagar á árinu 2012 samkvæmt tölum frá Rauða krossinum .
Árið á var meðalafgreiðslutíminn 178 dagar .
Það tók innanríkisráðuneytið að meðaltali 341 dag að úrskurða í kærumálum vegna hælismála á árinu 2012 en við 210 daga árið 2011 .
" Þegar biðtíminn er svona langur og málin safnast upp þá skiptir aðbúnaðurinn ekki eins miklu máli .
Þótt aðbúnaðurinn væri þannig að þú byggir á hótelsvítu þá er biðin alltaf mjög erfið .
Óvissuþátturinn er það sem tekur öll völdin .
Aðgengi að vinnu er lítið fyrir hælisleitendur og þeir hafa ekki nóg aðgengi að heilbrigðis- og sálfræðiþjónustu .
Þetta eru allt þættir sem þörfin eykst fyrir því lengri sem málsmeðferðin er .
Því lengri tíma sem hælisleitendur þurfa að bíða eftir úrlausn því meiri áhrif hefur sú bið á líkamlega og andlega heilsu , " segir Sólveig .
Rauði krossinn vinnur félagslegt starf með hælisleitendum og skipuleggur heimsóknir til þeirra og veitir ráðgjöf varðandi málsmeðferð .
" Kerfið hefur einhvern veginn hlaðið utan á sig og málsmeðferð er óhemjulöng .
Það virðist ekki nást að vinda ofan af því og þetta er orðið stærsta vandamálið í þessum málaflokki í dag , " segir Sólveig .
