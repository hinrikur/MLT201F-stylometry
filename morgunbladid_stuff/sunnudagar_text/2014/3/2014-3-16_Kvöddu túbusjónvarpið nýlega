Thelma Jónsdóttir er markaðs- og kynningarstjóri hjá Endurmenntun Háskóla Íslands og sér um að koma öllum námskeiðunum og námsbrautunum á framfæri .
Thelma elskar gamla kjóla með sál og segir að það sé mikill sparnaður í því áhugamáli fyrir heimilið .
Hvað eruð þið mörg í heimili ? Við erum fjögur .
Ég og strákarnir mínir þrír .
Maðurinn minn Steinbjörn og synirnir Máni Mar og Óttar Uni .
Hvað áttu alltaf til í ísskápnum ? Kotasæla , mjólk , smjör og ostur er alltaf til í ísskápnum .
Cheerios og kornflex verður líka alltaf að vera til annars verður byrjun dagsins ekki góð á heimilinu .
Hvar kaupirðu helst inn ? Oftast í Bónus og Krónunni en stundum í Fjarðarkaupum .
Ég fer svo alltaf einu sinni í viku í Fylgifiska og kaupi dýrindis fisk í matinn fyrir fjölskylduna .
Hvað fer fjölskyldan með í mat og hreinlætisvörur á viku ? Ætli það sé ekki allt frá 20.000 krónum en þó mismikið eftir vikum .
Hvað freistar helst í matvörubúðinni ? Góð lambasteik .
Annars er ég óttalegur nammigrís en læt sem betur fer ekki alltaf eftir mér þá freistingu .
Hvernig sparar þú í heimilishaldinu ? Hvað matvöru snertir þá er sparnaður í því að plana fram í tímann og fara sjaldnar í búð en það tekst ekki alltaf .
Helsti sparnaðurinn er líklega sá að ég elska gamla kjóla með sál sem ég kaupi vanalega á algjörum spottprís og mætti segja að ég kaupi stundum hátt í 10 kjóla á verði eins .
Hvað vantar helst á heimilið ? Við erum frekar nægjusöm fjölskylda og það vantar því í raun ekki neitt .
Við létum það nýlega eftir okkur að kaupa flatskjá eftir að hafa verið með eldgamalt túpusjónvarp í mörg ár .
Eyðir þú í sparnað ? Já , við leggjum alltaf mánaðarlega inn á sparnaðarreikning sem við nýtum t.d. í ferðalög .
Skothelt sparnaðarráð ? Að stunda íbúðaskipti á ferðalögum er frábært sparnaðarráð en líka mjög spennandi kostur sem gerir fjölskyldum kleift að ferðast oftar þar sem kostnaðurinn er mun minni .
