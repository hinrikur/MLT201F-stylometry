Hinn daglegi leiðangur Emils Guðjónssonar landpósts er 290 kílómetrar .
Hann leggur upp í býtið frá Selfossi og hefur viðkomu á nokkrum stöðum í Flóanum .
Fer á hvern bæ á Skeiðum og Gnúpverjahreppi , alla leið að Búrfellsvirkjun í Þjórsárdal .
Á bakaleiðinni tekur hann hring um lágsveitir Flóans .
" Fimmtudagsskammturinn er stór , þá kemur auglýsingapóstur , héraðsblöðin og fleira .
Svo kemur kúfur gluggabréfa um mánaðamótin , " segir Emil sem hefur séð um póstdreifingu á þessu svæði frá 1981 .
Raunar verið viðloðandi starfið , sem hann tók nánast í arf að tengdaföður sínum látnum , frá 1978 .
Hefur alltaf séð um sama dreifingarsvæðið og er því aðstæðum vel kunnugur .
" Færðin í vetur hefur verið góð .
Reyndar lagðist hálka á vegi strax í haust og hefur hún haldist yfir síðan .
Síðan koma illviðraskot inn á milli og auðvitað er skafrenningurinn þreytandi , að ég tali nú ekki um blindhríð þegar himinn og jörð renna saman í eitt í birtunni .
Þá er ekkert að gera nema fara hægt og lesa sig áfram milli stika , " segir Emil .
Starfsins vegna ekur hann um 75 þúsund kílómetra á ári .
Er á fólksbíl þegar færðin er góð , en yfir veturinn er Hyundai Galloper traustur ferðafélagi .
" Ég hlusta mikið á Rás 1 í bílnum , næ morgunleikfimi og miðdegissögu , " segir Emil sem tekur sér smápásu í hádeginu .
Nær þá í bitaboxið , þar sem hann er með smurt brauð með osti að heiman , og djús á brúsa .
sbs@mbl.is 