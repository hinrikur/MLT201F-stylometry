Védís Hervör Árnadóttir hefur í reynslubrunn að sækja þegar kemur að því að vinna að sínum hjartans málefnum .
Hún segir að stjórnmálaferill föður hennar hafi styrkt hana í því að hugsa sjálfstætt og hreinskiptin samskipti við móður hennar geri þær að góðum viðskiptafélögum .
Védís Hervör er í fararbroddi í að styrkja stöðu kvenna í tónlist .
Júlía Margrét Alexandersdóttir julia@mbl.is Védís Hervör Árnadóttir var kornung þegar hún gaf frá sér sína fyrstu plötu , 19 ára , og hafði allt aðrar væntingar til þess að vera tónlistarmaður en hún hefur í dag .
Raunar hafði hún þá sungið í ótal söngleikjum í stóru leikhúsunum sem barn , verið í kór og unnið söngvakeppnir .
En eins og oft er um tónlistarmenn sem vinna bak við tjöldin og semja fyrir aðra vita margir kannski ekki að Védís Hervör hefur samið tónlist fyrir fjöldann allan af tónlistarmönnum , íslenskum og erlendum .
Sjálf vinnur hún að þriðju plötu sinni en verkefnið í brennidepli þessa dagana er formennska í KÍTÓN , félags kvenna í tónlist .
Líf hennar liggur þó víða og hún starfar með móður sinni að verkefni sem hefur getið af sér eitt vinsælasta smáforritið á Íslandi .
" Tónlistin er hjartað en ég hef alltaf átt mér mörg önnur líf .
Ég menntaði mig í hljóðblöndun og upptökustjórnun í London þegar ég var staðráðin í að kunna þetta .
Fólk þarf að sitja mikið við og prófa sig áfram á hverjum degi til að öðlast færnina og reynsluna í upptökufaginu og ég brýt auðveldlega odd af oflæti mínu og hika ekki við að leita til annarra en það er góð tilfinning að kunna þetta ! Ég menntaði mig svo í mannfræði hér í Háskólanum með líffræðilegri áherslu og nú er ég í meistaranámi , er í MBA í Háskólanum í Reykjavík .
Námið er einhvern veginn hluti af stærri heild hjá mér og fer inn á mörg svið sem tilheyra rekstri .
Mér finnst allt sem ég hef komið nálægt einhvern veginn tengjast að lokum inn á það .
Bæði tónlistin , það sem ég er að gera með mömmu , Bryndísi Guðmundsdóttur talmeinafræðingi , í Lærum og leikum með hljóðin , heimilisbókhaldið – þetta byrjar allt og endar í því er snýr að rekstri .
" Móðir Védísar er potturinn og pannan í Lærum og leikum með hljóðin sem gefur út bækur , dvd-diska , smáforrit og fleira til að hjálpa börnum við hljóðmyndun , lestur og hljóðkerfisfærni .
Með sanni má segja að verkefnið hafi vakið mikla athygli en Védís kemur inn í verkefnið með til að mynda hugmyndavinnu , söng , lestri , dreifingu og allt yfir í forritun .
Þetta hefur verið fullt starf fyrir Védísi síðustu tvö árin en hún segir að þær mæðgur eigi gott samstarf þótt þær séu mjög ólíkar .
" Við erum auðvitað svo heppnar að geta sleppt öllu kurteisishjali , verið hreinskilnar hvor við aðra .
Það hjálpar í svona samstarfi .
" Árni Sigfússon , bæjarstjóri í Reykjanesbæ og fyrrverandi borgarstjóri , er faðir Védísar og óhjákvæmilega varð fjölskyldan því áberandi í tengslum við það .
Hvernig var að alast upp og eiga föður sem var og er áberandi í pólitík ? " Ég þekki ekkert annað .
Hann hefur alltaf leyst þetta vel gagnvart okkur og tekur ekki neikvæðu hliðarnar með sér heim .
Ég fann alltaf að hann bar og ber virðingu fyrir náunganum og það er mikilvægt veganesti fyrir börn að hafa .
Ef það var eitthvað rætt um pólitík þá voru það einhverjar pælingar , hugsjónir og málefni .
Þannig ætti pólitík að vera í kjarna sínum ; jákvæð , sjálfrýnin og í stöðugu samtali við umhverfið .
" Védís Hervör var orðin stálpuð þegar foreldrar hennar fluttu í Reykjanesbæ og fór stuttu síðar út í nám .
Hún lítur þó á bæjarfélagið sem sitt annað heimili , á vini þar , hefur kynnst fólkinu vel og fer gjarnan á hótel mömmu og pabba eins og hún orðar það .
Védís Hervör á tvo drengi , 2 og 4 ára með sambýlismanni sínum , Þórhalli Bergmann .
Þórhallur er lögmaður og píanóleikari og saman hafa þau verið að vinna að tónlist fyrir þriðju plötu Védísar sem er í bígerð .
Með þeim er Ásgeir Ásgeirsson á gítar , Róbert Þórhallsson á bassa og Þorvaldur Þór Þorvaldsson á trommum .
Þórhallur og Védís kynntust árið 2000 í gegnum Barða Jóhannsson á tónleikaferðalagi en Védís vann talsvert með Barða og hann var meðal annars upptökustjóri á fyrstu plötunni hennar , In the Caste .
Þá voru hún og Þórhallur þó bara félagar en þau hittust aftur mörgum árum síðar .
Það var í afmæli Barða svo að Védís segir að það megi kalla hann einhvers konar sambandsverndara þeirra .
Það er í nægu að snúast hjá fjölskyldunni , þar sem ótal verkefnum er að sinna utan heimilis en Védís og Þórhallur hafa svolítið gott ráð fyrir önnum kafna foreldra sem vert er að deila með lesendum .
" Ég get allavega mælt með því fyrir þá sem þola það , við köllum það " holy moly time " ! Það eru stundirnar frá fjögur síðdegis og til rúmlega átta eða þangað til drengirnir fara í háttinn .
Við tökum ekki símana , nema heimasímann fyrir þá nánustu , förum ekki í tölvuna og kveikjum ekki á sjónvarpinu svo að það er ekkert áreiti .
Nei , ég get svo svarið það – þetta er svona alla virka daga þótt þetta kunni að hljóma skringilega .
Við horfum bara á tíufréttir í staðinn og svo erum við reyndar með kósíkvöld á föstudögum með tilheyrandi bíómynd sem sá 4 ára fær að velja .
Um helgar verður þar af leiðandi skemmtilegra fyrir strákana að velja sína afþreyingu .
Maðurinn minn var fyrst eitt spurningarmerki ; " Hólí mólí hvað ? " Ég skal þá fara í þennan bol Þegar Védís Hervör var 19 ára gaf hún fyrstu plötuna sína út hjá Skífunni .
" Það var allt önnur stemning í kringum þetta þá en til dæmis árið 2007 þegar ég gaf aftur út plötuna A Beautiful Life - Recovery Project .
Þegar fyrsta platan kom út snérist allt um að fá stóra samninginn úti .
Britney Spears-æðið stóð sem hæst og ég var með allt aðrar væntingar og hugmyndir .
Ég vissi alveg hvað ég hafði til brunns að bera , en um leið hafði ég sjálf þörf fyrir að vera sæt og á pari við hinar stelpurnar í bransanum .
Þetta var því svolítið svona : " Hæ , ég er alvarlegur listamaður ! En ókei , já , ég skal fara í þennan litla bol ! " segir Védís Hervör og hlær .
" En svo grípur lífið inn í og auðvitað bara sterkari sjálfsmynd .
Þótt margt hafi breyst í sölu- og dreifingarleiðum tónlistar þá er poppheimurinn auðvitað ekki mikið breyttur frá því þetta var , ef eitthvað er bara meira um það að gert sé út á kynþokka og nekt , en sjálfur er maður kominn á annan stað og því finnst mér auðvitað persónulega að tónlistarheimurinn sé betri og vænni .
" Védís Hervör hefur í mörg ár starfað í lagahöfundateymi sem samanstendur af henni , James Maher og Michael Fayne en þau kalla sig BFD studios og Rainmaker , eftir eðli verkefnanna .
Þeir félagar unnu einnig með henni plötuna 2007 sem hún gaf út sjálf .
Védís Hervör hefur unnið aragrúa verkefna fyrir tónlistarmenn hér heima sem og úti og þar má nefna stór nöfn .
" Ég hef nú aldrei verið góð í að " namedroppa " en þeir sem ég hef unnið með eða komið að verkefnum fyrir eru meðal annarra Sugababes , Girls Aloud , Bolster , Firesuite og Dub sessions hef ég unnið með nærri öllum listamönnum sem koma að því verkefni og gjörsamlega elska það .
Lagið White Picket Fence sem Védís Hervör gaf út síðasta vor náði eyrum kvikmyndaframleiðenda vestanhafs sem eru að endurgera klassísku bíómyndina Shadows frá árinu 1959 og verður lagið notað í myndinni .
" Fólk heldur kannski skiljanlega , því maður er ekki mikið í framlínunni framan á plötunum , að tónlistin sé lögð á hilluna .
Ég held reyndar að það eigi við um margt tónlistarfólk .
Tal um afrekin erlendis eða stóru nöfnin slær oft ryki í augu fólks og afvegaleiðir kjarna málsins .
Hann er sá að við eigum aragrúa af hæfileikum á Íslandi sem blómstra á svo margan hátt sem aldrei verður fært í verð , sett á metsölulista eða fjallað um í Séð og heyrt .
Þó að mælikvarðar geti verið nauðsynlegir til að fjármagna hluti þá verður listin líka að vera metin út frá því sem hún gefur okkur andlega og það þarf að vernda .
Mannfræðigreinin getur veitt frábæra innsýn í sköpunarferli og hvernig manneskjan endurfæðist og endurskapar sig jafnvel oft á sinni lífstíð .
Mér finnst gott að vera innan um fólk og spjalla við fólk , um söguna og líf þess .
Það myndi til dæmis henta mér betur núna að fá að spjalla bara í tveggja manna tali við þig .
" Védís Hervör starfaði á árum áður á Grund og á tímabili var hún markaðs- og kynningarstjóri Vinunar sem er þjónustufyrirtæki fyrir fatlað fólk , langveika og aldraða .
Það má því segja að hún hafi á einn eða annan hátt farið út í störf er snúa að ýmsum mannlegum hliðum og samfélaginu .
Hefur hún aldrei hugleitt að fara út í pólitík eins og faðir hennar ? " Ég dáist að fólki sem starfar við stjórnmál og ég veit mætavel að langflestir sem við þetta starfa hafa hjartað á réttum stað og vilja gera gott fyrir samfélagið .
Svo leynist pólitík alls staðar í raun og veru , völd togast á , á öllum sviðum lífsins , sum eru lúmsk og önnur meira áberandi .
En ég hef nóg að gera og veit hvað ég get og kann og finnst eðlilegast að vera í skapandi greinum .
" Niðurstöðurnar voru sláandi Af hverju þurfti KÍTÓN að verða til ? " Tónlistarkonur á Íslandi kölluðu eftir þessu félagi .
Við erum ofboðslega margar tónlistarkonurnar á Íslandi en störfum kannski hver í sínu horni og náum minna að tengjast .
Og þrátt fyrir fjöldann þá fá konur bara 9% allra stefgjalda sem eru útborguð frá STEF og kvenflytjendur eru einnig í minnihluta .
Þetta helst auðvitað í hendur við þá spilun sem þær almennt fá á eigin verkum á hinum fjölmörgu miðlum sem í gangi eru og STEF rukkar til sín .
Skráningartalan á sér ýmsar skýringar , það eru færri konur í því að semja opinberlega , færri konur eru á bak við takkana , fáar konur hlutfallslega í hverri hljómsveit .
Við erum hins vegar ekki að stappa niður fæti og segja ; " Hey , það eru allir svo ósanngjarnir við okkur ! Við upplifum okkur ekki sem fórnarlömb heldur snýst þetta fremur um eflingu og að hvetja konur og stelpur að setjast til dæmis við lagagerð og semja , eða einfaldlega láta ekki stýrast of mikið sem flytjendur .
Getan er að sjálfsögðu til staðar .
Það má færa rök fyrir því að stúlkur séu aldar upp af samfélaginu á annan hátt og kannski þess vegna höfum við almennt ekki skapað okkur þetta rými .
" Eftir Íslensku tónlistarverðlaunin 2012 og hlutfallslega fá verðlaun sem fóru þar til kvenna í tónlist komu upp umræður á Facebook þar sem 600 konur spjölluðu í hóp á samskiptamiðlinum um stöðu kvenna í tónlist .
" Aldan er risin og hún á bara eftir að verða stærri .
Sem betur fer finnst okkur við hafa strákana með okkur í þessu og margir þeirra eru guðslifandi fegnir að sjá að við erum að stíga fram .
Það þýðir líka að við verðum að bjóða okkur fram í nefndir og ráð .
" Stofnendur KÍTÓN eru ásamt Védísi þær Lára Rúnarsdóttir , Ragnheiður Gröndal og Greta Salóme Stefánsdóttir en í dag eru níu konur í stjórn , úr öllum áttum tónlistarinnar .
" Við vildum ekki bara gaspra um eitthvað sem við höfðum á tilfinningunni heldur hafa einhverjar áreiðanlegar tölur á bak við okkur .
Það hentaði svo vel að Lára Rúnarsdóttir er í kynjafræði og hún er að gera lokaverkefni sitt sem byggist á skýrslu sem hún gerði síðasta sumar um stöðu kvenna í tónlist .
Hún hefur auk þess að vinna úr tölulegum staðreyndum kortlagt orðræðu í umfjöllun um tónlistarkonur og menn og þar er mikill munur á er snýr að umfjöllun um útlit og við erum æði oft krúttlegri í þeirri umræðu en strákarnir .
Við reyndum að gera okkur ekki fyrirframgefnar hugmyndir um stöðuna en niðurstöður voru sláandi á margan hátt .
Ég held þó í raun að nútíminn hampi tónlistarkonum til jafns við karla en á allt annan hátt .
Sumir hafa spurt ; af hverju þarf að stofna samtök eins og KÍTÓN – það sé fullt af tónlistarkonum á Íslandi .
En svarið er einmitt það ; af því að það er fullt af tónlistarkonum á Íslandi sem þurfa að skapa sér rými og ekki síður tengjast og kynnast .
Við vinnum oftar með karlmönnum , mjög hæfileikaríkum karlmönnum án efa .
" Védís tekur fram að þær sem stofnendur KÍTÓN láti ekki eins og þær einar hafi kveikt á perunni , þetta hafi verið tímaspursmál hver færi í að stofna þessi samtök .
Þessa helgi er þétt dagskrá í Hörpu .
Málþing um jafnrétti í tónlist á Íslandi fer fram í Hörpu á laugardeginum en sunnudagurinn er helgaður tónleikum sem allir eru boðnir á , þeim að kostnaðarlausu .
Um daginn frá klukkan 13-17 og um kvöldið eru stórtónleikar í Eldborg undir yfirskriftinni Tónafljóð .
" Það koma hvorki meira né minna en 190 tónlistarkonur fram .
Ætlunin er að gera þetta að árlegum viðburði og miðað við hvað þetta er stórt þurfum við auðvitað að byrja á að signa okkur strax ! " 