Handknattleikskonan Ólöf Kolbrún Ragnarsdóttir telur að búið sé að ryðja brautina betur í þessum málaflokki kvennamegin en hjá körlunum .
" Ef eitthvað er fannst mér auðveldra að koma út úr skápnum innan íþróttahreyfingarinnar en úti í samfélaginu .
Þetta er þéttur hópur innan kvennahandboltans og þar þekkja allir alla .
Það ríkir ekki jafnmikil þöggun um þetta og hjá körlunum , " segir Ólöf en hún leikur með liði HK í Kópavoginum .
Daníel Örn Einarsson , handknattleiksmaður hjá KR , segir fordóma og fáfræði enn til staðar innan íþróttahreyfingarinnar .
" Ég finn ekki fyrir beinum fordómum í minn garð vegna samkynhneigðar minnar en ég finn enn fyrir óbeinum fordómum .
Ég hef t.d. heyrt útundan mér hvernig handboltamenn leyfa sér að tala um mig þegar ég er ekki nærri og ef þeir þekkja mig ekki persónulega .
" Danni hommi og Kolla markmaður Daníel segir marga íþróttamenn taka hann út fyrir rammann með því að skilgreina hann eingöngu út frá kynhneigð en ekki öðrum eiginleikum .
" Ég er t.d. ávallt þekktur sem Danni hommi á meðan Ólöf Kolbrún er þekkt sem Kolla markmaður .
Þetta er merki um muninn sem er við lýði á milli kynjanna og það er greinilega miklu minna pælt í þessu kvennamegin en karlamegin .
Það er eins og fólk telji homma í íþróttum ekki passa inn í hugmyndir um staðalímyndir þar sem íhaldsemi er enn ráðandi í hugsunarhætti hins karllæga íþróttasamfélags ..
" Ólöf Kolbrún tekur í sama streng og segir fordóma sýnilegri hjá íþóttakörlum en íþróttakonum .
" Íþróttamenningin er svo karllæg að ef stelpur eru góðar í fótbolta er oft talað um þær sem strákastelpur .
Ég fékk strax viðurkenningu , fann ekki fyrir breyttu viðhorfi í minn garð og þurfti ekki að berjast fyrir tilverurétti mínum innan íþróttarinnar .
Þá er orðið lessa ekki notað með sama niðrandi hætti og strákar nota orðið hommi , " segir Ólöf .
Íþróttahreyfingin situr eftir Daníel telur að menning í kringum íþróttaiðkun karla hafi setið á eftir almennri þróun í samfélaginu síðustu ár .
" Það hefur orðið mikil vakning úti í samfélaginu varðandi samkynhneigð á síðustu árum en íþróttahreyfingin karlamegin hefur ekki alveg fylgt þessu eftir .
Það ríkir meiri íhaldssemi og þöggun innan íþróttahrefingarinnar og þar er þröngsýnt viðhorf leyfilegra og viðurkenndara , " segir Daníel .
Hann hefur þurft að sanna sig með því að rífa kjaft og berjast en samt finnur hann fyrir því viðhorfi að hann sé álitinn í lagi þar sem hann er ekki eins og " hinir hommarnir " .
Hann telur fordómana liggja fyrst og fremst í því að nýir liðsfélagar hans haldi að hann sé mjög frábrugðinn öðrum vegna kynhneigðar sinnar .
" Ráðandi íhaldssöm menning gerir það að verkum að fólk veit ekki hvernig það á að haga sér og sumir handboltamenn virðast halda að ég gangi afturábak í bleikum háhæluðum skóm áður en þeir kynnast mér .
" Daníel segir stráka úr öðrum íþróttagreinum hafa sett sig í samband við sig og lýst yfir áhyggjum yfir því að koma út úr skápnum innan íþróttahreyfingarinnar .
Þá þekkir hann einnig dæmi þess að samkynhneigðir strákar hrökklist úr íþróttum sökum kynhneigðar sinnar .
" Auðvitað viltu umgangast fólk þar sem þú getur leyft þér að vera þú sjálfur og þar af leiðandi leiðast margir efnilegir samkynhneigðir íþróttamenn inn á aðrar brautir í lífinu .
" Margir í felum Bæði Ólöf og Daníel telja fjölmarga samkynhneigða karlkyns íþróttamenn vera í felum hér á landi .
" Ég efast ekki um það og íhaldssöm menning íþróttahreyfingarinnar karlamegin gerir það að verkum að þeir virðast ekki treysta sér til að koma til dyranna eins og þeir eru klæddir , " segir Ólöf .
Daníel hvetur alla samkynhneigða til að lifa lífinu í sátt við sjálfan sig hvort sem þeir sinna íþróttum eða ekki .
" Það væri að sjálfsögðu mun skemmtilegra á lokahófinu hjá mér ef það væru fleiri samkynhneigðir handboltamenn á svæðinu og því kalla ég bara eftir fleiri hommum í handboltann , " segir Daníel og hlær .
Úr kvennaknattspyrnu á Íslandi eru fjölmörg dæmi um samkynhneigðar konur sem stunda íþrótt sína .
Eingöngu 0,173% karlkyns íþróttamanna í efstu deild í hand- , fót- og körfubolta viðurkenndi samkynhneigð sína á síðasta leiktímabili samkvæmt útreikningum Karls Fannars Sævarssonar mannfræðings .
Almennt er erfitt er að mæla hlutfall samkynhneigðra í samfélaginu en í opnum vestrænum samfélögum er almennt talað um tölur á bilinu 2-10% .
Í bandarískri rannsókn frá árinu 2011 kom fram að 3,8% Bandaríkjamanna væru samkynhneigð , tvíkynhneigð eða kynskiptingar .
Burtséð frá því hvaða viðmiðunartala er notuð er ljóst að fjöldi íslenskra samkynhneigðra íþróttakarla endurspeglar á engan hátt almennar tölur um samkynhneigð í mannlegum samfélögum .
