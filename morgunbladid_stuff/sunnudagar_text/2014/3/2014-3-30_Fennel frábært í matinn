Það á ef til vill við um flesta að við borðum það sem við erum vön og notum minna það grænmeti sem við þekkjum ekki vel .
Fennel myndi teljast til þeirra tegunda grænmetis .
Matreiðslumeistarinn Viktor Örn hjálpar lesendum að kynnast grænmetinu betur og skoða hvernig hægt er að nota það í rétti .
Gunnþórunn Jónsdóttir gunnthorunn@mbl.is Viktor Örn Andrésson , matreiðslumeistari ársins 2013 , starfar á veitingastaðnum LAVA í Bláa lóninu .
Hann segir að fennel virðist koma mörgum fyrir sjónir sem furðulegt grænmeti þar sem það hefur sérstakt útlit , þar af leiðandi er það kannski notað minna en annað .
" Í vinnunni nota ég fennelinn mjög mikið .
Hann er alltaf til í kælinum hjá okkur .
Að vísu nota ég hann lítið heima en það er kannski vegna þess að ég er reyndar langt frá því að vera mjög duglegur að elda þar .
Ég er bara duglegri að elda í vinnunni , " segir Viktor Örn og hlær .
" En það er mjög auðvelt að koma fennel inn í rétti .
Fennel er harðgerður og þolir ýmsar útgáfur af eldunaraðferðum .
Fennelinn gefur einnig frá sér góðan lakkrískeim sem minnir einnig á Anís stjörnu .
" Fennel í matargerð Fennel er mjög gott í salöt og með fiski , sérstaklega súrsað með ediki eða eldað létt í olíu .
Einnig hentar að borða það hrátt með ögn af olíu og salti .
Með kjöti er gott að grilla eða ofnbaka það sem og að skera í litla teninga og nota í sósuna .
Fennel er ómissandi í soðgerð en þó má ekki vera of mikið af því .
Hvernig á að velja fennel ? Fennel samanstendur af ljósgrænum eða hvítum lauk , grænum stilk og grænum blöðum .
Alla þrjá hluta fennels er hægt að nota í matargerð .
Laukurinn sjálfur er að mestu notaður í hvers kyns rétti .
Gott er að skera hann lóðrétt í gegn og þannig í minni eða stærri tenginga .
Best er að fjarlægja harða kjarnann í miðjunni áður en það er gert .
Stilkarnir henta vel fyrir súpur og kássur en blöðin eru notuð sem krydd .
Fennelið á að vera stinnt og með hvítan neðri part og ljósgræna toppa .
Best er að velja þá sem eru lausir við mar og gefa frá sér góðan lakkrísilm .
Fennel fæst í flestum búðum .
Ofnbakað fennel og gulrætur með parmesan og sveppum 6 stór fennel 3 gulrætur ferskt timjan og rósmarín hvítlaukur ferskur sítrónusafi rifinn parmesan eftir smekk salt og pipar Aðferð : Fennel og gulrætur skorið í bita eftir endilöngu .
Velt upp úr smáolíu og kryddað vel með svörtum pipar og kristal salti .
Sett í eldfast mót ásamt hvítlauk , rósmarín og timjan .
Bakað á 200°C hita í ca .
20-25 mínútur .
Rifnum parmesan osti stráð yfir ásamt söxuðum jurtum og ferskum sítrónusafa .
Borið fram sem meðlæti .
Grillaður steinbítur með sítrónu- og steinseljuhjúp , framreiddur með aspas og fennel Steinbítur 800 g ferskur steinbítur Olía og smjörklípa Aðferð : Snyrtið steinbítinn til og skerið í skammta , 160-200 g .
Hitið vel upp í pönnu og steikið fiskinn upp úr olíu á annarri hliðinni .
Þegar fiskurinn er orðinn fallega brúnaður bætið þá við smjöri cirka 40 g og snúið fisknum yfir á hina hliðinna þar til hann er orðinn léttbrúnaður á báðum hliðum .
Sítrónuhjúpurinn er settur ofan á hvern bita og fiskurinn kláraður í ofni á cirka 160°C í 2-4 mín .
Fer eftir stærð bitans .
Sítrónuhjúpur 75 g smjör 100 g brauðraspur 50 g fínt söxuð steinselja Sítróna ásamt berkinum Salt og pipar Aðferð : Blandið saman smjöri og brauðraspi í matvinnsluvél .
Bætið við saxaðri steinseljunni , sítrónu-zeztinu ( börkur af sítrónu tekinn með mjög fínu rifjárni ) .
Kryddið til með salti og pipar og safa úr einni sítrónu .
Vinnið í vélinni þar til allt er orðið að fínu smjörkremi .
Smurt á smjörpappír og fryst .
Skorið í ferninga sem passa yfir fiskinn .
Aspas 10 stk. aspas Aðferð : Aspasinn er skrældur og trénaði hlutinn tekinn af ( ca .
4-5 cm af neðsta hlutanum ) .
Soðið upp á vel söltu vatni og aspasinn soðinn í 3-4 mínútur .
Borinn fram soðinn .
Ediklögur 50 g eplaedik 50 g sykur 25 g vatn 5 g salt Aðferð : Soðið upp á öllu og hellt yfir fennelinn , sjá uppskrift að fennelsalati .
Fennelsalat 1-2 stk. fennel 30 g kóríander 1 appelsína Ólívuolía Ediklögur Aðferð : Takið kjarnann úr fennelnum og skerið hæfilega þunnt með japönsku mandólíni eða hníf .
Setjið fennelinn í box sem hægt er að loka .
Sjóðið upp edikið og hellið yfir fennelinn í boxinu .
Lokið boxinu og geymið þar til vökvinn kólnar og sigtið hann síðan frá .
Á meðan er ferskt kóríander saxað og appelsína skorin í falleg lauf .
Blandið í skál fennel , kóríander , appelsínulaufum og dassi af olíu .
Kryddið til með salti og pipar og kreistið restina af appelsínunni yfir .
