Margir óttast að brátt sjái fyrir endann á friðartímum í Evrópu .
Vestrænir leiðtogar segja hertöku Rússa á Krímskaga brot á alþjóðalögum og brot gegn úkraínsku þjóðinni og saka þá um heimsvaldabrölt .
Pútín segir það skyldu sína að vernda rússneska borgara , líka í Úkraínu .
Júlía Margrét Alexandersdóttir julia@mbl.is Vorið 2013 úrskurðaði Mannréttindadómstóll Evrópu fangelsun Júlíu Tímósjenkó ólöglega og gerræðislega .
Þetta flækti fyrirhugaðan samstarfssamning Úkraínu við Evrópusambandið því lausn fyrrverandi forsetans var eitt þeirra skilyrða sem landið varð að uppfylla til að fá inngöngu í sambandið .
En flækti og ekki flækti .
Ljóst þykir að Viktor Janúkóvitsj leit til austurs og þess möguleika að gerast aðili að tollabandalagi Rússlands .
Samtök iðnrekenda í landinu sögðu samning við ESB myndu skaða viðskiptatengsl við Rússland sem hótaði refsiaðgerðum gegn úkraínsku efnahagslífi ef af yrði .
Í október á síðasta ári benti margt til að Úkraína myndi gera viðskipta- og stjórnmálasamning við Evrópusambandið en aðeins mánuði síðar stöðvuðu ráðamenn í landinu þá undirbúningsvinnu og fljótlega sagði Janúkóvitsj að það hefði verið vegna þrýstings frá Rússum .
Í kjölfarið mótmæltu þúsundir manna næstu vikur í Úkraínu sem vildu efla tengsl landsins við Evrópu .
Þeir mótmæltu einnig spillingu embættismanna , ofbeldi lögreglunnar og einræðistilburðum forsetans og kallað var eftir afsögn hans .
15. desember komu 200.000 manns saman í Kænugarði .
Kannanir bentu þá til að 70% úkraínskra kjósenda vildu samning við Evrópusambandið fremur en náin tengsl við Rússa .
Í janúar síðastliðnum fóru fréttir af dauðsföllum í mótmælunum að berast en efnahagsráðgjafi Pútíns sakaði stjórnvöld í Washington um að fjármagna og vopna úkraínska uppreisnarmenn .
20. febrúar var sorgardagur í Kænugarði , höfuðborg Úkraínu en talið er að um 88 manns hafi verið drepnir .
Tugir þeirra voru skotnir af nákvæmni af leyniskyttum í höfuð og háls .
Óeirðalögregla landsins , Berkut , sem nú hefur verið lögð niður , er talin bera ábyrgð á dauða flestra þeirra sem létust í blóðbaðinu .
Mikil reiði ríkti meðal stjórnarandstæðinga og tveimur dögum síðar samþykkti úkraínska þingið að koma Janúkóvitsj frá völdum og Oleksandr Túrtsjínov var í kjölfarið kjörinn forseti þingsins og kom á samsteypustjórn .
27. febrúar samþykkti þing Úkraínu að útnefna Arsení Jatsenjúk forsætisráðherra landsins en hann er hlynntur nánara samstarfi við Evrópusambandið .
Jatsenjúk verður forsætisráðherra þar til kosningar fara fram í landinu í maí .
Pattstaða er í málefnum Úkraínu og talið ótrúlegt að enn hafi ekki soðið upp úr .
Margt sem brennur á Svíar eru uggandi yfir ólgunni í Austur-Evrópu .
Menntamálaráðherra Svíþjóðar , Jan Björklund , krefst þess að breytingar verði gerðar á vörnum Svíþjóðar og herflugvélar fluttar til Gotlands .
" Hertaka Rússa á Krímskaga er hið berasta dæmi um árás á friðartímum sem Evrópa hefur orðið vitni að síðan Þýskaland nasismans réðst inn í Súdetahéruðin 1938 .
Það kann að vera í tísku að gera lítið úr " lærdómnum frá München " þegar Neville Chamberlain og Édouard Daladier reyndu að friða Hitler og létu undan kröfum hans til Tékkóslóvakíu .
" Charles Tannock í utanríkismálanefnd Evrópuþingsins .
Grunur um að leyniskyttur sem myrtu tugi manna í Kænugarði á dögunum hafi verið á vegum stjórnarandstæðinga .
Utanríkisráðherra Eistlands og utanríkismálastjóri ESB ræddu þetta sín á milli í síma og upptakan lak á Youtube .
Ráðherrann sagði að þessar grunsemdir gætu veikt stöðu bráðabirgðastjórnar Úkraínu .
Upptakan er ósvikin .
Stuðningsmenn rússneskra stjórnvalda segja liðsmenn bráðabirgðastjórnarinnar fasista og öfgamenn .
Saga Krímskaga er löng og flókin .
Rússneska keisaradæmið og svo Sovétríkin réðu Krím frá 18. öld .
Frá hruni Sovétríkjanna hefur Krím notið sjálfstjórnar að miklu leyti .
Stór hluti íbúa vill tilheyra Rússlandi .
Utanríkisráðherra Þýskalands frá 1998 til 2005 , Joschka Fischer , segir Pútín setja markið hátt .
" Þegar Pútín tók við af Borís Jeltsín sem forseti Rússlands , hafði hann þrjú yfirmarkmið sem hann stefnir enn að : að binda enda á undirlægjuhátt Rússa í kjölfar falls Sovétríkjanna gagnvart vesturveldunum ; að ná aftur yfirráðum yfir flestum af fyrrverandi Sovétlýðveldunum , eða í það minnsta nægu valdi til að stöðva framrás NATO í austurátt ; og að heimta aftur smátt og smátt stöðu Rússlands sem heimsveldis .
" Refsiaðgerðir gegn Rússum gætu haft mikil áhrif á atvinnulíf hérlendis , taki Ísland þátt í þeim .
Sjávarútvegurinn er tengdur Rússum og Teitur Gylfason , sölustjóri hjá Iceland Seafood , segir að tugmilljarðar séu í húfi .
Jón Steinn Elíasson , formaður Samtaka fiskframleiðenda og útflytjenda , segir Rússa hafa keypt meira af uppsjávarfiski af Íslendingum en önnur Evrópulönd .
Olíuverð hefur verið á uppleið undanfarið og tengist það hótunum um viðskiptaþvinganir og gæti rokið upp verði af þeim .
Íslendingar kaupa mestalla sína olíu og bensín af ríkisolíufyrirtæki Norðmanna .
Átökin í Úkraínu hafa áhrif um allan heim og margar spurningar kvikna um hugsanlega þróun mála .
Merkel gæti talað hann til Öll spjót beinast að vestrænum leiðtogum um að fá Rússa til að hætta afskiptum af málefnum Úkraínu .
Ekki eru allir á eitt sáttir hvernig það skuli gera .
Bandaríkjamenn og fleiri þjóðir leggja til viðskiptaþvinganir , en Þjóðverjar segja það ekki endilega vera góða hugmynd og finna þurfi diplómatískari leið til að miðla málum .
Ef einhver Vesturlandabúi getur talað Vladimir Pútín Rússlandsforseta til er það kanslari Þýskalands , Angela Merkel .
Svo skrifar greinarhöfundur New Yorker í vikunni og greinin endurspeglar vonir margra .
Milli Pútíns og Merkel ríkir gagnkvæm virðing og talið er að Merkel eigi fremur en nokkur annar þjóðarleiðtogi möguleika á að finna sáttaflöt á málinu .
Sjálf vilji hún síður að Washington taki af skarið í þessum efnum .
Þrátt fyrir að Merkel hafi ekki hikað við að gagnrýna Rússa fyrir mannréttindabrot hafa þau Pútín þróað með sér gott viðskiptasamband en Pútín talar reiprennandi þýsku eftir störf sín fyrir KGB í Austur-Þýskalandi .
Merkel fékk Pútín til að samþykkja tillögu um að koma á fót viðræðuhóp um málefni Úkraínu fyrir nokkrum dögum .
Merkel hefur ekki látið mikið eftir sér hafa opinberlega frá því að átökin um Krímskagann hófust en fullvíst er talið að hún vinni hörðum höndum að því bak við tjöldin að sannfæra Pútín um að það sé hagur Rússlands ekki síður en heimsins alls að draga til baka heimild þingsins um hernaðaríhlutun Rússa í Úkraínu .
Þó er hermt að Merkel hafi kallað hann veruleikafirrtan í einkasamtali við Bandaríkjaforseta en það hefur kanslarinn ekki staðfest .
Rússar sjá Þjóðverjum fyrir bróðurparti þeirrar orku sem þeir þurfa .
Þá eiga helstu stórfyrirtæki Þýskalands allt sitt undir því að geta framleitt vörur sínar í löndum eins og Póllandi , Slóvakíu og Rúmeníu .
Vladimir Pútín á betra samband við Angelu Merkel en nokkurn annan vestrænan leiðtoga .
Átök í höfuðborg Krímskaga milli stuðningsmanna Rússlands og stuðningsmanna nýju bráðabirgðastjórnarinnar .
Einn deyr í troðningi .
Þrír fyrrverandi forsetar Úkraínu gagnrýna rússnesk stjórnvöld fyrir íhlutun í stjórnmál Krímskaga .
Úkraínumenn hafa áhyggjur af heræfingum Rússa í grennd við landamæri Úkraínu .
Rússneskar orrustuþotur fljúga einnig yfir landamærasvæðin .
Þingið í Krím , sem er sjálfstjórnarlýðveldi innan Úkraínu , lýsir yfir vantrausti á forsætisráðherra sjálfstjórnarlýðveldisins .
Krímarþing skipar leiðtoga Rússneska einingarflokksins forsætisráðherra .
Þingið í Krím samþykkir einnig tillögu um að efna til almennrar atkvæðagreiðslu 25. maí á skaganum um aukin sjálfstjórnarréttindi .
Rússar áfram með umfangsmiklar heræfingar við landamæri Úkraínu .
Óþekktir rússneskumælandi byssumenn ná þinghúsinu og stjórnarráðinu í Simferopol , höfuðborg Krímar , á sitt vald .
Úkraínskar öryggissveitir umkringja húsin í kjölfarið .
Rússnesk dagblöð saka Tatara , íbúa Krímar af mongólskum uppruna , um að magna spennuna að ásettu ráði .
Tatarar sættu ofsóknum í valdatíð Jósefs Stalíns sem lét flytja þá nauðungarflutningum frá Krím og geta ekki hugsað sér rússnesk yfirráð .
Spenna milli íbúa Krímskaga ; Rússa , Úkraínumanna og Tatara .
Bráðabirgðaforsetinn í Úkraínu sagði í ræðu á þinginu í gær að litið yrði á hvers konar liðsflutninga innan Krímar frá rússnesku herstöðinni í Sevastopol sem " árás að fyrra bragði " .
Fulltrúi forseta Úkraínu á Krímskaga segir þrettán rússneskar flutningaflugvélar hafa lent í nágrenni Simferopol .
Lofthelgi landsins lokað .
Janúkóvítsj lýsir nýju valdhöfunum í Kænugarði sem " ungum nýfasistum " .
Yfirvöld í Úkraínu segjast hafa náð aðalflugvellinum í Simferopol og herflugvelli nálægt hafnarborginni Sevastopol á sitt vald .
Pútín hvetur andstæðar fylkingar í Úkraínu til að slíðra sverðin .
Barack Obama Bandaríkjaforseti varar stjórnvöld í Moskvu við hernaðaríhlutun .
Pútín fer þess á leit við efri deild rússneska þingsins að veitt verði heimild fyrir því að beita vopnuðum hersveitum í Úkraínu .
Íbúar Úkraínu upplifa mikla hræðslu og óöryggi samkvæmt fréttum .
Sergiy Aksyonov , nýkjörinn forsætisráðherra Krímar , óskar eftir aðstoð frá Pútín við að koma á friði á Krímskaga í deilum við ný stjórnvöld í Kænugarði .
Hann segir allar öryggissveitir í Krím hliðhollar Pútín .
Utanríkisráðherra Breta hvetur rússnesk stjórnvöld til að virða sjálfstæði Úkraínu .
Yfirmaður úkraínska flotans snýr baki við stjórnvöldum í Úkraínu og hyggst fylgja tilskipunum stjórnvalda á Krímskaga , sem eru á bandi Rússa .
Utanríkisráðherra Bandaríkjanna fordæmir hernaðaríhlutun Rússa í Úkraínu og hótar viðskiptaþvingunum .
Segir framkomu Rússa í líkingu við framkomu ríkja á 19. öld .
Utanríkisráðherra Þýskalands varar við því að Rússar verði útilokaðir úr G8-hópnum .
Pútin samþykkir tillögu kanslara Þýskalands um að koma á fót viðræðuhóp um Úkraínu .
Fulltrúi Rússlands í öryggisráði SÞ leggur fram bréf frá Janúkóvíts þar sem hann biðlar formlega til stjórnvalda í Moskvu um hernaðaríhlutun í Úkraínu .
Her Úkraínu á Krím segir Rússa hóta árásum ef þeir gefist ekki upp .
Utanríkisráðherra Rússlands segir aðgerðum hersins verða haldið áfram til að vernda rússneska borgara .
Fulltrúar Bretlands , Frakklands og Bandaríkjanna saka Rússa um að skálda átyllur .
Bandaríkin slíta varnar- og hernaðarsamstarfi við Rússa .
Helstu hlutabréfavísitölur heims falla vegna óróleikans .
Rússar segja hermenn á Krímskaga styðja rússnesk stjórnvöld en séu ekki á þeirra vegum .
Pútín segist ekki ætla að senda rússneskan her inn í Úkraínu .
Rússar segja það verða Bandaríkjamönnum dýrkeypt ef þeir samþykkja refsiaðgerðir gegn þeim .
Efnahagssérfræðingur rússnesku ríkisstjórnarinnar segir Rússa gætu hætt að nota dollara í milliríkjaviðskiptum .
Rússar skjóta langdrægri eldflaug á loft í tilraunaskyni .
Úkraína fer fram á aðstoð Alþjóðagjaldeyrissjóðsins .
Áætluð lánsfjárþörf er um 35 milljarðar dollara .
Bandaríkin ætla að veita Úkraínu lán upp á einn milljarð .
Frakkar og Þjóðverjar vilja koma á sambandi sem Rússar , Úkraína og vestræn ríki séu aðilar að .
Alþjóðasamfélgið myndi undirbúa forsetakosningar í Úkraínu .
Ef Rússar taki þátt beiti Evrópusambandið hugsanlega ekki viðskiptaþvingunum .
Rússar segja myndir af rússneskum bifreiðum hermanna í Krím falsaðar .
Hillary Clinton líkir aðgerðum Rússa í Krím við hernað Hitlers til að verja Þjóðverja sem voru búsettir fyrir utan Þýskaland á síðustu öld .
Bandaríkjamenn vilja auka hernaðarumsvif sín á Úkraínusvæðinu .
Þingmenn í Krím samþykkja sameiningu við Rússland og að þjóðaratkvæðagreiðsla um aðskilnað frá Úkraínu fari fram 16. mars .
Forseti Bandaríkjanna segir fyrirhugaða atkvæðagreiðslu brot á stjórnarskrá Úkraínu og alþjóðalögum .
40 óvopnuðum eftirlitsmönnum Öryggis- og samvinnustofnunar Evrópu meinuð för inn í Krím .
Ómerktir hermenn umkringja enn úkraínskar herstöðvar .
Mörg úkraínsk herskip lokuð inni .
Bandaríkjamenn vilja senda sex F-15 herþotur til Litháens .
Fyrrverandi leiðtogi tatara biðlar til stjórnvalda í Tyrklandi og Aserbaídsjan um aðstoð við að halda Krím innan Úkraínu .
Bandarískt herskip siglir um Bosporussund í dag á leið sinni að Svartahafinu .
Í tilkynningu frá bandaríska sjóhernum kemur fram að skipið sé á leið til Svartahafs þar sem bandarískir hermenn munu stjórna æfingum sjóhers Búlgaríu og Rúmeníu .
Þessi aukna umferð á sjó á svæðinu vekur athygli í ljósi stöðunnar á Krímskaga .
Annan daginn í röð er eftirlitsnefnd Öryggis- og samvinnustofnunar Evrópu , ÖSE , stöðvuð á leið sinni inn á Krímskaga í Úkraínu .
Einn eftirlitsmannanna er íslenskur .
