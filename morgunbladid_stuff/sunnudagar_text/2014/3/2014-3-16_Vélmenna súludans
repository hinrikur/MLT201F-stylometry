Ein stærsta upplýsinga- og tækniráðstefna heims , CeBIT , sem haldin hefur verið árlega síðan 1986 í Hannover í Þýskalandi , hófst í vikunni .
Þar frumsýna margir tæknirisar allt það nýjasta sem um er að vera í tækni- og tölvuheiminum .
Í einum básnum voru til dæmis vélmennin Lexy og Tess sem dönsuðu súludans undir taktfastri þýskri teknótónlist .
Angela Merkel , kanslari Þýskalands , og David Cameron , forsætisráðherra Bretlands , litu inn á sýningu Tobit-fyrirtækisins sem hannaði og gerði þær Lexy og Tess .
Fannst þeim dans vélmennanna glæsilegur og brostu í kampinn .
Rúmlega 850 þúsund gestir lögðu leið sína á CeBit-sýninguna í fyrra og gert er ráð fyrir svipuðum fjölda í ár .
Fjölmargir forstjórar stóru tölvu- og tæknirisanna halda fyrirlestra á hverjum degi og fjörið er mikið á sýningarbásunum .
Þær Lexy og Tess voru ekki einu vélmennin sem þarna voru frumsýnd því vélmennið Roboy er ein helsta stjarna sýningarinnar .
Sá er með vöðva og bein og vonast framleiðendur til að Roboy geti nýst í læknavísindunum .
