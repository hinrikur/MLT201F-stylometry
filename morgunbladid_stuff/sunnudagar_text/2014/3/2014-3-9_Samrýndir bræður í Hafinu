Bræðurnir Eyjólfur og Páll Pálssynir reka sína fiskverslunina hvor undir nafninu Hafið , fiskverslun .
Bræðurnir segja almennt viðhorf gagnvart fiski hafa breyst á undanförnum árum og fiskur sé ekki lengur bara hefðbundinn hversdagsmatur .
" Fiskur getur líka verið lúxusmáltíð og helgarmatur sem hefur það fram yfir marga aðra fæðu að vera bæði léttur í maga og hollur , " segir Páll en þeir bræður bjóða upp á mikið úrval af fiski og fiskréttum hjá sér .
Eyjólfur segist hafa verið með fingurna í fiski síðan hann var ungur drengur en hann hóf störf í frystihúsi 12 ára gamall .
" Síðan þegar ég var 15 ára fór ég á sjóinn og 17 ára byrjaði ég að vinna í fiskbúð .
Þar fann ég mig mjög vel og blundaði í mér sá draumur að opna eigin fiskbúð , " segir Eyjólfur .
" Ég hef alltaf viljað vera minn eigin herra og fá að ráða minni för .
Árið 2006 rættist svo draumurinn þegar ég opnaði , ásamt Dóra æskufélaga mínum ( Halldóri Heiðari Halldórssyni ) , fiskverslunina Hafið í Hlíðasmára , Kópavogi .
" Páll hafði einnig unnið áður í fiski og hafði því smá reynslu .
" Ég var bara skólastrákur og var í Flensborg þegar ég byrjaði að vinna hjá Eyjó og Dóra , " segir Páll .
" Eftir að ég kláraði skólann hóf ég störf hjá þeim og hef verið þar í og með síðan .
" Hafið hefur vaxið jafnt og þétt með árunum og nú fyrir nokkrum mánuðum ákváðu bræðurnir að opna aðra verslun , nú í Spönginni í Grafarvogi , sem Páll sér um að reka .
Hann segir þær fiskbúðir sem hafa verið til staðar í Spönginn á undan Hafinu hafa lagt upp laupana .
" Áhættan er ekki mikil þegar topphráefni , áralöng reynsla og góð þjónusta koma saman .
Hljómar ef til vill klisjukennt , en þetta er uppskrift að farsælum rekstri , " segir Páll .
" Við erum komnir til að vera í Spönginni , það er alveg á hreinu .
" Slógust stundum á yngri árum Þeir segja samstarfið ganga vel en oft komi upp deilumál , sem er skiljanlegt enda nánir bræður .
" Við slógumst nú stundum þegar við vorum yngri .
Þá vorum við frekar fjörugir en höfum róast aðeins núna , " segir Eyjólfur og hlær .
Páll segir fjölskylduna einstaklega samheldna .
" Við erum mjög náin fjölskylda og erum við bræður sérstaklega heimakærir , auk þess erum við miklir mömmustrákar , " segir Páll .
Hér gefur Ingimar Alex , matreiðslumeistari Hafsins , uppskrift að gómsætum fiskrétti , en bræðurnir sögðust vilja bjóða upp á einfalda en glæsilega uppskrift sem breyti hverjum sem er í meistarakokk .
Parmesanristaður þorskhnakki með humarsósu Uppskrift frá Ingimar Alex , matreiðslumeistara Hafsins .
Uppskrift fyrir 4 : 1 kg þorskhnakkar 100 g parmesanostur 1 blómkálshaus 1 spergilskálshaus 300 g kartöflusmælki 2 laukar ½ lítri matreiðslurjómi 1 box af humarsúpu Hafsins 100 g smjör 250-350 ml mjólk Salt og svartur pipar Repjuolía Karrí / aromat / önnur krydd eftir smekk ( sjá meðfylgjandi uppskrift að humarsósu ) Þorskurinn : Þorskhnakkinn er skorinn í um það bil 100 g steikur , tvær á mann .
Steikurnar eru steiktar á pönnu á annarri hliðinni upp úr olíu og svo er smá bita af smjörinu bætt út á pönnuna þegar steikurnar eru að verða gullbrúnaðar ( ætti bara að taka örfáar mínútur ) .
Ekki fullelda steikurnar á pönnunni , heldur takið þær af og raðið í ofnfat ( eða í eldfast mót ) og síðan er parmesanostur rifinn yfir toppinn á hverri steik .
Stillið ofninn á blástur , 180-200 gráður á undir- og yfirhita .
Þorskurinn á bara að vera stutt inni í ofni eða þar til að parmesanosturinn er farinn að bakast ( sirka 5-8 mín .
) .
Blómkálsmauk : Allt blómkálið er skorið niður í bita og soðið í potti upp úr vatni og mjólk ( sama hlutfall af mjólk og vatni – magnið fer eftir stærð pottsins , mjólkur og vatnsblandan þarf bara að hylja blómkálið ) .
Soðið þar til það er orðið alveg mjúkt , þá er það sigtað úr pottinum og allur vökvinn tekinn frá .
Blómkálið sett í matvinnsluvél með smá smjörklípu og kryddað til með salti og pipar .
Hægt er að gera þetta fyrr um kvöldið / daginn og hita blómkálsmaukið varlega upp þegar það á að bera það fram .
Smjörsteikt spergilkál og smælki : Forsjóðið smælkið og skrælið en ekki sjóða of lengi því það á eftir að steikja það á pönnu síðar .
Spergilkálið er skorið niður í fallega jafna bita og svo forsoðið í sjóðandi salt vatni og snöggkælt þegar það er orðið nánast mjúkt í gegn .
Skerið smælkið í tvennt og steikið á pönnu , skerið laukinn og bætið út á pönnuna og steikið með .
Þá er fínt að setja smá smjör á pönnuna og leyfa því að bráðna almennilega og smælkið dregur það í sig .
Í lokin er spergilkálið sett út á pönnuna og það smakkað til með salti og pipar .
Farið varlega í að hreyfa við því eftir að það er sett út í svo það fari ekki allt í mauk .
Humarsósa : Humarsúpa Hafsins er fínn grunnur til að laga sósu úr .
Hitið grunninn upp í potti og smakkið hann til með salti , pipar , rjóma , smjöri , aromat , karrí svo eitthvað sé nefnt .
Hér ræður aðeins tungan og eigin smekkur för .
Mjög gott er að nota töfrasprota til að þeyta smá lofti í sósuna rétt áður en hún er borin fram .
Svo hefur fólk frjálsar hendur þegar kemur að framreiðslunni og getur skreytt diskana eftir eigin höfði .
