Óperan Ragnheiður eftir Gunnar Þórðarson og Friðrik Erlingsson verður frumflutt í Eldborgarsal Hörpu í kvöld , laugardaginn 1. mars , en í fyrra var óperan flutt í konsertformi í Skálholti .
Óperan fjallar um ástir og örlög Ragnheiðar Brynjólfsdóttur , biskupsdóttur í Skálholti á 17. öld , sem átti barn með kennara sínum , Daða Halldórssyni , eftir að hafa níu mánuðum áður svarið eið að því að hafa ekki átt holdlegt samband við karlmann .
Þessi dramatíska örlagasaga hefur lifað með þjóðinni og orðið viðfangsefni listamanna , og nú síðast þeirra Gunnars og Friðriks .
Gunnar segir að sig hafi lengi langað til að semja óperu .
" Árið 2007 hringdi ég í Friðrik og spurði hvort hann vildi ekki vera með mér í því verkefni að semja óperu og hann sló til , " segir Gunnar .
" Saga Ragnheiðar varð fyrir valinu , ég kynntist þeirri stórbrotnu sögu fyrst í skóla og árið 2003 samdi ég messu , Brynjólfsmessu , en síðasta atriði hennar er texti úr Maríukvæði eftir Brynjólf biskup .
Árið 2010 fengum við Friðrik rausnarlegan styrk frá Menningarráði Suðurlands , hæsta styrk sem hafði verið veittur einstaklingum , og þá höfðum við tíma til að helga okkur verkefninu og vorum mikið í Skálholti þar sem við höfðum góða aðstöðu .
Þá fór vinnan á fullt skrið .
Ég samdi síðustu tónana í endaðan maí í fyrra , hringdi í hljómsveitarstjórann Petri Sakari í júní og bað hann að stjórna konsertuppfærslunni í Skálholti .
Hvaða ár ertu að hugsa um ? spurði hann .
Ég sagði honum að ég reiknaði með að verkið yrði flutt í konsertformi eftir tvo mánuði .
Hann var ekki bókaður í nein verkefni þá og tók þetta að sér og það hefði ekki verið hægt að fá betri mann en hann í verkið .
Í rauninni má segja að allt þetta ferli hafi verið eins og ævintýri þar sem leiðin hefur stöðugt legið upp á við .
" Spurður hvort tónlistin í óperunni sé ólík þeirri sem hann hefur áður samið segir Gunnar : " Petri Sakari sagði : The harmony is a little bit adventurous .
Þarna nýti ég út í æsar það sem ég kann í hljómfræðinni en um leið gengur melódían eins og rauður þráður í gegnum tónlistina .
Tónlistin er mjög melódísk eins og allt sem ég hef gert í músík .
Það er melódían sem dregur mig áfram .
" Voldugt frásagnarform Gunnar er spurður hvenær hann hafi fyrst farið að hlusta á óperur að einhverju ráði .
" Ætli ég hafi ekki verið 37-38 ára þegar ég fór að hlusta á óperur , " segir hann .
" Þetta var heimur sem ég kom ekkert nálægt í æsku en þegar ég fór að eldast byrjaði ég að hlusta á aðra tónlist en dægurtónlist .
Dægurlagatónlistin er mikið til tónlist unga fólksins og mér finnst ekki rétt að ég sé að semja tónlist fyrir þann aldurshóp , þeir yngri eiga að gera það .
Ég er búinn að hlusta á alla gömlu meistarana og tveir þykja mér standa upp úr : Puccini og hinn franski Massenet .
Puccini lifði upphafstíma bíómyndanna og ég held að hann hafi smitast af þeim .
Mér finnst frásagnarform hans taka mið af kvikmyndum , auk þess sem hann er frábær lagasmiður .
" " Í rauninni má segja að óperan sé amma kvikmyndarinnar og þar á milli er ákveðin tenging .
Það þarf að fleyta sögunni áfram frá einu atriði til annars og ekki dvelja við það sem tefur fyrir framvindunni , " segir Friðrik .
" Óperan er voldugt frásagnarform þar sem ást og harmur er yfirleitt aðalviðfangsefnið og söngurinn vísar leið að sálarlífi persóna .
Saga Ragnheiðar er saga um ást , harm og dauða og það er sérstakt að vinna með þetta efni af því hér eru á ferð atburðir sem gerðust í raun og veru og við víkjum ekki mikið frá staðreyndum .
Einstaka hlutir eru skáldskapur en byggjast þó samt á sagnfræðilegum hlutum .
Eins og til dæmis það að í upphafi sögu er Þórður Þorláksson vonbiðill Ragnheiðar .
Það er ekki vitað með vissu hvaða mannsefni Brynjólfur biskup hafði í huga fyrir Ragnheiði , en vegna þess að Þórður varð biskup á eftir Brynjólfi þá fannst mér dramatískt rétt að setja hann í það hlutverk .
Í skáldsögu sinni Brynjólfur biskup sem kom út árið 1882 lét Torfhildur Hólm Þórð biðja Brynjólf um hönd Ragnheiðar og ég fékk hugmyndina þaðan .
" " Þessi saga snertir fólk og suma mjög djúpt , " segir Gunnar .
" Á einni æfingunni gat fólk í kórnum ekki haldið áfram að syngja heldur varð að jafna sig .
Það á sinn þátt í þessum tilfinningalegu viðbrögðum að sungið er á íslensku .
" Bæði Gunnar og Friðrik hrósa söngvurum sýningarinnar .
" Söngvararnir eru ekki bara meðal bestu söngvara þjóðarinnar heldur líka frábærir leikarar með magnaða innlifunarhæfileika , " segja þeir .
Sært hjarta biskups Saga Ragnheiðar er full af dramatík sem óperan endurspeglar vitanlega og persónurnar sem við sögu koma eru sérlega voldugar .
" Við getum einungis jafnað þessum persónum við persónur úr Íslendingasögum og Ragnheiður stendur á sama palli og Guðrún Ósvífursdóttir og Hallgerður Höskuldsdóttir , " segir Friðrik .
Hann er spurður hvort finna megi illmenni í þessari sögu .
Hann segir : " Hvað er það sem gerir persónu að illmenni í sögu ? Illmennið gerir alla hluti af eigingjörnum hvötum og kemur þannig illu til leiðar .
Ef til er illmenni í þessari sögu þá er það séra Sigurður Torfason dómkirkjuprestur sem lagði til við Brynjólf biskup að dóttir hans myndi sverja eið að sakleysi sínu .
Sigurður var sjálfur í vondum málum , átti von á barni með Ingibjörgu Magnúsdóttur , skólaþjónustu í Skálholti .
Svo það var augljóslega eitthvað annað sem vakti fyrir honum en ströng siðavendni .
Hann hefur aldrei reiknað með að biskup gengi svo langt að láta Ragnheiði sverja .
Og hefði Brynjólfur ekki gert það , þá hefði Sigurður haft ákveðið tak á honum þegar hans eigin mál kæmu upp á yfirborðið .
" Friðrik er spurður hvort Brynjólfur hefði getað lagst gegn hugmyndinni um eiðtöku Ragnheiðar .
" Brynjólfur var í mjög erfiðri stöðu vegna þess að hann var bæði biskup og faðir og í þessu máli gat hann ekki bara verið faðir , " segir Friðrik .
" Orðrómurinn sem barst um allt land var stórhættulegur .
Þetta var ekki ósvipað því sem gerist í dag í netheimum þar sem mannorðið er tekið af fólki með nokkrum orðum .
Brynjólfur þurfti að hreinsa nafn ógiftrar dóttur sinnar sem var virðulegasti kvenkostur á landinu .
Brynjólfur hafði langtímahagsmuni dóttur sinnar í huga , en Ragnheiður lifði í núinu , var ástfangin , stolt og stórlynd .
" Allt frá því Ragnheiður sór eiðinn hefur verið spurt að því hvort hún hafi svarið rangan eið .
Friðrik hefur ákveðna skoðun á því og segir : " Guðmundur Kamban rannsakaði fyrstur manna allar frumheimildir sem tengjast málinu áður en hann hóf að skrifa skáldsöguna Skálholt .
Afar góð greinargerð birtist eftir hann í Skírni árið 1929 og þar rökstyður hann það mjög vel að nær útilokað sé að Ragnheiður hafi svarið rangan eið .
Það er hins vegar mjög líklegt að hún hafi gengið í hvílu Daða nóttina eftir eiðinn til að ná sér niðri á föður sínum því nákvæmlega níu mánuðum síðar , upp á dag , eignast hún sveinbarn .
Mín skoðun er sú að þarna hafi Kamban hitt naglann á höfuðið .
Eftir eiðinn er eins og spennunni sé létt .
Daði er áfram í Skálholti og þau Ragnheiður njóta ásta í meinum eitt stutt íslenskt sumar .
Enginn er að fylgjast með þeim og engar kjaftasögur eru í gangi eftir eiðinn .
Kamban telur að það sem hafi gefið þeim styrk á þessum tíma sé að Ragnheiður var saklaus þegar hún sór eiðinn .
Það má ekki gleymast að meinsæri á 17. öld var grafalvarlegt , álitið var að þeir sem það gerðu hefðu fyrirgert sálarheill sinni og færu beint til helvítis .
" Ragnheiði var gert að láta frá sér barn sitt og gekkst undir opinbera aflausn fyrir brot sitt .
Ári síðar var hún látin , 22 ára gömul .
Við útför hennar var sálmur séra Hallgríms Péturssonar Allt eins og blómstrið eina sunginn í fyrsta sinn , en sálmurinn hafði fylgt með í handriti að Passíusálmunum sem Hallgrímur sendi Ragnheiði árið 1661 .
Eftir að Halldór bróðir Ragnheiðar lést á Englandi ættleiddu biskupshjónin Þórð Daðason Ragnheiðarson sem þá var á sjötta ári .
" Hann varð augasteinn Brynjólfs , " segir Friðrik , " elskulegt barn , námfús og hvers manns hugljúfi en dó á tólfta ári .
Lífssaga Þórðar Daðasonar sem Brynjólfur skrifaði sjálfur eftir dauða hans er átakanleg lesning sem lýsir beint inn í sært hjarta hins aldna biskups , sem sá ekki sólina fyrir drengnum .
" Með óperunni má segja að Friðrik og Gunnar hafi reist Ragnheiði og fjölskyldu hennar minnisvarða .
Það kemur hins vegar á óvart að leiði biskupsfjölskyldunnar í Skálholti er ómerkt og þar er enginn minnisvarði .
" Daði er jarðaður í kirkjugarðinum í Steinsholti þar sem hann þjónaði í fimmtíu ár , " segir Friðrik .
" Ábúendur settu stein á leiði hans og hirt hefur verið um það alla tíð síðan .
Brynjólfur var fyrsti biskupinn sem bað um að vera grafinn utan kirkju og bað einnig um að leiði sitt yrði ekki merkt með steini .
Í ómerktri gröf norðanmegin við Skálholtskirkju , suðurundir Þorláksbúð eins og sagt er , hvíla þau biskupshjónin , Brynjólfur og Margrét , með Þórð barnabarn sitt á milli sín , Ragnheiður hvílir við hlið móður sinnar og þarna eru einnig fimm börn biskupshjónanna sem dóu kornung .
Mér finnst tímabært að setja þarna upp minningarmark , jafnvel með upplýsingum um einhvern merkasta leiðtoga þjóðarinnar á fyrri tíð og fjölskyldu hans .
Það er verðugt verkefni fyrir Skálholtsfélag hið nýja , og alla unnendur Skálholtsstaðar – ef Kirkjuráð rústar ekki Skálholti áður .
" 