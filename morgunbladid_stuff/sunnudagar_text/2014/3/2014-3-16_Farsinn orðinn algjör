Elliði Vignisson , bæjarstjóri í Vestmannaeyjum , hefur vakið mikla athygli fyrir tæpitungulausar skoðanir og afdráttarlausar yfirlýsingar .
Ekkert bendir til annars en hann muni áfram gegna starfi bæjarstjóra eftir næstu bæjarstjórnarkosningar .
Hann segist hingað til ekki hafa haft áhuga á því að hverfa úr bæjarpólitíkinni í Vestmannaeyjum og gerast alþingimaður .
" Ég hef enga löngun haft til að setjast inn á Alþingi .
Mér líður vel í starfi mínu , því fylgir mikil vinna en vinnan er líka aðaláhugamál mitt , " segir Elliði .
" Fyrir þó nokkuð mörgum árum hélt Össur Skarphéðinsson því fram við mig að ég væri á leið á þing .
Ég þrætti og við veðjuðum .
Hann skyldi borga mér koníaksflösku fyrir hverjar kosningar sem líða án þess að ég verði þingmaður .
Ef ég hins vegar færi á þing myndi ég borga honum koníaksflösku .
Síðan þá hefur Össur afhent mér þrjár flöskur en mér er til efs að ég þurfi nokkru sinni að gjalda honum hið sama .
Hann sagði nú reyndar við mig þegar hann kom með seinustu flöskuna til mín að þingflokkur Samfylkingar myndi glaður greiða þennan kostnað til að vera laus við mig af þingi .
" Elliði segir að áhugi á stjórnmálum hafi frá upphafi verið tengdur Vestmannaeyjum og hann sjái ekki fyrir sér breytingu þar á .
" Bæjarstjórar eru oft einskonar farandverkamenn og margir þeirra hafa stjórnað fleiru en einu sveitarfélagi og gert það vel .
Í dag er ég ekki viss um að mér myndi fara slíkt vel úr hendi því ég hef fyrst og fremst áhuga og ástríðu fyrir Vestmannaeyjum og öll aðkoma mín að stjórnmálum tengist þessum heimabæ mínum .
" Elliði segir Vestmannaeyjar hafa nokkra sérstöðu vegna legu sinnar .
" Þrátt fyrir nafngiftina finnst okkur Vestmannaeyingum við oft þurfa að minna á að við erum eyja .
Það kallar á ýmsar sérlausnir og skilningur þarf að vera á því að margt sem gengur upp hjá öðrum sveitarfélögum gengur ekki upp í Vestmannaeyjum , " segir hann .
" Í Vestmannaeyjum er mikil verðmætasköpun og við skilum gríðarlegum tekjum til þjóðarbúsins en fáum ekki nægilega þjónustu á móti .
Við Eyjamenn erum hæstu skattgreiðendur á landinu öllu .
Samt er þjónusta ríkisins hér ekki svipur hjá þeirri sjón sem við teljum okkur þurfa á að halda .
Þegar verst lætur ríkir einskonar nýlenduhugsun gagnvart okkur og öðrum sjávarbyggðum .
Sem sagt að það eigi að reka þessi svæði með lágmarkskostnaði og ná af þeim hámarks arði .
Þessi hugsun hefur ágerst eftir því sem dýrara hefur orðið að reka höfuðborgarsvæðið og þá sérstaklega eftir hrun .
Staðan núna er sú að hér í Eyjum fæðast ekki lengur börn af því að heilbrigðisþjónusta er orðin svo takmörkuð og sjúklingar þurfa í auknum mæli að liggja á sjúkrahúsum á höfuðborgarsvæðinu og þá jafnvel banaleguna .
Í kaldhæðni höfum við stundum sagt að við gerum eingöngu kröfu um að fá þjónustu til að fæðast og deyja í Vestmannaeyjum en getum vel séð um okkur sjálf þess á milli .
Það er okkur einnig óþægur ljár í þúfu hversu miklar væringar hafa verið í kringum fiskveiðistjórnunina og skattheimtu á henni .
Það er erfitt fyrir samfélag eins og okkar sem lifir á sjávarútvegi að þurfa stöðugt að að réttlæta atvinnugrein sína .
Íslendingar eiga að bera meiri virðingu fyrir sjávarútvegi og þeim sem þar starfa en þeir almennt gera .
Umræðan er á alltof neikvæðum nótum og aldrei væri talað um þjónustustörf eða aðrar atvinnugreinar eins og talað hefur verið um sjávarútveginn síðustu ár .
Sjávarútvegurinn er að skila þjóðinni gríðarlega miklum tekjum .
Það er engan veginn hægt að halda því fram að arðurinn skili sér ekki til þjóðarinnar , hann gerir það og meira í þessari atvinnugrein en öllum öðrum því hún borgar sérstaka skatta .
Á seinasta ári fóru sennilega hátt í 1.500 milljónir frá Eyjum í slíka skatta .
" Einkennileg umræðuhefð Finnst þér þessi ríkisstjórn sýna sjávarútveginum mun meiri skilning en síðasta ríkisstjórn ? " Nei , því miður þá finnst mér það ekki .
Þarna hefur ríkisstjórnin ekki staðið sig nægilega vel .
Frambjóðendur Sjálfstæðisflokks og Framsóknarflokks komu fyrir kosningar á útgerðarstaði víða um land , horfðu í augun á kjósendum og sögðu að veiðleyfagjöld yrðu lækkuð .
Veiðgjöldin voru hins vegar hækkuð á ákveðnar útgerðir sem þýðir að bæði í Vestmannaeyjum og Fjarðabyggð er verið að borga hærra auðlindagjald en var í tíð síðustu ríkisstjórnar .
Þetta er ekki það sem okkur var lofað .
Ég hef samt ekki séð nein mótmæli á Austurvelli vegna þessara sviknu loforða né heldur hef ég séð fjölmiðla fara hamförum vegna þessa .
Ef til vill þykir fjölmiðlunum misvænt um kosningaloforðin " .
Vill þjóðin ekki augljóslega að útgerðin greiði meira en hún gerir ? " Umræðuhefðin á Íslandi er orðin ansi einkennileg og aðalatriði mála komast oft ekki til skila .
Við sjáum þetta mjög greinilega í umræðunni um sjávarútvegsmál .
Þjóðin vill ekki að við drögumst aftur úr í sjávarútvegi .
Þjóðin vill að fyrirtækin geti fjárfest í nýjum skipum og veiðarfærum .
Þjóðin vill að við getum þróað sjávarafurðir .
Hún vill ekki að við séum hráefnisframleiðendur eins og við vorum .
En ef arðurinn er tekinn út úr greininni fara sóknarfærin þar með .
Vandinn er sá helstur að hin íslenska þjóð og þá ekki síst stjórnmálastéttin hefur fjarlægst rætur atvinnulífsins og hefur þar með minni skilning á grunnatvinnuveginum .
Fyrst ég er að tala um íslenska umræðuhefð þá verður að benda á umræðuna um Evrópumálin , en það er sorglegt að verða vitni að henni .
Þetta er mál sem varðar þjóðina miklu .
Það er mjög auðvelt að bera virðingu fyrir því að fólk hafi þar annað hagsmunamat en maður sjálfur .
Það er ekkert nýtt að sjónarhorn á mál sem þetta séu ólík .
Meira að segja þegar við Íslendingar urðum fullvalda þjóð var fólk sem vildi ekki að þjóðin lýsti yfir sjálfstæði , heldur yrði áfram undir Danmörku .
Í dag er til fólk sem vill framselja stóran hluta af fullveldi landsins vegna þess að það telur að þjóðin hafi meiri hagsmuni af því að ganga í Evrópusambandið en vera utan þess .
Þetta er mat þessa hóps og það væri hrokafullt af mér að segja þær skoðanir rangar .
Sjálfur tel ég að hagsmunum þjóðarinnar sé betur borgið utan Evrópusambandsins .
Nú væri skynsamlegast fyrir þingmenn að ræða þessi mál og spyrja : Hvernig er Evrópusambandið ? Hverslags undanþágur hafa fengist og eru þær varanlegar eða tímabundnar ? Hvernig hefur umgengni ESB um eigin auðlindir verið ? Hvernig myndi okkur sem þjóð ganga að gera sjálfstæða fríverslunarsamninga innan ESB ? Vill þjóðin ganga í ESB ? En það er ekki hægt að taka málefnalega umræðu í því andrúmslofti sem nú er því einblínt er á loforð frambjóðenda í aðdraganda kosninga og afar erfitt að láta það ryk sem fyrrverandi ríkisstjórn þyrlaði upp falla til jarðar .
Farsinn er orðinn algjör .
Fyrrverandi ráðherra tók andlegt heljarstökk þegar fjármálaráðherra lagði dagskrá þingsins í ræðustól hjá henni .
Fyrrverandi formaður Sjálfstæðisflokksins kallar þingsályktunartillögu Gunnars Braga stærstu svik stjórnmálasögunnar .
Fyrrverandi varaformaður flokksins , sem allt tíð hafði víðtækan stuðning innan flokks , uppnefnir þá sem eru henni ekki sammála og kallar þá svartstakka .
Þessi tilfinningarússíbani og uppnefni skila engu .
" Þarf yfirvegun í umræðuna Finnst þér ekki alvarlegt að menn skuli koma með sterk og ákveðin kosningaloforð og svíkja þau svo ? " Bæði Sjálfstæðisflokkur og Framsóknarflokkur hafa skýra stefnu í Evróumálum en frambjóðendur þessara flokka , sem sumir eru ráðherrar í dag , lofuðu einu og öðru í aðdraganda kosninga sem nú virðist ekki hægt að framkvæma .
Ég hef áður séð frambjóðendur flokka lofa ýmsu sem síðan hefur ekki verið staðið við en ég hef ekki áður séð fjölmiðla beita sér jafnmarkvisst og nú er gert í gagnrýni á þetta .
Frambjóðendur eiga að vanda mál sitt og vera varkárir en stundum koma upp aðstæður þar sem ekki er hægt að hrinda í framkvæmd því sem var lofað .
Þannig er staðan núna .
Hvernig dettur þá einhverjum í hug að ríkisstjórn þar sem allir ráðherrar eru andstæðingar aðildar geti fylgt eftir aðildarumsókn ? Við þurfum að ná yfirvegun í umræðuna og flokkarnir verða að ræða Erópusambandið en ekki fjargviðrast yfir þingsályktunartillögu sem að mínu mati var lögð fram of snemma .
Það hefði átt að ræða Evrópuskýrsluna vandlega og halda sig við kjarna málsins en ekki dreifa umræðunni .
Þannig er ég þess fullviss að þjóðin sjái að hagsmunum hennar hefur ætíð verið best borgið sem sjálfstæð og fullvalda þjóð í nánu samstarfi við aðrar þjóðir og yfirþjóðlegar stofnanir eins og ESB .
Alltof oft misssum við frá okkur mikilvægustu málin eins og gerðist með breytingar á stjórnarskránni , rammaáætlunina og aðlögun að Evrópusambandinu án þings og þjóðar vilja .
Öll þessi atriði hafa liðið fyrir það að vera sett í rangan farveg í upphafi af fyrrverandi ríkisstjórn í einhverskonar hugmyndafræðilegu stríði um Ísland .
" Popúlismi hjá Framsókn Hvernig finnst þér ráðherrar og þingmenn ríkisstjórnarinnar hafa staðið sig ? " Mér finnst ráðherrrar Sjálfstæðisflokksins standa sig mjög vel .
Ef ég ætti að nefna ráðherra sem hefur farið fram úr væntingum mínum myndi ég nefna Kristján Þór Júlíusson sem er með gríðarlega erfitt ráðuneyti en vinnur af öryggi og fagmennsku .
Stundum minnir hann mig á Faxasker hér í Vestmannaeyjum sem oft brýtur á og jafnvel yfir .
Það haggast þó ekki og er tilbúið að veita skipbrotsmönnum skjól ef þörf er á .
Bjarni Benediktsson hefur vaxið sem stjórnmálamaður , er landsföðurlegur og yfirvegaður .
Klárlega öflugasti ráðherra þessarar ríkisstjórnar og leiðtogi hennar .
Hanna Birna er án efa einn sterkasti stjórnmálamaður þessa lands , sterkur ráðherra , heiðarleg og réttsýn .
Það hef ég ítrekað séð í málefnum Vestmannaeyja .
Hún hefur hinsvegar liðið fyrir hálfkveðnar vísur fjölmiðla í kringum minnisblaðslekann sem gefið hafa út skotleyfi á hana .
Illugi og Ragnheiður Elín lofa góðu .
Mér finnst ráðherrar Framsóknarflokksins tala af meira ábyrgðarleysi og glannaskap en ráðherrar Sjálfstæðisflokksins .
Þar er minni kjölfesta og meiri popúlismi .
Margir í þingflokki framsóknarmanna eru enn að finna taktinn sem þingmenn .
Það er svo rétt að halda því til haga að eftir að Evrópuumræða tók flugið er allt gert til að finna höggstað á þingmönnum og ráðherrum Framsóknarflokksins .
Sem dæmi má nefna Vigdísi Hauksdóttur sem er talsmaður Framsóknarflokksins í mörgum málum .
Það er setið um allt sem hún segir og snúið út úr .
Í beinni útsendingu verða henni á mistök þar sem hún ræðir meðal annars um Möltu og þá eru þau ummæli blásin upp .
Hún ræðir um virðingu Alþingis , sem er mjög réttmætt , og nefnir að áður fyrr hafi virðingin verið svo mikil að samskipti þingmanna og starfsmanna hafi verið með öðrum hætti en í dag .
Þetta er gert að aðalatriði í öðrum fjölmiðlum til þess eins að veikja málflutning hennar .
Nú sjáum við þessar sömu trakteríngar gagnvart Gunnari Braga .
Mér finnst það hvorki heiðarleg né málefnaleg leið að fara í manninn frekar en boltann .
" Hörundsár Sigmundur Ég geri ráð fyrir að þú hafir frekar viljað sjá Bjarna Benediktsson sem forsætisráðherra en Sigmynd Davíð .
Hvernig finnst þér Sigmundur Davíð hafa staðið sig í embættinu ? " Það er rétt , ég hefði gjarnan viljað sjá Bjarna Benediktsson sem forsætisráðherra .
Hann býr yfir yfirvegun og næmi sem gefur málflutningi hans aukna vigt og fyrir vikið hefur hann orðið leiðtogi ríkisstjórnarinnar .
Hann hefur axlað það hlutverk vel .
Mér fannst Sigmundur Davíð standa sig vel í kosningabaráttunni , hann stillti sér upp sem málsvari þjóðarinnar og andstæðingum gekk illa að finna á honum höggstað .
Eftir að hann varð forsætisráðherra hefur mér fundist hann gera margt vel en mér finnst hann of hörundsár .
Hann virðist vilja fá áfram þá mjúku meðferð sem hann fékk að hluta til í kosningabaráttunni , en slíkt er ekki og á ekki að vera í boði fyrir forsætisráðherra .
Ég held að hann eigi eftir að ná betri tökum á embættinu .
Hann hefur sýn sem hann er reiðubúinn að fylgja eftir og ef hann nær flokki sínum á bak við sig held ég að honum verði allir vegir færir .
Þessi ríkisstjórn á að geta unnið meira gagn en síðasta ríkisstjórn vegna þess að hún er samstæðari og með sterkari meirihluta .
Ég hef trú á ríkisstjórninni en mér finnst hún mega sýna meiri kraft og ganga fastar fram .
Þegar hægristjórn tekur við af mestu vinstristjórn seinni tíma þá vill maður sjá skýrt strik í sandinum .
Ég hef þá trú að Framsóknarflokkur og Sjálfstæðisflokkur eigi eftir að finna taktinn betur .
Af nógu er að taka .
Ríkisfjármál eru forgangsatriði og þar þarf að forgangsraða langt umfram það sem gert hefur verið .
Stjórnarflokkarnir þurfa að vinna að tilslökunum í tollamálum , koma á skattalækkunum og móta skýra peningastefnu án þess að utanríkismál í víðum skilningi séu að þvælast þar fyrir .
Atvinnulífið er að kalla eftir skýrri peningastefnu og það er von .
Þjóðin er líka að kalla eftir því að geta farið út í búð og keypt sér oststykki án þess að greiða fyrir það stórfé .
Ég held að þjóðin sé tilbúin að vinna mikið en hún vill líka sjá árangurinn á launaseðilinum frekar en í vexti hins opinbera .
" Finnst þér að það eigi að fara fram þjóðaratkvæðagreiðsla um áframhald aðildarviðræðna við Evrópusambandið ? " Ég verð var við það að að hinum almenna sjálfstæðismanni finnst eðlilega óþægilegt að flokkurinn sé orðinn ábyrgur fyrir framhaldi að þessum aðlögunarviðræðum við Evrópusambandið þegar ætíð hefur legið fyrir að flokkurinn er á móti aðild .
Í því ljósi séð held ég að best sé að málið verði áfram í þeim óvirka farvegi sem Samfylking og Vinstri græn settu málið í .
Mér finnst eins og þjóðin sé búin að gleyma því að það voru Samfylkingin og VG sem settu málið í formalínkrukku , til varanlegrar geymslu ef til vill , eftir að hafa í tvígang fellt tillögu um að leitað yrði til þjóðarinnar .
Og ég minnist þess ekki að þá hafi verið fjölmenn mótmæli á Austurvelli .
Krafa um að ríkisstjórn Sjálfstæðis- og Framsóknarfloks beiti sér fyrri atkvæðagreiðslu um ákvörðun VG og Samfylkingar um að stöðva ferilinn er vægast sagt furðuleg .
Mín skoðun er sú að það ætti ekki að fara fram nein atkvæðagreiðsla um þetta mál fyrr en eftir næstu kosningar .
Málið er stopp og við því ætti ekki að hreyfa fyrr en fyrir liggur skýr vilji bæði þings og þjóðar um vilja til að ganga í ESB .
Hér á landi þurfa að verða til " Já " og " Nei " hreyfingar en illu heilli kom Samfylkingin málum þannig fyrir að urðu til " Nei " og " Kíkja í pakkann hreyfingar " .
Þannig fyndum við þessu máli farveg utan flokkspólitíkur og það væri vel .
" 