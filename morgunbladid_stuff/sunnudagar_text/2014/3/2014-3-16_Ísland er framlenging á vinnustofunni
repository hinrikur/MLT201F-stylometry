Þýski myndlistarmaðurinn Bernd Koberling opnar nú um helgina sýningu í Berlín á kröftugum málverkum sem spretta af vatnslitamyndum sem hann vann á Íslandi .
Frá árinu 1977 hefur Koberling unnið á Íslandi öll sumur og prýða verk hans útgáfur íslenskra skálda í Þýskalandi .
Einar Falur Ingólfsson efi@mbl.is Líttu á , eftir tíu ára hlé er ég aftur farinn að mála á striga , " segir Bernd Koberling og raðar við endavegginn splunkunýjum og afar kröftugum málverkum sem hann hefur unnið að síðustu mánuði , þarna í stórri og bjartri vinnustofu sinni í Berlín .
Koberling sýnir mér öll 27 verkin sem eru á sýningunni sem verður opnuð í galleríi hans í Berlín nú um helgina ; framúrskarandi verk sem eru þegar farin að vekja forvitni gagnrýnenda enda listmálarinn í hópi þeirra þekktustu í Þýskalandi .
Síðasta áratug hefur Koberling einbeitt sér að því að mála abstrakt myndheima sína á grunnaðar álplötur þarna í vinnustofunni , en nú hefur hann ögrað sér til að hverfa aftur í heim olíulita á striga , á þennan eftirtektarverða hátt .
Þarna skapar Koberling á veturna og fram á vor , vinnur iðulega langt fram á nótt og er fullur starfsorku , segir hann , þótt hann sé orðinn 75 ára gamall .
En á sumrin hverfur hann til Íslands að vinna , hefur gert það árlega frá 1977 , og Ísland er líka áberandi þarna á vinnustofunni .
Undir fargi eru staflar vatnslitamynda sem hann hefur málað í Loðmundarfirði og Skagafirði , á einu borðinu má sjá ljósmyndir úr Loðmundarfirði og myndir af Koberling við veiðar á Íslandi með sonum sínum , svo eru þar veglegar bækur sem þýska forlagið Kleinheinrich hefur gefið út á síðustu fimmtán árum , tvítyngd verk með vatnslitamyndum sem Koberling hefur valið sérstaklega með textunum .
Sjötta bókin er nýkomin út , með ljóðum eftir Stefán Hörð Grímsson .
Áður hafa komið út bækur með myndum hans og ljóðum eftir Snorra Hjartarson , Baldur Óskarsson , Sjón og Lindu Vilhjálmsdóttur , og sögum eftir Gyrði Elíasson .
Þetta eru einstaklega glæsilegar bækur og listamaðurinn segist mjög sáttur við útkomuna .
Sú nýja er í minna broti en hinar fyrri og kom líka til á annan hátt ; Kleinheinrich hafði gefið út bók með ljóðunum í hefðbundinni útgáfu sem gekk afar vel og þá leitaði hann til Koberlings um samstarf um nýja og aukna útgáfu , með myndum Koberlings og enn fleiri ljóðum .
Þýðingarnar gerði Wolfgang Schiffer í samvinnu við Franz Gíslason og Jón Þór Gíslason , og Gert Kreuzer .
" Ég skil ekki hvernig ljóð Stefáns Harðar gátu farið fram hjá mér í öll þessi ár , " segir Koberling og hristir höfuðið .
" Þegar Josef Kleinheinrich hringdi og spurði hvort ég vildi gera myndir við ljóðin hans þá svaraði ég strax játandi en bætti svo við í einfeldni ; hver er hann ? Vitaskuld svaraði hann að Stefán Hörður væri afar þekkt og virt skáld .
Ég hafði lesið yfirlitsritin með verkum íslenskra skálda og þannig kynntist ég til að mynda verkum Sjóns , sem hreyfðu verulega við mér .
Og þótt ég hafi ekki enn gert myndir við ljóð Þorsteins frá Hamri þá hef ég oft hugsað mér að gera það .
En þetta var eins og amma mín heitin sagði oft : því var ætlað að gerast .
Ég fékk ljóðin í hendurnar og réð mér ekki fyrir hrifningu ! Þetta var með besta skáldskap sem ég hafði lesið , hann heyrir til hátindi ljóðlistar og tengdist sálu minni beint , " segir Koberling og fer ekki dult með hrifningu sína .
Fyrir fyrri bækurnar vann hann myndir sérstaklega á Íslandi en að þessu sinni fór hann að skoða seríu um 200 verka sem hann kallar " Translocations " og hefur unnið að á undanförnum árum , bæði á Íslandi og í Berlín , og valdi að lokum tíu þeirra fyrir bókina .
" Ég nýt þess að gera þessar bækur , " segir Koberling og hampar þessari nýjustu , sem er afar fallaga frágengin .
" Við Kleinheinrich verðum að halda áfram og gera sjöundu bókina .
En veistu hvað ? Engin þessara bóka fæst á Íslandi í dag .
Og allir þessir þýsku ferðamenn koma til landsins .
Hvers vegna ? " Alheimstenging á Íslandi Í nær fjóra áratugi hefur Koberling starfað að list sinni til skiptis í Berlín og á Íslandi ; togast ólíkir kraftar þessara heima á ? Hann hugsar sig um og vitnar síðan til orða skáldsins James Thomsons , sem sagði að með aldrinum styrktist innra með honum ást á einsemdinni og náttúrunni .
Bætir svo við að það sé sá sami Bernd Koberling sem menn hitti fyrir í Þýskalandi og á Íslandi en hann væri hinsvegar annar maður ef hann færi ekki alltaf til Íslands .
" Stundum er ég spurður að því hvort ég sæki til Íslands í leit að innblæstri en þvert á móti , ég kem með innblástur með mér ...
Á sumrin þegar ég byrja að vinna í Loðmundarfirði þjáist ég iðulega af þunglyndi fyrstu tvær vikurnar ; þegar ég lít upp sé ég dauðar flugur í glugganum á vinnustofunni , kindur í hlíðinni fyrir utan , og skil ekkert í því hvað ég er að gera þarna ! " Hann hristir höfuðið en brosir síðan .
" Skyndilega verður einhverskonar hreinsun og slenið rennur af mér , ég fer að ganga um hæðirnar og að njóta aftur alls sem ég sé , alls hins óvænta .
" Árið 1959 hélt Koberling í fyrstu heimsókn sína til Lapplands og fór síðan þangað svo að segja árlega , að veiða og vinna að list sinni , allt til ársins 1977 er hann kynntist listamanninum Dieter Roth , sem sagðist sjá að Koberling væri maður norðursins og yrði að koma til Íslands og sjá þennan afskekkta dal á Austurlandi .
Síðan dvelur hann þar yfirleitt frá miðju sumri og langt inn í haustið .
" Þessar ferðir mínar til Íslans eru fjarri því sem kalla má túrisma , " segir hann .
" Þær hafa alltaf verið mér afar mikilvægar .
Kyrrðin í dalnum og að vera löngum stundum þar einn , hefur auðveldað mér að ná mikilli einbeitingu við vinnu .
Ég sit löngum á vinnustofunni minni , á Sævarenda , út um gluggann sé ég út á ána , niður í fjöruna þar sem æðurin verpir og út á hafið .
Ég les svolítið og geng en aðallega er ég að vinna að vatnslitamyndum .
Um hásumarið eru börnin mín og konan oft með mér – þar veiddu þau sína fyrstu fiska , tína ber og sveppi – en svo vinn ég einn inn í haustið , dagarnir verða styttri og á heiðskírum kvöldum birtast norðurljósin .
Þá finnst mér ég hvergi geta verið í nánari tengslum við alheiminn en einmitt þar , í Loðmundarfirði .
" Það er komið dimmt kvöld þegar heimsókninni í vinnustofu Koberlings lýkur .
Hann fylgir mér að lyftunni og segir : " Fyrir mér er Ísland eins og framlenging á þessari vinnustofu hérna .
Þar sé ég til himins , þar er víðara til veggja , en ég er enginn ferðalangur og nýt þess ekkert að ferðast .
Fyrir mér er Ísland bara framlenging á þessu .
" 