Brynja Halldórsdóttir er framkvæmdastjóri Norvikur en félagið rekur Byggingavöruverslun á Íslandi , BYKO , og timburiðnað og flutningastarfsemi og þjónustu í Evrópu .
Umsvifin eru því allmikil , bæði hér á landi og erlendis .
Nýlega vakti athygli þegar stjórnarformaður Össurar sagði Ísland ekki góðan stað til að reka alþjóðlegt fyrirtæki og Brynja er fyrst spurð að því hvort hún taki undir þau orð .
" Ég tek undir þessi orð , " segir hún .
" Það er afar erfitt að vera með fyrirtæki í alþjóðarekstri hér á landi .
Ástæðurnar eru margar , gjaldeyrishöftin hafa mjög hamlandi áhrif á fyrirtæki í alþjóðarekstri og torvelda þeim að styðja við starfsemi sína erlendis sem getur verið mjög bagalegt .
Undanþáguferli Seðlabankans hefur reynst langt og ekki endilega gagnsætt .
Það er ekki síður erfitt að gengissveiflur íslensku krónunnar eru allt of miklar og erfiðar fyrirtækjum í alþjóðarekstri sem gera upp í íslenskum krónum , sem og íslenskum fyrirtækjum í inn- og útflutningi .
Á undanförnum árum hefur rekstur fyrirtækja á Íslandi verið erfiður .
Eftir árið 2008 yfirtóku bankar mörg fyrirtæki og héldu þeim áfram í rekstri með fjárhagslegum stuðningi sem ég veit alls ekki hvort stenst samkeppnislög .
Bankar eiga ekki að taka þátt í samkeppnisrekstri .
Þetta hefur ekki verið farsælt .
Þrátt fyrir að markaður hér hafi dregist saman þá hefur fyrirtækjum á markaði ekki fækkað í samræmi við það .
Ég er ekki endilega hlynnt því sem er að gerast á Íslandi , að fyrirtæki eru í vaxandi mæli að verða eign banka og lífeyrissjóða – mér finnst það slæm þróun .
Mig langar líka til að benda á vaxtamuninn á Íslandi sem hefur verið allt of mikill , en lítið hefur verið fjallað um það .
Mér finnst líka vanta umfjöllun um peningamálastefnu á Íslandi – við höfum búið við sömu peningamálastefnu sennilega frá 2000 .
Ég held að peningamálastefnan sé rótin að mörgum þeim vandamálum sem við höfum lent í , en það er of langt mál að fjalla um það hér .
Það hefur verið mjög áhugavert að fylgjast með uppbyggingu fyrirtækja frá því að fjármálakreppan skall á .
Samkeppnisumhverfið hefur ekki verið Norvik hagstætt og við höfum þurft að keppa við fyrirtæki sem hafa fengið skuldaniðurfellingar að miklu eða öllu leyti .
Þar af leiðandi hefur reksturinn verið erfiðari en okkur hefur ávallt tekist að standa við skuldbindingar okkar og gott betur .
Ég vil taka fram að viðskiptabankarnir okkar hafa reynst Norvik afar vel , enda höfum við alltaf unnið vel með þeim og verið heiðarleg í samskiptum við þá og það hefur reynst okkur vel .
" Bægslagangur hjá Samkeppniseftirlitinu Hvernig stóð síðasta ríkisstjórn sig þegar kom að því að skapa fyrirtækjum gott umhverfi og hvernig heldurðu að ný ríkisstjórn muni standa sig ? " Í tíð síðustu ríkisstjórnar voru gerðar miklar breytingar á skattalöggjöfinni og kollsteypur á kerfum eru ekki alltaf til góðs .
Ég geri ekki lítið úr því að síðasta stjórn tók við á erfiðum tíma þegar allir þurftu að stíga varlega til jarðar , en mér fannst fráfarandi stjórn ekki til þess fallin að efla atvinnulífið almennt .
Ég er hins vegar ekki að segja að það sé miklu betra í dag því ég sé ekki miklar breytingar hjá nýrri ríkisstjórn .
En hún boðar breytingar og við verðum að vona það besta .
Stjórnvöld þurfa að skapa öruggt umhverfi þar sem fyrirtækjarekstur getur blómstrað .
Stöðugleiki í umhverfi fyrirtækja er það sem skiptir mestu , sem og heimila .
En varðandi stjórnmálin almennt þá er mjög alvarlegt hvernig þau eru að þróast .
Það væri farsælla fyrir þjóðina ef mál væru afgreidd með þokkalegri sátt í stað þess að knýja lög og lagbreytingar í gegn með látum .
" Samkeppniseftirlitið hefur haft afskipti af félögum hjá Norvik .
Hvernig myndir þú lýsa þeim samskiptum ? " Ég man eftir fundi hjá Samtökum verslunar og þjónustu sennilega í nóvember 2008 en þá var Páll Gunnar Pálsson einmitt á þeim fundi og taldi að Samkeppniseftirlitið ætti að leika lykilhlutverk við fyrirtækjauppbyggingu á Íslandi til framtíðar .
Ég gæti ekki verið meira ósammála .
Ég hef því miður þurft að glíma við Samkeppniseftirlitið en það tekur allt of langan tíma að fá úrskurð þaðan .
Sem dæmi var upphaf rannsóknar hjá einu Norvikur félagi árið 2007 og fyrst nýverið berst bréf þess efnis að málið sé niður fallið .
Ég hef þurft að geta um það í ársreikningum allt frá 2007 að óútkljáð mál sé hjá Samkeppniseftirliti .
Þetta er ekki boðlegt fyrir fyrirtæki á Íslandi .
Ég hef á tilfinningunni að Samkeppniseftirlitið sé að rannsaka alltof mörg mál og mörgum sinnum fleiri en það kemst yfir að ljúka .
Ég held að skynsamlegra væri að sinna færri málum og ljúka þeim fyrr .
Ég tel að farsælla væri hjá Samkeppniseftirlitinu að vinna meira með fyrirtækjum í að fyrirbyggja brot á samkeppnislögum í stað þess að vera með húsleitir og bægslagang sem skila engum niðurstöðum fyrr en mörgum árum síðar og skapa fyrirtækjum stórfelld vandræði , skila oft undarlegri niðurstöðu og síðast en ekki síst , valda stórfelldum kostnaði .
" Efasemd um aðra mynt Það er hiti í Evrópuumræðunni og forsvarsmenn atvinnulífsins eru margir á þeirri skoðun að halda eigi viðræðum við Evrópusambandið áfram .
Hver er þín skoðun ? " Þarna finnst mér vera of heitar trúarskoðanir á báða bóga og umræðan því of tilfinningarík .
Fyrst við á annað borð fórum í aðildarviðræður , sem ég var reyndar ekki sérlega hlynnt , þá finnst mér skynsamlegast að ljúka þeim .
Mér finnst margir hafa tengt umræðuna um Evrópusambandið alltof sterkt við myntina okkar .
Miðað við þá óöguðu hagstjórn sem við höfum búið við hef ég haft efasemdir um upptöku á annarri mynt .
" Heldurðu að það verði annað efnahagshrun ? " Ég hef verið að skoða hagtölur frá öðrum löndum og sé að bólumyndun er á ýmsum stöðum .
Hins vegar finnst mér að við Íslendingar höfum í of miklum mæli litið svo á að kreppa hafi einungis orðið á Íslandi en þetta var alþjóðleg fjármálakreppa og ef hún skellur á aftur mun hún bitna á litla Íslandi eins og öðrum .
En ef slík kreppa skellur á þurfa menn að læra af þeirri síðustu .
Það er mjög slæmt að stilla stórum hópi fólks upp sem glæpamönnum og meðhöndla þá sem glæpamenn til að sefa reiði þjóðarinnar .
Því miður er búið að kippa úr umferð stórum hópi af miklu hæfileikafólki sem er aðeins sekt um það að hafa verið að vinna vinnuna sína .
Það er í raun alveg hræðilegt og ég held að sagan muni dæma þetta á annan hátt en gert er í dag .
" Ekki femínisti Konur eru ekki mjög áberandi í störfum eins og þínum .
Hefurðu fundið fyrir neikvæðum viðhorfum vegna þess að þú ert kona í ábyrgðarmiklu starfi ? " Ég hóf störf sem fjármálastjóri hjá BYKO árið 1991 , fyrirtækið hefur vaxið mjög síðan þá og varð að Norvik árið 2000 og síðan hef ég verið framkvæmdastjóri félagsins .
Ég hef aldrei fundið fyrir því neins staðar að það skipti máli að ég er kona .
Ég hef ekki þurft að berjast til að fá framgang í starfi .
Ég hef brennandi áhuga á því sem ég er að gera og held að það skipti sköpum .
Ef maður hefur virkilega áhuga á starfi sínu þá lætur maður ekkert stöðva sig .
" Lærðirðu kannski snemma að treysta á sjálfa þig ? " Ég ólst upp á Akranesi og þar var afskaplega gott að vera en þegar kom að því að fara í framhaldsskóla fór ég sextán ára gömul að heiman og varð að bjarga mér sjálf og það markar mig að vissu leyti , en ég fékk vissulega allan þann stuðning sem foreldrar mínir gátu veitt mér .
Ég fór í Verslunarskólann og síðan í Háskólann og lærði þjóðhagfræði og tölvunarfræði .
Ég vann sem forritari fyrstu árin eftir að ég útskrifaðist og svo gerðist ég fjármálastjóri í Verslunarbankanum .
Síðan fór ég til Jóns Helga Guðmundssonar í Byko og allt frá því hafa leiðir okkar legið saman og hefur það verið mjög farsælt samstarf .
Þegar ég var ráðin til BYKO árið 1991 fannst mér mjög til eftirbreytni að Jón Helgi spurði mig ekki hvort ég ætti börn .
Auðvitað var það mitt verk að sjá til þess að bakland mitt væri í lagi og í hádeginu skellti ég mér heim og gaf ungu barni brjóst .
En það er ekki eins og ég hafi staðið ein í því að ala upp börnin mín þrjú því ég er vel gift .
Ég reikna með að ungir menn í valdamiklum störfum taki meiri þátt í heimilshaldi en tíðkaðist áður fyrr , þannig að ég held að staðan sé ekkert öðruvísi fyrir þá en ungar konur þegar kemur að því að sameina heimilishald og vinnu .
" Ertu fylgjandi kynjakvóta í stjórnun fyrirtækja ? " Nei , mér finnst að fólk eigi að komast á eigin verðleikum í stjórnir fyrirtækja , eins og í öll önnur störf .
Ég vil að stjórnir séu samsettar af hæfileikamiklu fólki af báðum kynjum og hafi ekki kynjakvóta á bak við sig .
Við Íslendingar þurfum alltaf að gera allt svo harkalega .
Önnur lönd sem skoða mál eins og þetta velta fyrir sér aðlögun eftir mörg ár en við þurfum að gera allt strax .
" Myndirðu flokka þig sem femínista ? " Ég myndi ekki kalla mig femínista .
Allt sem maður gerir og framkvæmir er á persónugrundvelli og það skiptir ekki máli hvort viðkomandi er karl eða kona .
Ég kann ekki við þetta orð femínisti , mér þykir betra að tala um jafnrétti , ekki bara jafnrétti kvenna heldur jafnrétti allra .
" Áttu þér eitthvert sérstakt takmark í lífinu ? " Já , að koma börnum mínum til manns og standa við skuldbindingar mínar .
" 