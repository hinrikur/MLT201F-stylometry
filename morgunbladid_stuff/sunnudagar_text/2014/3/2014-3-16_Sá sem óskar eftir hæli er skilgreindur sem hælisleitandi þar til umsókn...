Sá sem óskar eftir hæli er skilgreindur sem hælisleitandi þar til umsókn hans hefur fengið endanlega afgreiðslu hjá stjórnvöldum .
Með umsókn sinni um hæli er einstaklingurinn að biðja stjórnvöld um viðurkenningu á stöðu sinni sem flóttamaður .
Ólíkt svokölluðum kvótaflóttamönnum sem stjórnvöld bjóða til Íslands þurfa hælisleitendur að ganga í gegnum málsmeðferð sem getur tekið allt frá nokkrum dögum upp í nokkra mánuði eða jafnvel nokkur ár áður en ákvörðun er tekin um hælisbeiðnina .
Þetta kemur fram í upplýsingum á vef Rauða krossins um hælisleitendur .
Í tíð Ögmundar Jónassonar sem innanríkisráðherra var lagt til að hugtakanotkun yrði breytt og í stað þess að tala um hæli og hælisleitendur yrðu hugtökin alþjóðleg vernd og umsækjandi um alþjóðlega vernd notuð í opinberum texta .
Sama orðnotkun er í því frumvarpi sem Hanna Birna Kristjánsdóttir núverandi innanríkisráðherra hefur lagt fram um breytingar á lögum um útlendinga .
