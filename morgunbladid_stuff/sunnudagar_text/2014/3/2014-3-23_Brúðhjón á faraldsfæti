Annasamasti tími ársins í giftingum og hjónavígslum er framundan .
Að mörgu er að huga við slíkan undirbúning , sem oft getur reynt á jafnvel sterkustu sambönd .
Því er ekki að ósekju að mörg pör hugsa sér einnig til hreyfings á fjarlægar slóðir þegar um hægist .
Gunnhildur Ásta Guðmundsdóttir gunnhildur@mbl.is Margt er í boði þegar velja á úr huggulegum , rómantískum stöðum fyrir brúðkaupsferð .
Engin ein regla virðist ríkjandi frekar en önnur í þessum efnum hér á landi .
Við óformlega könnun Sunnudagsblaðsins virtist reyndar algengara en ella að nýbökuð hjón geymdu sér brúðkaupsferð þar til nokkru eftir sjálfan brúðkaupsdaginn .
Helstu rök voru nefnd að margir leituðust í fyrstu við að rétta aðeins við efnahaginn , enda brúðkaup oftar en ekki með kostnaðarsamari veisluhöldum .
Fólk nefndi hins vegar ekki síður að með þessu leitaðist það líka við að framlengja sæluna sem fylgir hveitibrauðsdögunum , fyrst í kjölfar hjónavígslunnar .
Þeir sem blaðið ræddi við , og höfðu engu að síður haldið sig við að fara í slíka ferð , voru hins vegar sammála um að hún hefði verið fyllilega þess virði og kærkomið frí .
Tímabil vellíðunar og samkomulags Meiri hefð er fyrir brúðkaupsferðum í löndunum í kringum okkur en hér á landi .
Í Bretlandi fór fyrst að bera á slíkum ferðum á 19. öld , ekki síst á meðal heldra fólks .
Lögðu nýgift pör af betri ættum þá oftar en ekki í lengri reisur , um hin ýmsu lönd , þar sem þau sóttu meðal annars ættingja heim .
Enska orðið honeymoon á sér hins vegar lengri sögu en bara tengda ferðalögum .
Herma heimildir Oxford English Dictionary að orðsins hafi fyrst orðið vart á 16. öld og þá ekki að öllu í jákvæðum skilningi .
Er talið að hunangssæt samsetning þess hafi í fyrstu vísað til þess að sælutíminn í upphafi hjónabands kæmi aldrei aftur og gamanið væri fljótt að kárna í daglegu amstri .
Því væri um að gera að njóta tímans á meðan hann varaði , m.a. með því að bregða sér af bæ .
Í dag kveður óneitanlega við jákvæðari tón í merkingu orðsins .
Ensk-íslensk orðabók – með alþjóðlegu ívafi ( Mál og menning ) segir í nánari skýringu með þýðingunni brúðkaupsferð að um sé að ræða " tímabil vellíðunar og sátta " þar sem algengt er að brúðhjón bregði sér í ferðalag til að njóta samvista hvort við annað .
Hér á Íslandi hefur sem kunnugt er löngum verið hefð fyrir að heimfæra þennan tíma upp á brauðát eða hveitibrauðsdaga , að dönskum sið .
Á það lítið skylt við ferðalög heldur fremur það að forðum tíðkaðist að borða hveitibrauð til hátíðabrigða en það þótti fínna en gróft brauð .
Rómantík í strandbæ eða borg Í dag eru brúðkaupsferðir með margs konar sniði .
Vart kemur á óvart að sól og sandur á fjarlægri strönd verða oftar en ekki ofan á , enda gott að láta líða úr sér í fögru umhverfi og hlýjum andvara með elskunni sinni .
Margir kjósa líka að nýta slíkar ferðir til að koma á staði sem þá hefur alltaf dreymt um .
Geta þeir verið allt frá Winnipeg til Istanbúl , Maldíveyja eða Máritíus , svo dæmi séu tekin .
Eitt er víst að nægir eru valkostirnir nú á tímum og sjaldan verið jafnlítið mál að setja saman draumaferðina , hvert sem er .
Hér er bent á nokkrar leiðir sem þekkt ferðablöð á borð við Condé Nast Traveller og fleiri sammælast öll um að séu sívinsælar .
Rómantík á rívíerum Það er ekki að ósekju að strandlengjur Frakklands og Ítalíu hafa löngum laðað að sér fagurkera og ferðalanga víða að .
Himinblátt Miðjarðarhafið , fagrir bæir , matur og drykkur að hætti guðanna og veðráttan að sumri til ; allt leggst þetta á eitt .
Hóflegur flugtími frá Fróni skemmir heldur ekki fyrir en hægt á að vera að ná til þessara áfangastaða á hálfum sólarhing .
Á frönsku rívíerunni hentar vel að fljúga til Nice og aka þaðan í aðra bæi svo sem Antibes , Cannes , St .
Tropez og fleiri .
Einnig er tilvalið að bregða sér þaðan til Mónakó .
Ítalska rívíeran er skammt undan þegar komið er yfir landamærin .
Næstu flugvellir eru í Genova og Písa .
Þarna eru San Remo , Portofino og fleiri staðir mætir , að maður tali ekki um hina kunnu Cinque Terre , bæina fimm sem eru rómaðir fyrir rómantík og náttúrufegurð .
Er þar m.a. að finna forna gönguleið elskenda eða Via dell Amore , sem tengir bæina .
Fljótandi slökun og skemmtun Káetur af öllum stærðum og gerðum , sólbaðssvæði og sundlaugar , veitingastaðir og verslanir og reglulega komið í höfn á mismunandi stöðum þar sem ýmislegt markvert að sjá og gera – sigling á skemmtiferðaskipi er eins og heimur út af fyrir sig .
Íslendingar hafa löngum lagt leið sína til Flórídaskaga í Bandaríkjunum , en þar er einnig mikil höfn skemmtiferðaskipa .
Er hægt að leggja þaðan upp í mislangar siglingar um Karíbahaf , til Kúbu og víðar , með skipafélögum á borð við Royal Caribbean og önnur þekkt .
Slíkt ferðalag þarf ekki að kosta miklu meira en gisting á hóteli í erlendri stórborg í nokkra daga – og oftar en ekki er fæði og fleira innifalið .
Þá er einnig hægt að bæta við ýmissi annarri þjónustu , svo sem ótakmörkuðum drykkjarföngum meðan á ferð stendur , skoðunarferðum og fleiru .
Hveitibrauð í heimsborgum Eftir annasaman tíma við brúðkaupsundirbúning og veisluhald getur rómantísk borgarferð verið kærkomin í lífi ungra hjóna .
Lundúnir , Vínarborg , Kaupmannahöfn eða Prag , að ógleymdri Flórens og sjálfri borg ástarinnar París ; á öllum þessum stöðum , og fleiri til , getur verið ljúft fyrir nýgift pör að láta líða úr sér .
Nóg er þar af huggulegum hótelum , hægt að rölta um í fögrum görðum , bregða sér á safn eða kaffihús og veitingastaði .
Borgar sig að láta innkaup ekki trufla afslöppunina um of í slíkum ferðum .
Exótískar lúxuseyjar Hitabeltiseyjar á borð við Maldíeyjar og Máritíus í Indlandshafi og Barbados og St .
Lucia í Karíbahafi fá allar fullt hús stiga sem áfangastaður nýgiftra hjóna á flestum ferðasíðum .
Eyjarnar eru þekktar fyrir mikinn lúxus , aðstaða og þjónusta við gesti er fyrsta flokks , snjóhvítar strendur , tærblár sjór og hiti í kringum 30 gráður allan ársins hring .
Dvöl þar kostar skildinginn , og frá Íslandi þarf alltaf að leggja á sig umtalsvert ferðalag .
En það er sagt fyllilega þess virði .
Hertogahjónin Vilhjálmur og Katrín eru m.a. þekkt fyrir að hafa dvalist á Máritíus oftsinnis , nú síðast í upphafi árs .
Varð líka frægt þegar þau völdu nærliggjandi Seychelles-eyjar fyrir brúðkaupsferð sína og varð ekki til að draga úr áhuga annarra .
