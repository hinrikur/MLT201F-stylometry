Hvernig kom það til að þú ákvaðst að syngja óperur ? Það var nú reyndar ekki meðvituð ákvörðun heldur bara gerjuðust hlutirnir þannig að ég fór að syngja óperutónlist .
Ég var alltaf mikið í tónlist sem barn og unglingur , lærði á gítar í Tónlistarskólanum í Búðardal og svo þegar maður stálpaðist tóku bílskúrsböndin við .
Þegar ég var svo kominn undir tvítugt fékk ég meiri áhuga á klassískri tónlist og klassískum söng þegar ég gekk til liðs við karlakór og svo kirkjukór í framhaldinu .
Mér datt þá í hug að taka nokkra söngtíma og þá bara varð ekki aftur snúið .
Hvað stendur upp úr eftir dvöl þína í Hollandi ? Ætli það standi ekki bara upp úr allt yndislega fólkið sem ég hef kynnst þar , bæði kollegar og aðrir .
Það er mikið um að vera í klassískri tónlist í Hollandi og margt fólk sem starfar við tónlist þar og það er alltaf gaman að kynnast nýju fólki og takast á við ný og fjölbreytt verkefni .
Svo stand jú upp úr líka allar jákvæðu móttökurnar sem ég hef fengið bæði þar og annars staðar .
Áttu eitthvert uppáhaldshlutverk ? Ég myndi segja að mitt uppáhaldshlutverk sem ég hef sungið nú þegar væri Kúdrjás í Kát ' a Kabanová eftir Janácek .
Þetta var fyrsta hlutverkið sem ég söng í Maastricht þegar ég fékk fastráðningu þar árið 2011 og svo söng ég það aftur í Brno í Tékklandi í nóvember 2012 á Janácek-hátíðinni sem haldin er þar á hverju ári .
Það var magnað að standa á sviðinu í sama leikhúsi og verkið var frumflutt 90 árum áður og syngja þessa rullu .
Annað hlutverk sem mig dreymir um að syngja er Vladimir Lenski úr Evgeni Onegin eftir Tchaikovsky .
Það kemur vonandi að því fljótlega .
Varst þú í frjálsíþróttum ? Aldrei verið í frjálsum íþróttum nema bara sem barn og unglingur og keppti þá nokkrum sinnum á héraðsmótum í Dölunum í gamla daga .
Mig minnir að ég hafi einu sinni eða tvisvar komist á verðlaunapall en það vildi mér til happs að við vorum bara þrír í mínum árgangi .
Hvað gerirðu þegar þú ert ekki að syngja ? Þegar ég er ekki að syngja , þá er ég að slaka á einhvers staðar , lesa eða eyða tíma með dóttur minni sem er tíu ára .
Ég er reyndar líka með smáveiðidellu og ég reyni að fara eins mikið og ég get þegar ég er á landinu á sumrin .
Það jafnast ekkert á við að standa úti í einhverri á eða vatni og kasta flugu ...
það slokknar einhvern veginn á öllu nema bara þessari grunnhvöt – að reyna að finna fisk og fá hann til að bíta á .
