Dómstóll í Ontario hefur skikkað framkvæmdastjóra hjá kanadíska snjallsímaframleiðandanum BlackBerry til að virða samning sinn við fyrirtækið en samkeppnisaðilinn Apple bauð honum samning undir lok síðasta árs .
Þetta er þó skammgóður vermir því lögbannið gildir aðeins fram í júní á þessu ári .
Þá verður maðurinn , Sebastien Marineau-Mes , frjáls ferða sinna .
Marineau-Mes vann áður hjá QNX Software sem BlackBerry keypti haustið 2010 .
Þangað til í september síðastliðnum var hann yfir 600 manna þróunardeild innan fyrirtækisins .
Á þeim tímapunkti fór hann að ljá máls á því að hætta hjá BlackBerry en var þá boðin stöðuhækkun sem hann þáði .
Marineau-Mes átti að vinna áfram að þróunarmálum en í stað þess að hafa 600 manns undir sér átti hann að vera yfir 3.000 .
Þegar Marineau-Mes fékk atvinnutilboð frá Apple í desember síðastliðnum vildi hann hætta þegar í stað hjá BlackBerry .
Því undu menn ekki þar á bæ og endaði málið fyrir dómstólum .
BlackBerry hélt því fram að Marineau-Mes gæti ekki hætt strax , þar sem skýrt ákvæði væri í nýja samningnum þess efnis að uppsagnarfresturinn væri sex mánuðir .
Þessu hafnaði Marineau-Mes á þeim forsendum að skrifað hefði verið undir samninginn meðan bann var við stöðuhækkunum innan fyrirtækisins vegna hugsanlegrar yfirtöku .
Samningurinn væri með öðrum orðum ógildur .
Ekkert varð af yfirtökunni .
Þessum röksemdum hafnaði dómstóllinn í Ontario .
Svo sem gefur að skilja hefur Marineau-Mes ekki mætt til vinnu síðan í janúar og ólíklegt verður að teljast að BlackBerry óski eftir þjónustu hans fram til 23. júní að samningurinn rennur út .
" Það er leiðinlegt að þurfa að grípa til aðgerða af þessu tagi , " segir í yfirlýsingu frá fyrirtækinu , " en við gerum allt sem þarf til að tryggja að starfsmenn okkar virði sína samninga .
" 