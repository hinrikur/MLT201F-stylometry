Kunningi minn sem er á öndverðum meiði við mig í pólitík er á sama máli og ég í andstöðu við Evrópusambandsaðild .
En á gerólíkum forsendum .
Hann er maður markaðar , ég félagslegra lausna .
Honum finnst Evrópusambandið vera pólitískt og miðstýrt .
Mér finnst það draga taum stórkapítalsins .
Báðum finnst skorta á lýðræðið .
Þessir þræðir liggja langt aftur .
Evrópusambandið , eða Efnahagsbandalagið eins og það hét á fyrri stigum , var stofnað með Rómarsáttmálanum árið 1957 .
Þremur árum síðar voru Fríverslunarsamtök Evrópu , EFTA , stofnuð , að vissu marki sem mótvægi við Efnahagsbandalagið .
Ísland gekk í EFTA árið 1970 .
Það var eftir nokkar deilur .
Andstæðingar töldu sýnt að íslensk framleiðsla myndi eiga undir högg að sækja .
Það reyndist rétt , íslensk iðnaðarframleiðsla , skipasmíðar , húsgagnaframleiðsla og fataiðnaður lögðust nánast af .
Verslunarhagsmunir urðu ofan á .
Eftir inngöngu í EFTA slíðruðu menn sverðin og löguðu sig að nýjum veruleika .
Það tókst bærilega .
En heimurinn stóð ekki kyrr .
Nú vildu menn að Efnahagsbandalagið yrði ríki .
Nafninu var breytt úr bandalagi í samband og tekið til við að miðstýra sífellt fleiri málaflokkum að hætti sambandsríkis .
Og sambandið stækkaði .
Að sama skapi kvarnaðist úr EFTA .
Þau ríki sem þar stóðu eftir tóku nú að færa sig nær ESB .
Til varð hið Evrópska efnahagssvæði , EES , sem er eins konar brú á milli EFTA-ríkjanna og Evrópusambandsins .
Þessi brú var í upphafi fyrst og fremst á viðskiptaforsendum .
En jafnt og þétt jókst umferðarþunginn um brúna og eðli umferðarinnar tók breytingum .
Mál til afgreiðslu á vettvangi EES gerðust æ pólitískari og meira krefjandi um kerfisbreytingar í átt að ESB-stöðlum .
Þetta er ekkert undarlegt því frá því Rómarsáttmálinn leit dagsins ljós hefur stjórnskipan ESB tekið stöðugum breytingum og er á fullri ferð í átt til miðstýrðrar samræmingar .
Áhrifanna gætir í EES .
Áfanga á þessari vegferð þekkjum við , svo sem þá sem kenndir eru við Maastricht ogLissabon .
Það eru heitin á pökkunum sem forvitnir geta kíkt í vilji þeir fræðast um hvað biði okkar í ESB ! Er nú svo komið í Evrópusambandinu að nánast allt sem stríðir gegn markaðshyggju er bannað .
Og ekki nóg með það , reynt er að greiða götu fjármagnsins inn í sjálfa velferðarþjónustuna og að innviðum samfélagsins .
Þetta minnir á gamla umræðu um alræði markaðarins .
Nema nú er það alvara .
En viti menn , fyrrnefndum markaðsmanni hrýs einnig hugur við þessari þróun .
Honum hugnast ekki að Brussel-fingur haldi um alla þræði í samfélaginu .
Þarna erum við á einu máli .
Og erum við þó ekki byrjaðir að ræða um fisk .
Ögmundur Jónasson ogmundur@althingi.is 