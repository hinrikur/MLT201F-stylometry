Íslensk hönnun er í forgrunni á nýjum og endurbættum Dill Restaurant sem var nýverið opnaður í gömlu útihúsi við Ingólfsstræti .
Sömu eigendur hafa einnig opnað ónefndan pitsustað í næsta húsi við .
Nafnleysið háir starfseminni þar þó í engu – enda gæðir hún gamla steypu kærkomnu lífi .
Gunnhildur Ásta Guðmundsdóttir gunnhildur@mbl.is Það hafði staðið til um tíma að færa Dill Restaurant á nýjan stað .
Þegar þetta húsnæði kom síðan upp í hendurnar á okkur ákváðum við að slá til og opna hér bæði skemmtilegan , stemnings-pitsastað , þar sem fólk gæti notið þess að fá sér pitsu og drykk í góðu tómi , auk þess sem hægt væri að hafa Dillið í næsta húsi við , " segir matreiðslumaðurinn Gunnar Karl Gíslason , oft kenndur við Dill Restaurant .
Með " okkur " á hann við sig og eigendur KEX Hostel við Skúlagötu , en undanfarin tvö ár hafa þeir unnið saman m.a. að rekstri veitingastaðarins Sæmundar í sparifötunum á KEX .
Svínseyru og byggpitsur í læknishúsinu Húsið sem hýsir pitsastaðinn stendur á horni Hverfisgötu og Ingólfsstrætis og er eitt elsta steinsteypta hús borgarinnar .
Var það reist árið 1910 af Guðmundi Hannessyni lækni sem hannaði það sjálfur .
Á síðari árum var m.a. Kvennaathvarfið þar um tíma .
Nýir eigendur biðu ekki boðanna og hófu endurbætur í upphafi árs .
Fengu þeir í lið með sér Hálfdán Pedersen leikmyndahönnuð , sem á m.a. heiðurinn af hönnun KEX Hostels auk fleiri staða .
Leitaði hann innanstokksmuni uppi víða , bæði hérlendis og erlendis .
" Hugsunin var að innrétta með gömlum hlutum , sem okkur fannst passa inn í þetta yndislega hús - það var byggt sem fjölskylduhús og með virðingu fyrir upphaflegu hlutverki vildum við reyna að færa það eins mikið í upprunalegt horf og við gátum , " segir Gunnar .
Eftir breytingarnar rúmar pitsastaðurinn um 90 gesti , fullsetinn á öllum fjórum hæðum .
Á matseðlinum kennir ýmissa grasa , t.d. má fá þar barsnakk á borð við stökk svínseyru sem fara vel með öli að sögn Gunnars og léttari rétti í anda Dills .
Pitsur eru þó í aðalhlutverki .
" Við lögðum mikla vinnu í að þróa góða botna en í þá notum við m.a. íslenskt bygg frá Vallarnesi , skyr og mysu .
Áleggið er síðan eins og rétturinn á diskinum , eða þannig sé ég þetta alltaf fyrir mér , " segir Gunnar .
Vonast þeir til að sem flestir sæki staðinn .
Dill í gömul útihús Innangengt er af pitsastaðnum yfir á endurbættan Dill Restaurant við Ingólfsstræti .
Þar voru áður til húsa m.a. fyrsti sushi-staðurinn hér á landi , gallerý og barinn hans Ladda , Óliver .
Upprunalega stóðu þar hins vegar útihús og minnir forláta hurð frá Flateyri , þar m.a. á fyrri tíma .
" Við vorum búin að vera 5 ár í Norræna húsinu í febrúar síðastliðnum og kominn tími til að færa sig , " segir Gunnar .
Þótt kveði við aðeins annan tón þarna en handan veggjarins leggur Gunnar áherslu á að lítil breyting hafi í raun verið gerð á matseðli eða hugmyndafræði Dills við flutninginn .
Áfram er lagt upp úr nýnorrænni matreiðslu – sérstaklega úr íslensku hráefni .
Sætum var hins vegar fækkað og komast nú 24 að þegar er fullsetið .
" Við viljum bara ná að þjónusta og gera enn betur við kúnnann , " segir Gunnar .
Það er ekki bara hráefnið sem er mest íslenskt á nýja staðnum .
Flestallir innanstokksmunir á DILL eru íslensk smíði , hönnun og handverk , jafnt borð og stólar , lampar , sófar og annað .
Leirtauið er þar líka rennt af helstu keramik-listakonum landsins .
Gunnar nefnir einnig eina breytingu til : " Við brutum odd af oflæti okkar og spilum líka núorðið tónlist .
Nú hlustum við á djass hérna allan daginn , " segir hann léttur í bragði að endingu .
Ljúffengt barsnarl Taðreykt lamb , sveppakrem og þurrkaðir sveppir Lambið reykt lamb Skerið taðreykt lamb í mjög þunnar sneiðar og þurrkið í ofni við 70°C , uns stökkt .
Þurrkaðir sveppir Skerið sveppi í þunnar sneiðar og bakið í ofni við 85°C , uns algerlega þurrir .
Maukið þá í duft .
Sveppakrem Takið part af sveppaduftinu og blandið út í olíu .
Hitið upp í 80°C og kælið síðan .
Takið síðan eggjarauðu , ögn edik og salt og búið til mæjónes .
Súrsaðar gulrætur og kúmenostur gulrætur edik sykur Skerið gulrót í þunnar skífur og forsjóðið í saltvatni í 5 sekúndur .
Setjið næst í krukku með loki .
Takið 3 hluta edik og 1 hluta sykur og náið upp suðu .
Hellið yfir gulrótina og lokið .
Látið standa í minnst viku fyrir notkun .
Kúmenostur mjólk edik salt kúmen Setjið mjólk og edik í pott og komið upp suðu .
Mjólkin mun þá hlaupa .
Hellið í klút og leyfið öllum vökva að renna af .
Smakkið til með smá salti og muldu kúmeni .
Kælið svo fyrir notkun .
Stökk svínseyru og brennt smjör Stökk eyru svínseyru .
olía .
salt Sjóðið eyrun í vatni uns þau nánast detta í sundur .
Takið upp úr vatninu og þurrkið við 65°C í um 12 tíma .
Þá eru þau djúpsteikt .
Þegar eyrun eru algerlega stökk eru þau tekin upp úr olíunni og sett á pappír og krydduð með salti .
Brennt smjör Brennið smjör í potti og kælið niður í ca 12°C .
Setjið eggjarauður , smá salt og ögn edik í skál og blandið smjörinu út í líkt og verið væri að gera mæjónes .
Stökkt ölbrauð rúgbrauð uppáhaldsbjórinn salt sædögg Brjótið rúgbrauð í litla bita og sjóðið í bjór ásamt ögn af salti og smá sædögg uns brauðið verður algerlega maukað .
Þá er því smurt þunnt á bökunarpappír og þurrkað við 70°C , uns alveg þurrt og stökkt .
Súrsuð og þurrkuð sellerírót sellerírót edik sykur Sellerírót er skorin þunnt í áleggshníf og komið fyrir í krukku með loki .
Takið 3 hluta edik og 1 hluta sykur og náið upp suðu .
Hellið yfir sellerírótina og lokið .
Látið standa í minnst viku .
Takið sellerírótina því næst upp úr og þurrkið á nákvæmlega sama hátt og ölbrauðið .
Maukað hvítkál og steiktur laukur hvítkál laukur rjómi smjör Steikið hvítkál og lauk á pönnu uns það er fallega gyllt .
Hellið rjóma á og leyfið að sjóða uns það er meyrt .
Maukið þá vel í matvinnsluvél og smakkið til með smásmjöri og salti .
