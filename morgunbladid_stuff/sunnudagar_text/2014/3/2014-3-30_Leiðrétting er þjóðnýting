Auðvitað eru allir hissa , brjálaðir kannski .
Af hverju fá sumir ríkistryggða " leiðréttingu " á verðtryggðu láni sínu en ekki aðrir sem skulda sömu fjárhæð og urðu einnig fyrir barðinu á hinum svokallaða forsendubresti ? Af því , kæru vinir , að þannig virkar millifærslukerfið .
Fé er tekið frá einum og fært til annars .
Þetta er alþekkt .
Barnabætur , vaxtabætur , húsaleigubætur .
Hreinræktuð millifærsla af sama meiði og fyrirhuguð leiðrétting .
Það er huggun harmi gegn að sett var þak á " leiðréttinguna " .
Millifærslan frá greiðandi heimilum til þiggjandi heimila á því aldrei að verða meiri en 4 milljónir króna á hvert þiggjandi heimili .
Öll heimili verða greiðendur í " leiðréttingunni " en rúmur helmingur þiggjandi .
Bein útgjöld úr ríkissjóði , sameiginlegum sjóði okkar allra , vegna " leiðréttingarinnar " verða 80 milljarðar króna .
Þeir peningar verða sóttir með sköttum á annars vegar heimili og hins vegar fyrirtæki sem þurfa þá að velta þeim kostnaði út í verðlag sitt .
Á endanum eru því heimilin helstu greiðendur .
Að meðaltali mun hvert heimili greiða 640 þúsund krónur í aukna skatta vegna " leiðréttingarinnar " .
Skattfrjáls niðurgreiðsla á íbúðalánum með séreignarsparnaði fólks er ekki talin með í þessu .
Þar er ekki um að ræða bein útgjöld fyrir ríkissjóð heldur tekjutap .
Eins og " leiðréttingin " er kynnt til sögunnar mun það óhjákvæmilega eiga sér stað að eignalítið lágtekjufólk mun styðja auðugt hátekjufólk .
Þetta stönduga hátekjufólk hefur jafnvel hagnast vel á húsnæðiskaupum sínum .
Það keypti kannski íbúð árið 2000 sem hefur hækkað í verði langt umfram öll lán síðan .
Dæmi má líka taka af foreldrum sem keyptu hús um aldamótin fyrir nánast ekkert nema lánsfé .
Eignarhlutur þeirra í húsinu er nú um 50% .
Dóttir þeirra mun greiða hærri skatta en ella á næstu árum til þess að tryggja foreldrum sínum enn meiri hagnað af kaupunum á húsinu .
Fólk sem grætt hefur tugi milljóna á húsnæðiskaupum fær því " leiðréttingu " á " forsendubresti " .
Hvernig sem á þetta mál er litið verður ekki hjá því komist að segja eitt .
" Leiðréttingin " er þjóðnýting einkaskulda .
Skuldir einstaklinga , einkaskuldir , verða færðar yfir á ríkissjóð .
Það má gera mann brjálaðan af minna tilefni .
Þessi mikla þjóðnýting er stefnubreyting frá því landsmenn höfnuðu því í tvígang í almennri atkvæðagreiðslu að þjóðnýta einkaskuldir vegna Icesave .
Þessi þjóðnýting er slæm út af fyrir sig en fordæmið sem hún setur jafnvel verra .
Eina glætan í málinu er sú að menn sem aldrei hafa séð ofsjónum yfir barnabótum eða vaxtabótum virðast nú skilja hversu óréttlátt það er að taka fé af einum til að gefa öðrum .
Sigríður Ásthildur Andersen sigga@sigridurandersen.is 