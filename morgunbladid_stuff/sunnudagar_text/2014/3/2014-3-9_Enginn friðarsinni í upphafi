Kvikmynd sem gerð var um Nelson Mandela og baráttu hans og Afríska þjóðarráðsins , ANC , fyrir réttindum svartra Suður-Afríkumanna varð mjög vinsæl .
Friðarverðlaunahafinn er þar sýndur sem sá heillandi leiðtogi sem hann greinilega var , maðurinn sem lét ekki áratuga fangelsisvist buga sig .
Og alls enginn kommúnisti .
En hvers vegna tortryggðu leiðtogar Vesturlanda hann svo mjög , hvers vegna var hann jafnvel enn á skrá yfir hryðjuverkamenn í Bandaríkjunum skömmu eftir að hann varð forseti 1994 ? Voru þeir innst inni hrifnir af aðskilnaðarstefnu hvíta meirihlutans ? Ekkert bendir til þess .
Ævisöguritari Margaret Thatcher , Charles Moore , vitnar í Mandela sjálfan sem sagði : " Thatcher var óvinur apartheid .
" Það voru tengslin við suður-afríska kommúnista sem bæði hún og Ronald Reagan höfðu illan bifur á .
Þau óttuðust að Mandela væri úlfur í sauðargæru , myndi gera S-Afríku að alþýðulýðveldi með öllum þeim hörmungum sem það myndi hafa í för með sér .
Sjálfur neitaði Mandela alla tíð að hann væri eða hefði verið félagi í kommúnistaflokknum sem var mjög hollur Moskvu í kalda stríðinu .
En nokkru eftir andlát forsetans fyrrverandi skýrði leiðtogi kommúnistaflokksins frá því að Mandela hefði ekki bara verið flokksfélagi um 1960 , skömmu áður en hann var fangelsaður , heldur setið í miðstjórn ! Þessar upplýsingar hafa verið staðfestar með öðrum gögnum .
En var hann kommúnisti sem snerist ekki hugur fyrr en Sovétríkin voru öll 1991 ? Um það deila menn nú .
Bent er á að hann hafi líklega fremur verið " pragmatisti " , jafnvel tækifærissinni .
Hann hafi álitið það henta sér og ANC um 1960 að hafa fullan stuðning kommúnista sem voru vel skipulagðir og nutu aðstoðar og peninga Moskvuvaldsins .
Stefna hans eftir að hann náði loks völdum bendir ekki til þess að þá hafi blundað í honum einhverjar marxískar hugmyndir .
Eftir valdatökuna óttuðust Mandela og ANC mjög að róttækar aðgerðir myndu hræða hvíta kaupsýslumenn , þeir myndu yfirgefa landið og efnahagskerfið fá alvarlegan skell , allt færi í bál og brand .
S-Afríka yrði enn eitt landið í álfunni sem hryndi .
Lítið var því hróflað við fjármálakerfinu .
Reyndar benda heimildir til þess að eftir ferð Mandela til nokkurra Afríkuríkja 1962 hafi hann þegar byrjað , eftir samtöl við leiðtoga nýfrjálsra ríkja , að efast um réttmæti tengslanna við s-afríska sovétkommúnista .
En hverjar voru stjórnmálaskoðanir Mandela þegar hann var ungur , á sjötta áratugnum ? Þá var hann herskár marxisti , um það þarf varla lengur að deila .
Breski fræðimaðurinn Stephen Ellis hefur kynnt sér 627 blaðsíðna handrit að endurminningum sem Mandela ritaði sjálfur í fangelsinu á áttunda áratugnum en aldrei voru gefnar út .
Opinber ævisaga hans styðst að hluta við handritið en ýmsu eldfimu sleppt .
Handritið fann Ellis á Minningarsafninu um Mandela en nokkra útsjónarsemi þurfti til að finna það .
Allt bendir til að forstöðumönnum safnsins hafi ekki þótt ástæða til að flíka því og það er skiljanlegt .
Ímynd leiðtogans breytist nokkuð við að lesa skrifin .
" ...
og blóðið streymir um göturnar " Oft hefur verið sagt að ANC hafi í reynd verið undir yfirstjórn kommúnistaflokksins .
S-afrískir kommúnistar hófu að skipuleggja vopnaða uppreisn með aðstoð Sovétmanna og Kínverja gegn minnihlutastjórn hvítra árið 1960 .
Mandela studdi ályktun þess efnis í miðstjórn þótt opinber stefna ANC væri að beita bæri friðsamlegum mótmælum .
En hvað vildi hann gera , var rétt að beita ofbeldi sem gat þýtt að saklaust fólk léti lífið , stunda hryðjuverk jafnvel þótt blökkumenn væru almennt andvígir slíkum aðferðum ? Eitt er víst að upp úr 1950 var hann ekki í neinum friðarhug , að eigin sögn í handritinu .
Hann var bitur og fannst að hvítir S-Afríkumenn þyrftu að snýta rauðu .
Hann vildi finna og sjá " blítt loftið lykta af púðurreyk , glæsilegar byggingar hrynja og blóðið streymir um göturnar " .
Og annars staðar staðar tjáir hann skýrt þankagang stalínista varðandi forystuhlutverk marxista : " Þetta er ekki spurning um grundvallaratriði eða óskhyggju .
Ef valdbeiting eflir [ baráttuna ] þá verður að notast við hana , hvort sem meirihlutinn er sammála því eða ekki .
" Oft var talið best að þekktar skrautfjaðrir væru ekki formlegir og opinberir félagar kommúnistaflokka og jafnvel mælt með þeirri aðferð af hálfu ráðamanna í Moskvu .
Bandaríski blökkumaðurinn Paul Robeson var heimsfrægur leikari og söngvari , hann lést 1976 .
Hann heillaðist svo af Sovétríkjum Stalíns að hann varði hikstalaust fjöldamorð og aðra grimmd leiðtogans .
Árið 1998 ljóstraði Gus Hall , lengi leiðtogi bandaríska kommúnistaflokksins , því upp að Robeson hefði verið " stoltur félagi " í flokknum .
