Við erum bæði miklir Hafnfirðingar þannig að ekki kæmi annað til greina en að búa þar , " segir Sandra Dís Sigurðardóttir , innanhússarkitekt og lýsingarhönnuður hjá Verkís , en hún og kærasti hennar , Davíð Hjaltalín endurskoðandi , hafa komið sér vel fyrir í nýlegu hverfi Áslands í Hafnarfirði .
" Heima hjá okkur vil ég hafa frekar hlutlausa liti í heildina séð en brjóta svo upp rýmið með nokkrum hlutum í lit , " segir Sandra og segist mjög hrifin af skandinavískum stíl .
" Annars prufar maður sig bara áfram í að finna sinn stíl .
Mér finnst reyndar mikilvægt að vera ekki að ofhlaða hlutunum , heldur leyfa fallegri hönnun að njóta sín .
" Sandra segir að við val innrétttinga sé gott að velja tímalausa hönnun sem endist , út frá gæðum og fagurfræði .
" Margir hverjir flaska á lýsingunni .
Ég tel hana skipta miklu máli , þar sem góð og falleg lýsing getur gert íbúðina miklu betri , " segir Sandra en hún sækir innblástur meðal annars í umhverfið .
" Þegar ég fæ ákveðin verkefni fylgist ég sérstaklega með þeim rýmum sem verkefnið snýst um ; hvert sem ég fer leita ég eftir sniðugum lausnum sem ég get nýtt í mína hönnun .
Einnig er ég afar dugleg við að skoða alls konar hönnunarsíður og tímarit , sem ég get eytt heilu kvöldstundunum í .
" 