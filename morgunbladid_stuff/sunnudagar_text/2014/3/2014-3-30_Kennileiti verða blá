" Þessi dagur er mikilvægur til þess að auka vitund almennings um einhverfu .
Við teljum mikilvægt að eyða staðalmyndum um einhverfu og ýta undir þá þekkingu á því að einhverfa er í raun einhverfuróf og einstaklingarnir innan þess eru jafn ólíkir og þeir eru margir , " segir Rannveig Tryggvadóttir hjá Styrktarfélagi einhverfra barna .
Félagið stendur fyrir átakinu Blár apríl sem snýr að því að auka vitund og umræðu um einhverfu .
Átakið er tvíþætt en annars vegar verða byggingar og önnur þekkt kennileiti Reykjavíkurborgar lýst upp í bláum lit fyrstu vikuna í apríl eins og gert er um úti um allan heim á alþjóðadegi einhverfunnar .
Blá hús í borginni verða meðal annars Harpan , Hallgrímskirkja , Háskóli Íslands , forsætisráðuneytið , Orkuveita Reykjavíkur , Perlan og Ráðhús Reykjavíkur .
Seinni hluti átaksins snýst um að hvetja sem flesta til að klæðast bláu frá toppi til táar 2. apríl , á alþjóðadegi einhverfunnar .
Styrktarfélagið ætlar bæði að fá skóla- og leikskólabörn til liðs við sig sem og fyrirtæki og fá sem flesta til að halda upp á bláan alþjóðadag .
" Í þessu samhengi er markmiðið annars vegar að ná sem allra flestum bláklæddum og hafa það dálítið gaman en einnig að fræða fólk um einhverfu í máli og myndum .
Allt fjármagn sem safnast í kringum átakið mun renna óskert til kaupa á sérkennslugögnum fyrir einhverfa á grunnskólastigi en við verðum með sérstakt styrktarnúmer sem er 902-1010 .
" Helga Arnfríður Haraldsdóttir , barnasálfræðingur á Greiningarstöð segir mjög mikilvægt að þekking og skilningur á þörfum barna á einhverfurófi sé til staðar í leik- , grunn- og framhaldsskólum .
" Skilningur og viðhorf okkar sem komum að kennslu og uppeldi þessara barna er forsenda þess að þau fái að dafna , efla og nýta færni sína , njóta lífsgæða og verða virkir þátttakendur í samfélaginu .
" 