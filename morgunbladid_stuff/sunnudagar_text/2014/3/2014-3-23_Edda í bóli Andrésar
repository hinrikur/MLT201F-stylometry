Edda útgáfa hefur gert samning við Disney í Norður-Ameríku um bókaútgáfu í Bandaríkjunum og Kanada og kemur fyrsti titillinn út 22. apríl næstkomandi , Go Green – A Family Guide to a Sustainable Lifestyle .
Um er að ræða lífsstílsbækur af ýmsu tagi , skrifaðar og hannaðar hér heima , og væntir Jón Axel Ólafsson , útgefandi hjá Eddu , þess að þær verði á bilinu tíu til tólf á ári næstu þrjú árin , hið minnsta .
Texti : Orri Páll Ormarsson orri@mbl.is Myndir : Kjartan Þorbjörnsson golli@mbl.is Það fer ekkert milli mála hvaða starfsemi fer fram í þessu húsi .
Nærvera þeirra frænda Andrésar andar og Mikka músar er áþreifanleg .
Og kyns þeirra alls .
Skrifstofa Eddu útgáfu á Lynghálsinum er eins og lítið Disney-land .
Þegar mig ber að garði stendur landstjórinn sjálfur , Jón Axel Ólafsson , úti á miðju gólfi og ráðfærir sig við samstarfsmenn sína .
Heilsar með virktum .
Frá því Jón Axel og bróðir hans , Garðar Ólafsson , festu kaup á Eddu fyrir rúmum fimm árum hefur Disney-efni verið hryggsúlan í starfsemi útgáfunnar og eftir að hafa náð góðum árangri á heimamarkaði stefna bræðurnir nú skónum út í heim .
Ameríka skal það vera , sjálft höfuðvígi þessara aldavina barna á öllum aldri , Mikka og Andrésar .
Íslenskar Disney-bækur eru sumsé væntanlegar á markað vestra með vorinu .
" Við höfum unnið að þessum samningi í tvö ár .
Þetta er meira en að segja það , " upplýsir Jón Axel þegar við höfum komið okkur fyrir inni á skrifstofu hjá honum .
" Nú er þetta loksins í höfn og fyrsta bókin kemur út 22. apríl næstkomandi .
Fimm til sjö bækur til viðbótar koma út í haust og næstu tvö árin stefnum við að því að bæta við meira en tuttugu bókum .
" Kennslubók í grænum fræðum Um er að ræða lífsstílsbækur af ýmsu tagi .
Sú fyrsta heitir Go Green – A Family Guide to a Sustainable Lifestyle og fjallar , svo sem nafnið gefur til kynna , um umhverfisvernd og " grænan " lífsstíl .
Er einskonar kennslubók í grænum fræðum , að sögn Jóns Axels .
Höfundar eru Ásthildur Björg Jónsdóttir , Ellen Gunnarsdóttir og Gunndís Ýr Finnbogadóttir og útlitshönnun og teikningar eftir Magnús B. Óskarsson .
Alls verða að minnsta kosti þrjár bækur í Go Green-seríunni .
Jón Axel segir Disney í Norður-Ameríku mjög spennt fyrir bókinni enda sé fyrirtækið farið að láta sig umhverfisvernd varða .
" Disney hefur metnað til að verða umhverfisvænt fyrirtæki , þannig að þetta fellur vel að þeirri stefnu , " segir hann .
Útgáfudagurinn , 22. apríl , er engin tilviljun en hann er einmitt " Dagur jarðarinnar " .
Fyrsta upplag verður á bilinu fjörutíu til fimmtíu þúsund eintök en bókin kemur einnig út í rafbókarformi .
Hún verður gefin út hér heima á sama tíma en ekki undir merkjum Disney .
Jón Axel gerir sér enga grein fyrir því á þessari stundu hversu hátt sé hægt að stefna en vinsælasta barnabókin í Bandaríkjunum á síðasta ári mun hafa selst í 1,6 milljónum eintaka .
Heiður og áskorun í senn Af öðrum þemum sem eru til skoðunar hjá Eddu má nefna kennslu , matreiðslu , fjölskyldu , vísindi , hárgreiðslu , afmæli og töfrabrögð .
Markhópurinn er fjölskyldan og er tilgangur bókanna að auka skilning , þekkingu og þroska lesenda , eins og Jón Axel kemst að orði .
Hann segir bæði koma til greina að frumskapa og gefa út efni sem þegar hefur komið út hér heima og laga það að Ameríkumarkaði .
" Það er allt opið í þeim efnum svo lengi sem hugmyndin er góð .
" Jón Axel segir það í senn mikinn heiður og mikla áskorun að hafa náð samningum um framleiðslu og dreifingu á Disney-bókum í Norður-Ameríku .
Þar með stilli Edda sér upp við hlið þekktra forlaga sem gefi út Disney-efni vestra , eins og til dæmis Random House og fleiri .
" Það eru átta öflugir fagfjárfestar á bak við þetta verkefni .
Þeir eru í sérstöku félagi og allir innlendir .
Þeir hafa mikla trú á verkefninu en markmiðið er að Edda komist í hóp fimm stærstu Disney-leyfishafa í Bandaríkjunum á næstu árum .
Þetta er langtímaverkefni .
Við tjöldum ekki til einnar nætur , " segir Jón Axel .
Hoppar ekki upp í sendibíl Undanfarið hefur hann alfarið helgað sig Ameríkuverkefninu – aðrir sjá um innlenda starfsemi Eddu – ásamt öðrum starfsmanni forlagsins , Tinnu Proppé , sem hefur reynslu af markaðsstarfi í Bandaríkjunum .
Unnið er náið með Disney vestra , auk þess sem gengið hefur verið til samstarfs við stór dreifingarfyrirtæki .
Eddu-bækurnar verða til sölu í helstu stórmörkuðum í Bandaríkjunum og Kanada , í bókabúðum , í vefverslunum eins og Amazon , auk Disney-verslana og vitaskuld Disney World .
" Við erum með öfluga aðila í kynningar- og dreifingarmálunum fyrir okkur .
Maður hoppar ekki bara upp í sendibíl í Bandaríkjunum , eins og maður gerir hér heima fyrir jólin , " segir hann hlæjandi .
Jón Axel fer utan í apríl til að fylgja fyrstu bókinni úr hlaði en Disney mun , að hans sögn , einnig leggjast af þunga á árar .
Þá verður Go Green og næstu útgáfur kynntar rækilega undir merkjum Disney og Eddu á stórri bókastefnu í Bandaríkjunum síðar á þessu vori .
Í bakgarðinum hjá Disney Gangi bókaútgáfan vel vestra segir Jón Axel vel hugsanlegt að hún vindi upp á sig .
" Það opnast margvísleg tækifæri við verkefni sem þetta og vörusala tengd bókunum og jafnvel sjónvarpsverkefni eru algjörlega raunhæf markmið .
Það á þó eftir að koma betur í ljós .
Það er alveg ljóst að þetta verkefni getur farið í ýmsar áttir ef rétt er unnið úr því , Disney er stórt fyrirtæki sem getur opnað mörg tækifæri , " segir Jón Axel .
Hann segir samt lykilatriði að stíga varlega til jarðar .
Ætla sér ekki um of .
" Það er spennandi verkefni að vinna í bakgarðinum hjá Disney en um leið vandmeðfarið .
Við eigum örugglega eftir að gera allskonar mistök og taka út okkar þroska en þannig gengur þetta nú einu sinni fyrir sig .
Við erum staðráðnir í að fóta okkur á þessum markaði .
" Spurður hvort hann hafi órað fyrir því þegar hann keypti Eddu að hann ætti eftir að verða kominn í bókaútgáfu í Bandaríkjunum fimm árum síðar skellir Jón Axel upp úr .
" Nei , það hvarflaði ekki að mér .
En þessi starfsemi hefur undið jafnt og þétt upp á sig og hingað erum við komin .
Edda er stöðugt að svipast um eftir nýjum tækifærum og þetta er eitt af þeim .
" Endurreistu Eddu útgáfu Rekja má samstarf Eddu útgáfu og Disney þrjá áratugi aftur í tímann en Ólafur heitinn Ragnarsson hóf útgáfu á Andrési önd á íslensku árið 1983 .
Þá undir merkjum Vöku Helgafells .
Það félag rann síðar inn í Eddu útgáfu .
Andrés hafði áður gert það gott á dönsku hérlendis og ekki minnkuðu vinsældirnar þegar loksins var hægt að lesa um ævintýri hans á hinu ástkæra ylhýra .
" Það er ekkert lesefni eins vinsælt á Íslandi og lesefni frá Disney , " segir Jón Axel .
" Áskrifendur að Andrési , Syrpum og Disney-klúbbnum eru tíu þúsund talsins og útsendingar af okkar hálfu um þrjú hundruð þúsund á ári .
Ekkert efni er heldur leigt eins mikið út á bókasöfnum og efni frá Disney .
Syrpurnar frá Disney eru leigðar tæplega 100.000 sinnum á ári en til samanburðar má nefna að sú íslenska barnabók sem næst kemur er leigð út 3.000 sinnum .
" Edda útgáfa barðist í bökkum þegar Jón Axel og Garðar bróðir hans festu kaup á félaginu um áramótin 2008-09 .
Tildrög kaupanna voru þau að Jón Axel hafði um skeið setið í stjórn Eddu fyrir hönd Ólafsfells og þekkti því vel til starfseminnar .
" Ýmsum þótti við djarfir að kaupa félagið en við töldum okkur sjá ýmsa möguleika , einkum varðandi Disney-hluta starfseminnar .
" Endurskipulagning Tap var á allri starfsemi Eddu nema Disney-útgáfunni þegar bræðurnir tóku við félaginu og var fyrsta verkefnið að " taka til " , eins og Jón Axel orðar það .
" Öll starfsemin var endurskipulögð með það fyrir augum að Disney yrði kjarninn í okkar starfsemi , nýr forstjóri ráðinn , Sæmundur Benediktsson og nýr markaðsstjóri , María B. Johnson .
Við settum okkur það markmið að verða Disney-fyrirtæki á Íslandi .
Lögð var áhersla á að styrkja tekjustraumana þaðan .
Næsta verkefni var að borga niður skuldir og auka sýnileika vörumerkisins .
Þetta hefur gengið vel og fljótlega fór starfsemin að lifna við með tilheyrandi árangri á efnahag félagsins .
" Þökk sé Disney .
Mikill kraftur var settur í að byggja upp Disney á Íslandi og víkka út starfsemina .
Auk hefðbundinnar útgáfu var bryddað upp á nýjungum , svo sem matreiðslubókum undir merkjum Disney , sem orðnar eru þrjár og hafa selst í meira en fimmtíu þúsund eintökum .
Af öðrum verkefnum má nefna tónleika með Sinfóníuhljómsveit Íslands , Mikka-maraþon , ýmsa sumarleiki , jólapartí , matreiðsluþætti og vefsíðu , sem ekki var til áður .
Þá komu Mikki mús og Andrés önd " sjálfir " í heimsókn hingað í fásinnið .
" Ekkert af þessu hefði tekist ef ekki hefði verið fyrir frábært starfsfólk sem sumt hvert hefur unnið hjá Eddu í yfir tuttugu ár .
Forstjóri Eddu útgáfu á Íslandi er Sæmundur Benediktsson , en hann hefur unnið hjá félaginu síðan 2010 og hefur leitt reksturinn af festu og öryggi áfram síðan þá , þannig að tímanum hefur verið vel varið í vöruþróun og markaðssetningu félagins , segir Jón Axel .
Allt hannað á Íslandi Á sama tíma hefur , að sögn Jóns Axels , orðið mikil aukning í sölu á Disney-vörum hérlendis og enda þótt Edda komi ekki með beinum hætti að því telur hann ekki ólíklegt að " þetta sprikl í okkur " hafi þar áhrif .
Edda er eini aðilinn sem hefur leyfi til að framleiða Disney-vörur á Íslandi en öðrum er vitaskuld heimilt að flytja þær inn .
Öll hönnun fer fram hérlendis , hvort sem það eru bækur , auglýsingar eða umbúðir og hefur Garðar Ólafsson veg og vanda af henni .
Mörg af þessum verkefnum eru unnin í nánu samstarfi við Disney á Norðurlöndunum .
Allt vakti þetta athygli höfuðstöðva Disney í Bandaríkjunum og árið 2010 fékk Edda markaðsverðlaun fyrirtækisins .
Ýmis tækifæri hafa skapast á síðustu árum , meðal annars útflutningur og sala á vörum til Evrópu í samstarfi við stórar sölukeðjur og matvælaþróun í Skandinavíu .
" Disney þekkir engin landamæri , " segir Jón Axel .
" Sé hugmyndin góð getur markaðurinn hæglega verið stór .
Risastór .
" 