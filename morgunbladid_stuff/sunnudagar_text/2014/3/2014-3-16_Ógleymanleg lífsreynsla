CISV-samtökin á Íslandi senda 60-80 börn víðsvegar um heiminn í sumarbúðir .
Börn þeirra Karls Péturs Jónssonar , sem fór 1981 , og Hildar Ragnars , sem fór 1980 , fara saman til Suður-Kóreu .
Karl fór eftir að hafa séð grein sem byggðist á ferð Hildar sem birtist í Barnablaðinu ABC forðum daga .
Benedikt Bóas benedikt@mbl.is Okkur líst rosalega vel á þetta .
Það er mikil tilhlökkun en líka pínu stress , " segir hin 11 ára Katrín Anna Karlsdóttir sem leggur land undir fót í sumar ásamt Kötlu Sigríði Gísladóttur á vegum CISV-samtakanna .
Þær stöllur ætla að fara alla leið til Suður-Kóreu þar sem þær munu dvelja í mánuð ásamt tveimur 11 ára strákum og fararstjóra .
Ævintýri sem verður þeim ógleymanlegt og munu þær búa að þessari lífsreynslu um alla ævi .
Það þekkja foreldrar þeirra , Karl Pétur og Hildur , sem sjálf fóru á vegum CISV-samtakanna þegar þau voru 11 ára .
Hugmyndin snýst um frið Hugmyndin að Alþjóðlegum sumarbúðum barna , sem í dag eru þekktar sem CISV International , var þróuð af dr. Doris Allen árið 1946 í kjölfar seinni heimsstyrjaldarinnar .
" CISV er stofnað til að stuðla að friði í heiminum .
Að krakkar hittist hvaðanæva úr heiminum , því maður fer ekki í stríð við vini sína , " segir Hildur Ragnars sem fór á vegum samtakanna þegar hún var 11 ára .
Í kjölfar ferðar Hildar var skrifuð grein í ABC sem Karl Pétur sá og fór skömmu síðar .
Stofnandinn dr. Doris Allen var tilnefnd til Friðarverðlauna Nóbels árið 1979 en Móðir Theresa hlaut verðlaunin það árið .
CISV á Íslandi rekur sögu sína til ársins 1954 en Vilbergur Júlíusson , sem þá var skólastjóri í Flataskóla í Garðabæ , tók starfið upp á sína arma í kringum 1970 og átti veg og vanda af því að stofna CISV á Íslandi 1981 .
Í dag sendir CISV á Íslandi 60-80 einstaklinga til þátttöku í hinum ýmsu alþjóðlegu prógrömmum .
Enn er laust í nokkrar ferðir .
Breytir fólki fyrir lífstíð " Þessi samtök eru algjörlega laus við alla pólitík og sem dæmi þegar ég fór 1981 voru sovéskir strákar að spila fótbolta við bandaríska stráka .
Ári áður höfðu Bandaríkjamenn ekki mætt á Ólympíuleikana í Moskvu .
Þetta var alveg á hápunkti kalda stríðsins en þessum krökkum fannst ekkert nema eðlilegt að leika saman , " segir Karl Pétur og segist enn búa að þessari reynslu sinni í dag .
" Mörg íslensk börn hafa ekki farið frá foreldrum sínum í meira en eina viku og þarna þarf að tala ensku í heilan mánuð , standa á eigin fótum og umgangast alþjóðlegt umhverfi .
Þetta breytir fólki fyrir lífstíð , " segir hann og Hildur tekur í sama streng .
" Þetta er trúlega erfiðara fyrir foreldrana en börnin .
Þarna fá þau að kynnast krökkum frá öllum löndum sem eru innan CISV og sjá heiminn í nýju ljósi – hvað allt er í raun og veru líkt þrátt fyrir fjarlægðina á milli .
" Katrín og Katla geta varla beðið eftir að stíga um borð í flugvélina og halda á vit ævintýranna .
" Vinum okkar finnst þetta spennandi og svolítið kúl að við séum að fara , " segir Katrín og Katla er álíka spennt .
" Við förum með íslenskt nammi og kynnum það því einn daginn á að kynna landið sitt .
Það verður gaman að smakka nammi annars staðar frá .
" 