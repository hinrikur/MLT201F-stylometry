Fátt er óskemmtilegra en að fá það í höfuðið að hafa gerst ábyrgðarmaður fyrir láni .
Eflaust er stór hluti landsmanna í persónulegri ábyrgð fyrir láni hjá ættingja eða vini , eða búinn að gefa veð í fasteign sinni .
Því miður stendur skuldarinn ekki alltaf við sitt og þá taka ábyrgðarmönnum að berast óskemmtileg innheimtubréf inn um lúguna .
Vilhjálmur Þ.Á .
Vilhjálmsson segir í sumum tilvikum hægt að losna undan ábyrgðinni , hafi lánveitandinn ekki rækt skyldur sínar vel .
Vilhjálmur stendur að vefnum www.lansved.is ásamt félaga sínum Þórði Guðmundssyni .
Báðir eru þeir héraðsdómslögmenn og starfa hjá Borgarlögmönnum .
" Rétt er að taka það skýrt fram að ábyrgðarmenn ættu að stilla væntingum sínum í hóf .
Í sumum tilvikum er skýrt að ekki er hægt að aflétta ábyrgðinni , en í öðrum er lagalegur möguleiki til staðar , " segir hann .
" Svo eru ófá tilvik þar sem óvíst er að hvaða niðurstöðu dómstólar muni komast og skortur á dómafordæmum frá Hæstarétti um ákveðin mikilvæg vafaatriði .
Væri gaman ef fleiri stigju fram sem tilbúnir væru að fara með mál sitt alla leið á efsta dómstig .
" Greiðslumat og upplýsingar Vilhjálmur segir helst líkur á því að losna megi undan ábyrgð ef sýna má fram á að lánveitandinn athugaði ekki nægilega vel greiðslugetu lántakandans og / eða vanrækti að upplýsa ábyrgðarmanninn um lánshæfi lántakandans og skyldur ábyrgðarmanna .
" Fjármálastofnanir gerðu með sér samkomulag árið 1998 og svo aftur 2001 , og loks var samkomulagið formfest í lögum árið 2009 .
Þar eru gerðar þær kröfur að greiðslugeta lántakanda sé skoðuð vandlega , ef lánsupphæðin er yfir einni milljón króna , að ábyrgðarmenn skilji örugglega hvaða skyldur þeir eru mögulega að taka sér á herðar og að þeir geti vitað hvort lántakandinn er talinn borgunarmaður fyrir skuldinni .
" Að sögn Vilhjálms hefur ábyrgð verið dæmd ógild í tilvikum þar sem fjármálastofnanir fylgdu ekki þessum reglum , eða t.d. vönduðu ekki nógu vel til verka við gerð greiðslumats .
" Hvort reglunar frá 1998 eiga við eldri lán er ekki með öllu ljóst og greinir lögfræðinga á um túlkanir á meðan ekki eru til dómafordæmi frá Hæstarétti .
Sumir líta svo á , og finna má þeirri skoðun stuðning í öðrum dómum , að reglurnar frá 1998 hafi aðeins formfest eðlilega starfshætti og eigi því við lánsábyrgðir lengra aftur í tímann .
" Vafi um LÍN og lífeyrissjóði Hvort sömu viðmið gilda um lán frá LÍN eða frá lífeyrissjóðum er svo enn flóknari spurning .
Vilhjálmur segir forsendurnar veikari til að aflétta ábyrgð á námsláni en meiri líkur séu á að dómstólar kunni að fallast á að lífeyrissjóðslán falli undir reglurnar frá 1998 , þó að lífeyrissjóðir hafi ekki verið aðilar að því samkomulagi .
" Er þá hægt að líta svo á að þar sem lánveitingar eru stór liður í starfsemi lífeyrissjóða , og að þar eru sérfræðingar að störfum , þá megi líta svo á að eðlilegt sé að vinnubrögðin séu með sama hætti og hjá bönkum og sparisjóðum .
Er rétt að minna á að lífeyrissjóðum bar , samkvæmt lögum að starfa í samræmi við góða viðskiptahætti , " útskýrir hann .
" Í þremur dómsmálum í héraði hefur niðurstaðan verið sú að ekki sé hægt að líta svo á að á lífeyrissjóðunum hafi borið skylda til að fylgja almennum viðmiðunum fjármálafyrirtækja .
En héraðsdómar hafa takmarkað fordæmisgildi og vantar enn að hæstiréttur taki afstöðu til máls af þessum toga .
Hæstiréttur hefur hins vegar ógilt ábyrgð gagnvart lífeyrissjóði árið 2003 en deilt er um fordæmisgildi þess dóms , þar sem ábyrgðarmaðurinn var greindarskertur .
Þá er nýlegur dómur frá Hæstarétti sem gefur þeirri skoðun byr undir báða vængi að lífeyrissjóðir séu bundnir af samkomulaginu frá 1998 , þar sem Hæstiréttur fjallar um í máli gegn sparisjóði að reglurnar séu í raun óskráðar meginreglur .
Niðustaðan hvað lífeyrissjóðina varðar er þar af leiðandi sú að það er réttaróvissa fyrir hendi og það vantar einfaldlega einstakling sem hefur vilja og þor til að fara með mál sitt alla leið .
" 