" Hin græna eik " er yfirskrift dagskrár í MÍR-salnum á laugardag klukkan 16 , sem helguð er Geir Kristjánssyni ( 1923-1991 ) , skáldi og þýðanda , og ljóðaþýðingum hans úr rússnesku .
Hjalti Rögnvaldsson , leikari og þýðandi , hefur undirbúið dagskrána .
Geir nam rússnesku og slavnesk mál við erlenda háskóla eftir seinni heimsstyrjöldina og þýddi verk fjölmargra helstu skálda Rússa og Sovétmanna .
Meðal þeirra kunnustu er rómuð þýðing hans á lykilljóði Vladimírs Majakovskís , " Ský í buxum " , og þá þýddi hann til að mynda ljóð eftir Alexandr Blok .
Hjalti mun lesa upp allmörg ljóðanna sem Geir þýddi og flytur skýringar með þeim .
