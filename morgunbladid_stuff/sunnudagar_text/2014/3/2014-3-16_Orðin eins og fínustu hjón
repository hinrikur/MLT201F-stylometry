Edda Hermannsdóttir og Guðfinnur Sigurvinsson unnu á sama vinnustað í þrjú ár án þess að rekast hvort á annað .
Á skömmum tíma hafa þau tengst sterkum böndum gegnum sameiginlegan áhuga á almennum fíflagangi .
Þau eru sammála um að meiri gleði vanti í sjónvarpið og ætla sér að bæta úr því .
Eyrún Magnúsdóttir eyrun@mbl.is Ég hélt að hann væri svakalega formfastur .
Það kom mér skemmtilega á óvart að hann er miklu fyndnari í eigin persónu heldur en ég hélt , " segir Edda Hermannsdóttir um samstarfsfélaga sinn Guðfinn Sigurvinsson en saman munu þau stýra þættinum Góður dagur á nýrri sjónvarpsstöð , Miklagarði , sem fer í loftið laugardaginn 15. mars .
Þátturinn verður á dagskrá kl. 11 á laugardagsmorgnum .
" Ég var búinn að heyra af Eddu gegnum sameiginlega vini og það er eiginlega alveg furðulegt að við skyldum aldrei hafa hist fyrr en núna þegar við erum að fara saman af stað með þennan nýja þátt .
Ég hélt að hún væri mjög alvörugefin týpa .
Hún er reyndar A manneskja , en ég hélt að hún væri leiðinleg A manneskja , " segir Guðfinnur og hlær .
Upphaflegar hugmyndir þeirra um hvort annað hafa þó í engu staðist , enda segjast þau ná saman gegnum húmor og gleði sem þau vonast til að geta látið að einhverju leyti skína í gegn í þáttunum .
Manneskjulegt sjónvarp " Okkur langar til að skapa vettvang í sjónvarpi þar sem fólk getur komið , verið afslappað , talað um allt mögulegt og verið svolítið manneskjulegt .
Það vantar meiri gleði í íslenskt sjónvarp , finnst okkur .
Maður heyrir mjög mikið um illdeildur á Alþingi , sjúkdóma og einhvers konar ógæfu fólks .
Slíkar umfjallanir eiga vissulega rétt á sér en það er annars konar líf í landinu .
Það er til fullt af fólki sem hefur skemmtilegar skoðanir og er að gera spennandi og áhugaverða hluti , " segir Guðfinnur .
Fyrst um sinn verður þáttur þeirra Eddu og Guðfinns eini eiginlegi þátturinn á sjónvarpsstöðinni en styttri innslög , bæði úr þættinum og annars staðar að , verða einkennandi fyrir dagskrána frá degi til dags .
Sjónvarsstöðin sérhæfir sig í dægurmálum og umfjöllunum um vörur og þjónustu og er í loftinu allan sólarhringinn og efni hennar má sömuleiðis nálgast á vefsíðunni www.mikli.is og á Facebook .
" Fólk á ekki bara að koma í viðtöl þar sem markmiðið er að þjarma að viðmælandanum og fletta ofan af einhverjum misgjörðum .
Fólk á líka að koma í sjónvarpið til að ræða hugðarefni sín og hlæja .
Þess vegna heitir þátturinn okkar " Góður dagur .
" Við viljum á laugardagsmorgnum leggja grunn að góðum degi og fólk fái hjá okkur allt í senn fjölbreytta afþreyingu , skemmtun og fróðleik , " segir Edda um nýja þáttinn .
Hafa farið sömu leið gegnum lífið Guðfinnur starfaði á RÚV frá árinu 2005 og þar til í lok síðasta árs , bæði á fréttastofu og sem stjórnandi Síðdegisútvarps Rásar tvö .
Edda þreytti frumraun sína í sjónvarpi sem stjórnandi Gettu betur en þeim þætti stýrði hún þrjá síðustu vetur samhliða störfum fyrir Viðskiptablaðið .
Þótt leiðir þeirra hafi aldrei legið saman fyrr en nú hafa þau fetað svipaða braut á margan hátt allt frá unglingsaldri .
" Við vorum bæði í Menntaskólanum á Akureyri og gegndum bæði embætti inspector scholae .
Svo fórum við bæði í Háskóla Íslands og vorum þar í háskólapólitíkinni .
Ég var að vísu í Vöku en hún í Röskvu .
Ég þarf að fara yfir það með henni hvað fór úrskeiðis þarna hjá henni , " segir Guðfinnur og Edda skýtur inn í að þau þurfi að ræða það betur við tækifæri .
" Það er mjög fyndið hvað margt í okkar bakgrunni er ótrúlega líkt .
Við förum eiginlega sömu leið í gegnum lífið , " segir Edda en hún er reyndar átta árum yngri en Guðfinnur svo það skýrir að hluta hvers vegna leiðir þeirra hafa ekki legið saman fyrr .
" Núna finnst mér eins og við höfum þekkst lengi .
Við erum orðin eins og fínustu hjón í dag , " segir hún í gríni .
Af elsta ljósvakamiðlinum yfir á yngsta Þau muna ekki til þess að hafa nokkurn tímann hist í höfuðstöðvum RÚV í Efstaleiti þrátt fyrir að hafa starfað þar á sama tíma í þrjú ár .
Sennilega er skýringin sú að Guðfinnur var mest að vinna á daginn en Edda kom hins vegar í tökur á Gettu betur að kvöldlagi .
Þau eru þó sammála um að það sé einkennilegt að þau hafi getað unnið fyrir sömu stofnun allan þennan tíma án þess að rekast hvort á annað .
Með því að taka við starfi á Miklagarði , nýrri sjónvarpsstöð , eru þau bæði að taka þónokkurt stökk frá þeim störfum sem þau hafa áður sinnt á fjölmiðlum .
" Við erum bæði að koma af elsta ljósvakamiðlinum yfir á þann allra yngsta , " segir Guðfinnur .
Hann segir umskiptin spennandi enda sé ákveðinn sóknarandi einkennandi fyrir stemninguna hjá svona nýstofnaðri og tiltölulega ómótaðri sjónvarpsstöð .
" Það sem mér finnst skemmtilegt við þetta er þessi hugsun að spila sem mest úr því sem við höfum .
Hér eru ekki digrir sjóðir en reynt að gera það besta úr því sem við höfum .
Ekki drepa niður hugmyndir en sníða þó stakk eftir vexti .
" Edda nefnir einnig að þótt sjónvarpsstöðin sé rétt að feta sín fyrstu skref sé starfsfólk hokið af reynslu í framleiðslu sjónvarpsefnis .
" Hér vinnur alveg ótrúlega fært fagfólk með mikla reynslu og metnaðurinn er mikill .
Við erum spennt að fá að sýna áhorfendum hvað við gerum .
Hér eru allir tilbúnir að ganga í ólíkustu verkefni og leggja á sig mikla vinnu til að gera þetta sem vandaðast .
Við gerum okkur besta til að skila því til áhorfenda , " segir Edda að lokum .
Spilaborgin í uppáhaldi hjá báðum Edda , hver myndirðu halda að væri uppáhaldssjónvarpsþátturinn hans ? " Úff , ef það er ekki eitthvað um kóngafjölskylduna þá hlýtur það að vera Erfingjarnir .
Hann er dramadrottning og hann hlýtur að hafa gaman af svona fjölskyldudrama .
" " Þetta er alveg rétt .
Ég hefði reyndar nefnt House of Cards , þó með eiginlega alveg sama rökstuðningi og hún kom með .
" Guðfinnur , hvaða þáttur heldurðu að sé í mestu uppáhaldi hjá henni ? " Mér finnst þetta rosalega erfið spurning .
Jú , ætli hún horfi ekki bara á House of Cards líka .
Hún er nefnilega svolítið lík henni Claire Underwood .
Hún hefur gaman af svona ótuktarfólki og kvikindisskap , þótt hún sé sjálf ekki þannig .
" " Já þetta er alveg hárrétt .
Ég elska Claire og illmennin líka , " segir Edda .
Þá er það komið á hreint , Spilaborgin er í uppáhaldi hjá báðum en þau hafa þó ólíkan stíl við áhorfið .
" Ég tæti þetta , horfi á marga þætti í einu gegnum Netflix , " segir Edda .
" Ég er svolítið gamaldags , finnst gott að eiga mína stund á mánudagskvöldum til að horfa , " segir Guðfinnur .
En hvernig myndi hann lýsa Eddu í þremur orðum ? " Bráðgreind , stórskemmtileg og röggsöm .
" En hún honum ? " Vandvirkur og eldklár húmoristi .
" 