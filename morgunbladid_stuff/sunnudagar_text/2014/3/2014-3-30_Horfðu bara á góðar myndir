Aurapúkanum þykir fátt leiðinlegra en að eyða peningum í að leigja eða kaupa aðgöngumiða á kvikmynd sem svo stendur ekki undir væntingum .
Þykir honum þá bæði illa farið með peningana , og ekki síður með tímann , því í þrjósku sinni er Púkinn vanur því að reyna að horfa á alla myndina til að reyna að fá peninganna virði .
Púkinn hefur fundið út einfalda leið til að rata betur á myndirnar sem falla að smekk hans og skapi hverju sinni .
Lausnin er Google .
Það eina sem púkinn þarf að hafa fyrir er að reyna að muna eftir mynd af svipuðum toga og hann er í skapi fyrir þá stundina .
Ef t.d. Aurapúkann dauðlangar að horfa á mynd sem býður upp á samskonar upplifun og the Matrix , þá slær hann inn leitarorðin " movies like the Matrix " .
Google birtir þá runu af myndum sem allar eru keimlíkar ævintýrinu um kung-fú forritarann Neo .
Með þessari aðferð rambar Aurapúkinn frekar niður á myndir sem kæta , og stundum uppgötvar hann gimsteina sem hann hafði ekki hugmynd um .
