Skáldsagan Eftirköstin eftir Rhidian Brook er þriðja skáldsaga höfundar og hefur verið þýdd á fjölda tungumála og Ridley Scott hefur tryggt sér kvikmyndaréttinn .
Sögusvið bókarinnar er Hamborg árið 1946 .
Lewis , yfirmaður í breska hernum , fær það verkefni ásamt breska hernámsliðinu að reisa borgina úr rústum .
Lewis og fjölskylda hans fá til umráða glæsihýsi og Lewis leyfir eigendum hússins , ekkli og dóttur hans , að búa þar áfram , þrátt fyrir mikla andstöðu konu sinnar .
Rhidian Brook byggir söguna á raunverulegum atburðum í lífi afa síns .
" Ég þekkti aldrei afa minn en faðir minn og föðurbróðir sögðu mér sögu hans , " segir Brook .
" Í lok seinni heimsstyrjaldar var hann í hernámsliði Breta í Þýskalandi en Þýskalandi hafði verið skipt í fjögur svæði og svæðið sem Bretar höfðu forræði yfir var sérlega illa leikið .
Afi sá um uppbyggingu á svæði rétt utan við Hamborg og fékk til umráða hús auðugrar kaupmannsfjölskyldu og íbúunum var gert að flytja út .
Afi minn brást mjög óvenjulega við og bauð íbúunum að búa áfram í húsinu ásamt sér og konu sinni og pabba sem þá var níu ára .
Amma var mjög mótfallin þessu því hún leit á Þjóðverja sem óvini , en þarna bjuggu þau í fimm ár ásamt þýsku fjölskyldunni og smám saman þróaðist sterk vinátta milli þessa fólks .
Þegar faðir minn sagði mér þessa sögu fyrir nokkrum árum vissi ég að hér væri komin gjöf til mín frá fjölskyldunni .
Þetta var saga sem ég varð að segja .
Í byrjun hugsaði ég söguna sem kvikmyndahandrit og fór að skrifa hana þannig en umboðsmaður minn vildi að ég skrifaði hana einnig sem skáldsögu og ég ákvað að verða við þeirri áskorun .
Bókin mín er skáldsaga og atburðir gerðust alls ekki nákvæmlega eins og ég lýsi þeim , þótt ég nýti mér sögu afa .
Það sem heillaði mig sérstaklega við þessa sönnu sögu afa míns var hversu mótfallin amma mín var því að deila húsi með Þjóðverjum .
Sagan fjallar um það hvernig manneskjur takast á við reiði og andúð eftir að hafa verið særðar , þolað missi og upplifað hræðilega atburði .
Allir í sögunni hafa orðið að þola missi og þá skiptir ekki máli hvort viðkomandi er Breti eða Þjóðverji , tilfinningarnar vegna missisins eru þær sömu .
Ég vildi fjalla um þetta og fyrirgefningu , endursköpun og réttlæti .
" Spurður hvort hann hafi lagst í mikla heimildavinnu við smíði skáldsögunnar segir Brook : " Það hefur ekki verið skrifað mikið um þetta tímabil , en ég fann bækur sem ég gat nýtt mér og byggði líka mikið á frásögnum pabba og föðurbróður .
En ég þurfti vitanlega einnig að reiða mig á ímyndunarafl mitt .
" Ridley Scott hefur keypt kvikmyndaréttinn að bókinni og Brook segir að nú sé unnið að því að fínpússa handritið en vonir standa til að myndin verði tekin upp í Þýskalandi næsta vetur .
Innan tíðar verður tilkynnt um leikstjóra og leikara .
" Ég þekki kvikmyndaheiminn nokkuð vel því ég hef skrifað kvikmyndahandrit og veit að ekkert er öruggt í þeim heimi en útlitið er gott , " segir Brook .
" Mér er samt mikið í mun að bókin eigi sjálfstætt líf óháð kvikmyndinni .
" Hann segist vera með hugmynd að nýrri skáldsögu .
" Ég hef gengið með hugmyndina lengi en sagan byggist á eigin reynslu , en árið 1987 þegar ég var 23 ára var ég í Bandaríkjunum og vann við að selja fiðrildi í glerkrukkum .
Ég ætla að setja þessa reynslu mína í skáldskaparbúning og hlakka til að skrifa um tíma sem ég hef lifað sjálfur .
" 