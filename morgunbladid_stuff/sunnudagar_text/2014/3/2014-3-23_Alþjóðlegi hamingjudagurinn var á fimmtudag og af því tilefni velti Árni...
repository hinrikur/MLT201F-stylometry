Alþjóðlegi hamingjudagurinn var á fimmtudag og af því tilefni velti Árni Snævarr upp pælingum um tengsl hamingju og kaupmáttar : " Til hamingju með alþjóðlega hamingjudaginn ! Galið að tileinka einn dag á ári hamingjunni ? Kannski , því auðvitað ættu allir dagar að vera hamingjudagar .
Smáríkið Bútan á heiðurinn af deginum , og vill að verg hamingjuvísitala leysi vísitölu yfir verga þjóðarframleiðslu af hólmi til að meta þróun ríkja .
Eitt dæmi til umhugsunar .
Á síðustu 30 árum hefur kaupmáttur launa hækkað um 16% í Bandaríkjunum , en hlutfall mjög hamingjusamra lækkað úr 36% í 29% .
" Blaðakonan Erla Hlynsdóttir átti erfitt með að leyna aðdáun sinni á viðmælanda sem hún ræddi við fyrir Fréttatímann um helgina : " Ég varð nú bara svolítið skotin í Ellerti [ B. Schram ] eftir þetta viðtal , eða svona eins og ( ung ) kona verður skotin í 75 ára gömlum manni .
" Rithöfundurinn Sindri Freysson velti fyrir sér uppsögnum á RÚV : " Ég skil uppsagnir framkvæmdastjórnar RÚV sem svo að Magnús Geir vilji eigi fleiri kosta völ og fjölga jafnvel konum í toppstöðum .
Sækið endilega um , þið hinir burtreknu , segir hann .
Gott og vel .
En ef t.d. maður einsog Óðinn Jónsson , sem hefur rekið gríðarlega vandvirka , metnaðarfulla og vandaða fréttastofu Ríkisútvarpsins árum saman fær ekki starfið sitt aftur heldur einhver dekurklár Sjálfstæðisflokksins , er ljóst að pólitíska járnklóin er sett utan um barka útvarps allra landsmanna og hert að .
Ég hef trú á Magnúsi Geir og bíð þess að sjá hvað gerist – en þjóðin verður að vera á varðbergi gagnvart hvers kyns pólitískum afskiptum af útvarpinu okkar .
" 