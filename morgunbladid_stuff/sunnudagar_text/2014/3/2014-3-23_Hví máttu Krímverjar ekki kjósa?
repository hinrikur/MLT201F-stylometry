Þegar Vladimír Pútín Rússlandsforseti fyrst orðaði að efnt skyldi til atkvæðagreiðslu meðal íbúa Krímskaga um það hvaða ríki þeir vildu tilheyra stóð ekki á á viðbrögðum í Brussel og Washington .
Fordæmandi á báðum stöðum .
Obama Bandaríkjaforseti kvað þetta fáheyrða ósvífni og þvert á alþjóðalög .
Slík atkvæðagreiðsla væri brot á fullveldi Úkraínu sem Krímskaginn tilheyrði .
Utanríkisráðherra Bandaríkjanna , Kerry , tók enn dýpra í árinni .
" Á 21. öldinni , " sagði hann , " hlutuðust ríki ekki til um málefni annarra ríkja í krafti vopnavalds " .
Kannski gleymska stórveldis , en innrásirnar í Írak , Líbíu og Afganistan voru að sjálfsögu allar á þessari öld .
Og allar að undirlagi Bandaríkjanna – og með samþykki Kerrys .
Spurningarnar á atkvæðaseðlinum á Krímskaga voru skrítnar og hvorki Vladimír Pútín , fyrrverandi yfirmaður í KGB , leyniþjónustu Sovétmanna , heppilegur kosningaeftirlitsmaður , né eðlilegt að efna til kosninga fyrirvaralaust og með utanaðkomandi herveldi á staðnum .
Þetta er réttmæt gagnrýni en varla hin að það hljóti að vera rangt að spyrja íbúa um vilja þeirra .
Eða hvað ? Sjálfsákvörðunarrétturinn hefur ekki reynst einfalt mál í tímans rás enda afstaða þjóða og ríkja greinilega oftast hagsmunatengd .
Að vísu var engin kosning um þjóðarvilja undanfari þess að Katanga reif sig tímabundið lausa frá Kongó árið 1960 eða Biafra frá Nígeríu , einnig tímabundið árið 1967 .
Sjálfstæðisbaráttan var í báðum tilvikum brotin á bak aftur .
Ég minnist vel umræðunnar um þessi tvö afrísku stríð ; að það væri hreinlega siðferðilega rangt af " landshlutum " að rífa sig lausa , hvað þá ef auðlindir þar væru meiri en annars staðar í viðkomandi ríkjum .
Það átti við bæði um Katanga og Bíafra .
En þetta voru engin smáhéruð , þannig er Katanga stærra en Þýskaland svo dæmi sé tekið .
Og hvað varðar skiptingu Afríku í ríki í kjölfar nýlendutímans svo og stórra hluta Asíu einnig , þá voru landmæri búin til með reglustriku í London og París , heima í stofu hjá gömlu nýlenduherrunum .
Og Evrópa , hún á sér líka sögu tengda forræðishyggju .
Spyrjið Baska , Katalóníumenn og Skota .
Hinir síðastnefndu kjósa í haust um hvaða fyrirkomulag þeir vilja hafa á sambandinu við England .
Eðlilega , því þannig á að taka ákvarðanir .
Í kosningum .
Líka á Krímskaga , alveg óháð því hvort Krústsjov hafi " gefið " Úkraínumönnum rússneskumælandi Krímskagann árið 1954 og óháð því hverjir olíu- og hernaðarhagsmunir Bandaríkjanna og Rússa eru suður við Svartahaf .
En staðbundið lýðræði er þó varla alltaf lausnin .
Ekki hefðum við á suðvesturhorninu viljað missa gjaldeyrisaflandi Vestfirði og Vestmannaeyjar .
Til er nokkuð sem heitir samfélag .
Ögmundur Jónasson ogmundur@althingi.is 