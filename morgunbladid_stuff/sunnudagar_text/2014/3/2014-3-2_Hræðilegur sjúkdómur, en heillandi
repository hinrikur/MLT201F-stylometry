Alzheimers-sjúkdómurinn er helsta orsök elliglapa og innan fárra áratuga verða elliglöp eitt stærsta heilbrigðisvandamál heims .
Leiðtogar í vestrænum löndum hafa áttað sig á alvarleika málsins og eru nú farnir að veita mikla fjármuni í leitina að lækningu eða meðferðarúrræðum við þessum ógnvaldi .
Texti : Ingibjörg Rósa Björnsdóttir ingibjorgrosa@gmail.com Það er talið að fjöldi Alzheimers-sjúklinga í heiminum muni þrefaldast frá því sem nú er , til ársins 2050 , " segir Anton Pjetur Þorsteinsson , rannsóknarprófessor við Rochester háskóla í New York-ríki .
Skýringin er einföld : mikil fólksfjölgun í heimi þar sem fólk lifir almennt lengur en áður .
Þær kynslóðir sem nú eru í blóma lífsins geta gert sér raunhæfar vonir um háa elli en stór hópur má einnig búast við því að tapa minninu , tapa persónuleika sínum og verða öðrum háður síðustu æviárin .
" Þetta er alheimskrísa .
Fyrir hvern einn sjúkling eru 2-3 ættingjar eða vinir og svo fagfólk sem þurfa að hugsa um viðkomandi , " útskýrir Anton .
" Kostnaðurinn af því að annast svona stóran hóp fólks á eftir að verða svakalegur .
Nú þegar er verið að eyða 650 milljörðum dollara árlega á heimsvísu í umönnun fólks með elliglöp , það á svo eftir að 3-4 faldast .
" Anton bætir því við að síðustu 2-3 árin hafi verið áberandi aukning á styrkjum til rannsókna á Alzheimers-sjúkdómnum í Bandaríkjunum .
Leggur ríkisstjórnin þar , sem og stór lyfjafyrirtæki , höfuðáherslu á að finna lausnir í greiningu og meðferð við Alzheimers .
Forsætisráðherra Bretlands , David Cameron , blés til sérstakrar G8 ráðstefnu í desember á síðasta ári til að ræða þessa vá sem steðjar að þjóðum heimsins og til að samhæfa aðgerðir gegn honum .
" Best væri að finna lækningu en það er einnig öflugt að seinka því að sjúkdómurinn sýni sig , eða draga úr einkennunum þegar hann er kominn af stað , " segir Anton .
Hann ílentist í Bandaríkjunum eftir sérfræðinám í geðlækningum í lok níunda áratugarins og er í dag stjórnandi í klínískum rannsóknum við háskólann í Rochester .
Anton segist vera í óskastöðu hvers fræðimanns , er svokallaður styrktarprófessor og hefur því svigrúm til að stunda sínar rannsóknir .
" Ég er með rannsóknarprógramm sem er búið að vera sjálfstætt , þ.e. á styrkjum , síðustu 20 árin sem er frábær staða að vera í en því miður mjög sjaldgæf fyrir rannsakendur , " segir Anton sem er fyrsti höfundur nýlegrar greinar í JAMA ( The Journal of the American Medical Association ) um rannsókn á notkun lyfsins Cipramil við óróahegðun hjá Alsheimers-sjúklingum .
" Við viljum auðvitað fyrst og fremst geta komið í veg fyrir að fólk fái sjúkdóminn en það mun ekki gerast á næstu árum .
En þeir sem eru komnir með sjúkdóminn þjást oft af miklum hegðunarbreytingum sem eru hvað verstu einkennin : kvíði , þunglyndi , geðröskun , ofskynjanir og ranghugmyndir .
Og þeir þjást af óróa , sem er enginn minniháttar órói heldur gífurlegar hegðunarbreytingar þar sem fólk verður reitt og pirrað , sýnir mikinn mótþróa og jafnvel árásarhneigð .
Þetta fólk nær aldrei að róast og þessu fylgir mikil vanlíðan .
Þetta er líka gífurlega erfitt fyrir þá sem veita sjúklingunum umönnun , " segir Anton .
Niðurstöður rannsóknarinnar voru mjög jákvæðar og í raun í fyrsta sinn í mörg ár sem lyfjatilraun við Alzheimers-sjúkdómnum gefur svo góða raun .
Framundan eru hins vegar mun stærri og mjög spennandi rannsóknir .
" Fyrir 10 árum horfðumst við í augu við að það er ekki raunhæft að reyna að snúa Alzheimers-sjúkdómnum við þegar fólk er orðið veikt og komið með einkenni , þá er þegar orðinn svo mikill skaði í heilanum .
Því ákváðum við að takast á við stórt og metnaðarfullt verkefni ; að finna leiðir til að greina sjúkdóminn löngu áður en einkenna verður vart .
Að snúa í raun frá því að horfa á einkennin og takast frekar á við sjúkdóminn líkt og t.d. of hátt kólesteról eða sykursýki – reyna að finna hverjir eru í áhættuhópi og meðhöndla þá með lyfjum eða breyttum lífsstíl .
" Anton segir að í gangi sé risastór og dýr rannsókn sem þegar hafi sýnt fram á að mögulegt sé að greina fólk með Alzheimers-sjúkdóminn allt að 20 árum áður en það fær einkenni , en enn eigi eftir að finna út hvaða meðferðir beri árangur til að sú greining komi að einhverju gagni .
" Í þessum mánuði hefst svo mjög stór forvarnarannsókn sem 37 háskólar taka þátt í , þar sem við munum meðhöndla fólk á aldrinum 65-85 ára , sem er í áhættu , og gefum því einstofna mótefni gegn mýlildi í 3 ár til að sjá hvort hægt sé að draga úr ferlinu .
" Þá er Anton með í undirbúningi rannsóknar sem hefst eftir tvö ár , þar sem fólk með ákveðið erfðamengi sem eykur sjúkdómsáhættu verður meðhöndlað .
En hvers vegna skyldi Anton hafa valið að eyða allri starfsævinni í Alzheimers-sjúkdóminn ? " Mér opnuðust bara ákveðin tækifæri þegar sérfræðináminu í almennum geðlækningum lauk hérna úti .
Fáir sjúkdómar eru ömurlegri en elliglöp því þau eyðileggja persónu þína og öll einstaklingseinkenni þín .
Þetta er hræðilegur sjúkdómur en jafnframt vísindalega heillandi því hann liggur á mörkum lyflækninga , geðlækninga og taugalækninga .
Þetta er einn af fáum sjúkdómum þar sem ekki er búið að finna neina viðunandi lausn og vísindasviðið er svolítið aftarlega en samt að komast í gang .
Það á eftir að gera stóru uppgötvanirnar sem gerir þetta óendanlega spennandi .
" 