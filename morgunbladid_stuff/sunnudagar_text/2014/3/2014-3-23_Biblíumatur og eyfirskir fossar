Matur er áberandi í hinni helgu bók .
Séra Svavar Alfreð Jónsson , sóknarprestur í Akureyrarkirkju , hefur lengi haft gaman af því að fást við mat og segja má að hann sameini áhugamál og starf með bók sem hann er nú með í smíðum og kemur út í vor eða snemmsumars .
Þar segir af biblíumat .
" Það eru engar uppskriftir í Biblíunni en við vitum hvaða hráefni var notað á þeim tíma og ég ætla að leika mér aðeins með það , " segir Svavar við Morgunblaðið .
Svavar Alfreð segir mat sem fjallað er um í Biblíunni hollan .
" Ég hef lesið mér til um biblíumat .
Hann kemur víða við sögu ; garðurinn Eden var skapaður manninum til framfærslu og fyrstu fyrirmæli guðs til mannsins voru um mat , um forboðnar fæðutegundir að vísu ! Svo er það síðasta kvöldmáltíðin í Nýja testamentinu .
Matur leikur sem sagt stórt hlutverk í biblíunni og tengist raunar mjög ýmissi trúariðkun .
Þegar fólk gerir vel við sig í mat og drykk er það oft á trúarlegum forsendum .
" Séra Svavar bendir á að biblíumatur hafi verið töluvert í umræðunni hér á landi síðustu misseri .
" Ekki er langt síðan út kom svipuð bók og í Neskirkju hafa menn verið duglegir við að bjóða upp á biblíumat .
" Í bókinni verða uppskriftir sem Svavar Alfreð hefur sett saman , aðallega úr hráefni sem notað var á biblíuslóðum á þeim tíma eða svipuðu .
Ýmiss konar fiskur , baunir , grænmeti og ávextir eru áberandi en líka verða í bókinni uppskriftir að kjötréttum .
" Þetta verður mjög fjölbreytt en maturinn svolítið öðruvísi matreiddur en við eigum að venjast .
Það er gaman að prófa þetta allt saman og eitt eiga allir réttirnir sameiginlegt : þeir eru einstaklega ljúffengir ! " Séra Svavar gefur uppskriftir að forréttum , aðalréttum , eftirréttum , nasli og brauðmeti .
Á myndinni er Linsubaunasúpa að hætti hirðanna , sem Svavar kallar svo , og hann heldur á döðlubrauði .
" Döðlur voru mikið notaðar .
Í brauðinu er enginn sykur enda var hann ekki mikið notaður á þessum tíma .
Þeir notuðu hins vegar bæði hunang og ávexti til að sæta matinn .
Döðlubrauðið mitt er sætt með vínberjasafa og var yndislega gott .
Það er einkenni á biblíumat , en ekki síður bæði hóf og þakklæti , " segir séra Svavar Alfreð .
" Mörg falleg , vel geymd leyndarmál " Séra Svavar Alfreð var iðinn við ljósmyndun á menntaskólaárunum og myndaði bæði fyrir dagblaðið Vísi og vikublaðið Íslending á Akureyri .
Eftir allnokkurt hlé hugsaði hann sér til hreyfings á ný 2009 og byrjaði árið eftir að skrá samviskusamlega með myndavélinni fossa í Eyjafirði .
Afraksturinn hyggst hann gefa út á bók í ár .
" Ég setti mér það markmið að halda sýningu á fimmtugsafmælinu mínu , 29. október 2010 , og gerði það .
Þá hafði ég áttað mig á því að ekki þarf alltaf að fara langt til upplifa óskaplega mikla fegurð .
Oft er nóg að fara í stuttan bíltúr út í náttúruna og ganga um stund til að upplifa eitthvað sem maður hefur aldrei séð áður .
" Þetta á t.d. við um fossa í Eyjafirði , segir hann .
" Eyjafjörður hefur ekki verið þekktur fyrir fossa en þegar maður hugsar út í það að hér eru há , brött fjöll og nóg af vatni segir það sig sjálft að þeir eru einhvers staðar ! Margir eru óskaplega fallegir ; í firðinum eru mörg mjög falleg en vel geymd leyndarmál .
" Svavar skrifar örstuttar hugleiðingar með hverri mynd .
