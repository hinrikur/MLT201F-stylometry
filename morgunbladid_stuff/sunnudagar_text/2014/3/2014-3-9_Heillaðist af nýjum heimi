Páll Arnar Steinarsson hafði ekkert sérstaklega velt fyrir sér að ílengjast á fjarlægum slóðum þegar hann hélt til Kína í skiptinám .
Hann féll hins vegar kylliflatur fyrir álfunni og lauk síðar meistaraprófi í fræðum Suðaustur-Asíu , frá virtum taílenskum háskóla .
Gunnhildur Ásta Guðmundsdóttir gunnhildur@mbl.is Ég tók eina önn í skiptinámi í Sjanghæ árið 2007 , sem opnaði á einhverjar gáttir , " segir Páll , spurður um tilurð þess að áhugi hans á Suðaustur-Asíu var vakinn .
Leitaðist hann við að nýta allan lausan tíma til að ferðast , þar sem hann heillaðist mjög af Taílandi .
" Fólkið , maturinn og menningin var einhvern veginn svo allt öðruvísi en maður átti að venjast .
Fólk býr við alls konar aðstæður og heimsmynd þess er allt öðruvísi – en samt virkar samfélagið einhvern veginn , " segir hann .
Eftir útskrift frá Háskólanum á Bifröst komst Páll inn í meistaranám í Suðaustur-Asíufræðum við Chulalongkorn-háskólann í Bangkok .
Nam hann þar menningu , sögu og stjórnmál þessa heimshluta .
Skólinn er afar virtur að sögn Páls en hann stofnaði taílenski konungurinn í upphafi 20. aldar .
Sýnir konungsfjölskyldan skólanum enn mikla tryggð en Páll tók m.a. við útskriftarskjali sínu úr hendi Maha Chakri Sirindhorn prinsessu , þegar hann lauk námi árið 2010 .
" Það þurfti að æfa athöfnina vel og virða ýmsar reglur , eins og að horfa ekki í augu prinsessunnar eða brosa til hennar – ekkert mátti fara úrskeiðis , " segir hann kankvís .
Mildari útgáfa af Kína Eftir útskrift bjó og starfaði Páll ytra um tveggja ára skeið , við ýmis verkefni , svo sem markaðsmál og fararstjórn .
Enda þekkir hann svæðið orðið vel og er orðinn þar heimavanur .
" Af þeim stöðum í Asíu sem ég hef komið til er mín upplifun að Taíland sé einna aðgengilegast og nútímavæddara að mörgu leyti en önnur lönd .
Gott netsamband í borgum og Starbucks og 7/11-búðir víða eru birtingarmyndir nútímans .
Síðan er maður líka með hina hliðina , utan borganna , þar sem landið er minna þróað og gamla Asía mætir nútímanum , " segir hann .
Páll ber einnig Taílendingum vel söguna sem gestgjöfum .
" Taílendingar taka mjög vel á móti fólki .
Mín upplifun var að landið væri eins konar mildari Asíuútgáfa af Kína , " segir hann léttur í bragði .
Segir hann heimamenn almennt þekkta fyrir að vera létta í lund .
Jafnari veðursæld sé líka í Taílandi , t.d. getur gerst mjög kalt í Kína á vetrum .
Bæði eiga löndin það hins vegar sameiginlegt að státa af ríkri og fjölbreyttri matarhefð .
Margt sé hægt að kynna sér í þeim efnum .
Páll hefur hug á að kynna þessa hlið Taílands frekar fyrir áhugasömum og mun gera senn .
Á komandi hausti mun hann , í samstarfi við Gló-eigendurna Sollu Eiríksdóttur og Elías Guðmundsson , verða fararstjóri í matar- og heilsuferð til landsins á vegum Ferðaþjónustu bænda .
" Markmiðið er að fólk upplifi eitthvað meira en bara færiband á milli helstu ferðamannastaða .
Ég vil kynna landið betur frá sjónarhorni heimamannsins , " segir Páll .
Dvalið verður í Bankok í upphafi ferðar , þar sem m.a. betri taílenskir veitingastaðir og ferskvörumarkaðir verða sóttir heim .
" Fólk mun líka prófa besta götumat Bangkok-borgar , " segir Páll .
Leiðin liggur síðan til eyjunnar Koh Samui þar sem dvalist verður í heilsumiðstöðinni Vikasa í 10 daga .
" Þar er hægt að gera ýmislegt uppbyggjandi , eins og að stunda jóga , hugleiðslu , detox , líkamsrækt eða annað , auk þess sem Solla mun kenna taílenska matreiðslu , " segir Páll .
Bætir hann við að allir eigi að geta tekið eitthvað meira með sér heim frá Taílandi en bara sólbrúnkuna .
