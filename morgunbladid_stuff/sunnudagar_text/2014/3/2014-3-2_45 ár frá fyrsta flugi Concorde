25. júlí 2000 fórst Concorde-flugvél skömmu eftir flugtak frá Charles de Gaulle-flugvellinum .
Var það eina flugslys Concorde .
Um borð voru 100 manns og 9 manna áhöfn og komst enginn lífs af .
Flugvélin var tekin úr umferð 2003 þar sem ekki þótti vera grundvöllur fyrir rekstrinum .
Hinn fyrsta mars eru 45 ár liðin frá fyrsta flugi þotunnar .
Benedikt Bóas benedikt@mbl.is Hugsanlegt er að hin klassíska Concorde-flugvél hefji sig til flugs á nýjan leik 45 árum eftir jómfrúarflugið en í nýrri útgáfu .
Franskir og japanskir iðnjöfrar vinna nú hörðum höndum að því að hanna nýja útgáfu af hinni hraðfleygu farþegaflugvél sem vann kapphlaupið í háloftunum .
Er stefnt að því að nýja vélin eigi að verða tilbúin árið 2017 .
Sú vél mun geta flogið 13 þúsund kílómetra viðstöðulaust en fer ekki jafn hratt yfir og eldri útgáfan sem bar ekki sitt barr eftir flugslysið í París árið 2000 .
Concorde-vélin hóf sig til lofts hinn fyrsta mars 1969 og eru því 45 ár frá jómfrúarfluginu hennar .
Þotan var algjört tækniundur , jafnvel álitin á meðal mestu tækniafrekanna á öldinni sem leið en hún var fyrsta og eina hljóðfráa þotan í heiminum .
Þotan var sú glæsilegasta á flugvöllum þar sem hún millilenti og alls staðar stoppaði fólk til að horfa út um gluggann til að kíkja á þessa tignarlegu þotu og öfunduðu farþegana sem voru að fara fljúga yfir Atlantshafið .
Þotan var vettvangur ríka og fræga fólksins sem nýtti sér hraðan yfir hafið til Bandaríkjanna .
Þá voru viðskiptajöfrar og jakkafataklæddir karlmenn í miklum meirihluta enda ekkert internet á þessum tíma og símafundir ekki jafn einfaldir .
British Airways og Air France voru einu flugfélögin sem notuðu Concorde í sínum flugum .
Ástæða þess að Concorde þotunni var lagt var fyrst og fremst erfiður rekstrargrundvöllur .
Rekstur Concorde skilaði aldrei hagnaði vegna mikils eldsneytiskostnaðar og var reksturinn sérstaklega erfiður eftir flugslysið í París .
Samdráttur í farþegaflugi eftir ellefta september hafði einnig mikil áhrif .
Nú vona flugbændur að nýja vélin geti tekið 300 farþega og stytt flugtímann á milli New York og Tókýó í sex klukkustundir .
Síðasta Concorde-þota breska flugfélagsins British Airways sem fór síðustu ferðina var komið fyrir í Intrepid sjó- , flug- og geimsafninu á Manhattan þar sem hún unir hag sínum vel við hlið stolts Intrepid-safnsins , flugmóðurskipsins USS Intrepid .
