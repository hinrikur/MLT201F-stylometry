Sýning er nefnist " Nútímakonur " með verkum eftir Björgu Þorsteinsdóttur , Ragnheiði Jónsdóttur og Þorbjörgu Höskuldsdóttur verður opnuð í Listasafni Árnesinga í dag , laugardag , klukkan 15 .
Kveikjan að sýningunni er þrjú verk eftir listakonurnar þrjár sem voru í gjöf Bjarnveigar Bjarnadóttur og sona hennar til safnsins á áttunda áratugnum .
Verkin voru unnin á þeim tíma , sem oft er skírskotað til sem " kvennaáratugarins " , en nýju kvennahreyfingunni , sem nefnd hefur verið önnur bylgja femínisma , laust þá niður víða um lönd .
Sýningarstjóri er Hrafnhildur Schram listfræðingur .
Heiti sýningarinnar , " Nútímakonur " , vísar til þess að mótunarár þeirra Bjargar , Ragnheiðar og Þorbjargar voru árin eftir heimsstyrjöldina síðari , þegar íslenskt þjóðfélag hafði tekið grundvallarbreytingum og breyttist hratt úr hefðbundnu norrænu bændasamfélagi í nútímavætt borgarsamfélag og við blasti ný heimsmynd .
Árin eftir stríð urðu því uppgangstímar og alþjóðlegir straumar í bókmenntum , myndlist og fatatísku bárust hratt til landsins og settu sterkan svip á þjóðfélag og menningarlíf .
Í þessari þróun öðluðust konur stöðugt aukið frelsi , pólitískt , menntunarlega , fjárhags- og kynferðislega .
Í sýningarstjórn Hrafnhildar Schram er áherslan lögð á þá og nú-sýningu , það er að segja að sýna verk frá áttunda áratugnum en einkum verk sem þær hafa unnið að á síðustu árum og undirstrika þannig virkni kvennanna sem enn reka eigin vinnustofur .
