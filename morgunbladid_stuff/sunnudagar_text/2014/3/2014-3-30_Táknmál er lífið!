Hjónin Jevgenija Kukle og Arturas Kuklis , sem bæði eru heyrnarlaus , hafa tekið þá ákvörðun að ekkert barna þeirra þriggja , sem öll eru heyrnarlaus , fari í kuðungsígræðslu eins og þrýst hefur verið á þau að láta framkvæma .
Rökin eru einföld : Börnin eru ekki veik og engin ástæða til að grípa inn í líf þeirra með svo afgerandi hætti .
" Heyrnarleysi er hvorki sjúkdómur né galli sem þarf að laga , " segir Jevgenija .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Mikil umræða hefur að undanförnu verið um rétt foreldra til að ákveða að börn þeirra sem eru heyrnarlaus eða verulega heyrnarskert fái ekki kuðungsígræðslu .
Umboðsmanni barna barst meðal annars erindi frá Heyrnar- og talmeinastöð Íslands þar sem óskað var eftir áliti embættisins á því hvernig best væri að fagfólk á heilbrigðissviði brygðist við slíkum tíðindum .
Ljóst er að kuðungsígræðsla getur gert sumum börnum , sem fæðast heyrnarlaus , kleift að öðlast einhverja heyrn og taka þar með þátt í samfélagi heyrandi og læra talmál .
Vænlegast er að ígræðslan fari fram meðan barnið er mjög ungt , helst á fyrsta aldursárinu .
Þannig að ákvörðunin er alfarið foreldranna .
Hjónin Jevgenija Kukle og Arturas Kuklis hafa tekið þá ákvörðun að börn þeirra þrjú , sem eru á aldrinum fimm mánaða til fjögurra og hálfs árs , fari ekki í kuðungsígræðslu en allir fjölskyldumeðlimir eiga það sameiginlegt að vera fæddir heyrnarlausir .
Að sögn Jevgeniju er það alls ekkert einsdæmi hér á landi , fleiri slíkar fjölskyldur séu til .
Jevgenija og Arturas eru frá Litháen en fluttu til Íslands fyrir tæpum átta árum .
Börnin eru öll fædd á Íslandi , Kevin fjögurra ára , Emily tveggja ára og Mark fimm mánaða .
Heyrnarleysi er í báðum ættum en Jevgenija á systur sem heyrir ekki og Arturas heyrnarlausan bróður .
" Þetta virðist vera í genunum og líkurnar á því að ég geti eignast barn með fulla heyrn eru greinilega ekki miklar , " segir Jevgenija , án þess að það hafi verið rannsakað sérstaklega .
Langamma í heimsókn Hún tekur á móti mér í bjartri íbúð í Breiðholtinu og samtalið fer fram með atbeina táknmálstúlks .
Jevgenija er í mæðraorlofi um þessar mundir og Mark litli sefur svefni hinna réttlátu í kerru í stofunni .
Spurð hvernig hún taki eftir því þegar hann losar blundinn dregur hún fram sendibúnað og leggur í sófann við hliðina á mér .
Nemi búnaðurinn hljóð byrjar hann umsvifalaust að titra .
Ég hrekk í kút þegar hún leyfir mér að finna titringinn .
Jevgenija hlær .
Þetta fer ekkert milli mála .
Við gluggann í stofunni situr eldri kona og rær fram í gráðið .
" Þetta er langamma mín frá Litháen .
Hún er í heimsókn hjá okkur , " upplýsir Jevgenija .
" Langamma barnanna , er það ekki ? " spyr ég .
" Nei , nei , hún er langalangamma þeirra , " svarar Jevgenija brosandi .
Sjálf er hún 26 ára en langamman 85 ára .
Jevgenija kveðst alveg skilja að það sé áfall fyrir heyrandi foreldra að eignast heyrnarlaust barn .
Það þýði að þeir þurfi að læra að hafa samskipti við barnið .
Öðru máli gegni um heyrnarlausa foreldra .
" Fyrir okkur er þetta sáraeinfalt , börnin fæðast inn í sama menningarheim og við þar sem táknmál er móðurmálið , " segir Jevgenija .
Að hennar mati snýst umræðan um kuðungsígræðslu alltof mikið um gallana við það að vera heyrnarlaus .
" Hvað um kostina ? " spyr hún .
" Af hverju er aldrei talað um þá ? " Verður að vera fyrsta tungumál Jevgenija segir þau hjónin hafa tekið sína ákvörðun , það er að hafna kuðungsígræðslu fyrir börnin , að vel ígrunduðu máli .
" Enda þótt kuðungsígræðslan heppnist og barnið fái einhverja heyrn sanna dæmin að ekki er hægt að stóla á þá heyrn út lífið .
Og hvað ef hún tapast síðar á lífsleiðinni ? Hvaða tungumál á einstaklingurinn þá ? Það er að segja hafi hann ekki lært táknmál .
Táknmál verður að vera fyrsta tungumál allra sem fæðast án heyrnar .
" Hún bendir jafnframt á að einstaklingar með daufa heyrn eigi ekki sama rétt á aðstoð , svo sem táknmálstúlki , og heyrnarlausir .
Það geti hæglega komið illa niður á þeim í námi .
" Það eru mikil gæði og í raun grundvallarmannréttindi að búa að sínu eigin tungumáli , " segir Jevgenija .
Spurð hverjir hvetji helst til kuðungsígræðslunnar nefnir Jevgenija lækna og annað heilbrigðisstarfsfólk og Heyrnar- og talmeinastöð Íslands .
Þessir aðilar haldi því fram að aðgerðin sé börnunum fyrir bestu og auki lífsgæði þeirra .
Hún veit til þess að einhverjir foreldrar hafi látið undan þessum þrýstingi .
" Það er miður en foreldrar eiga fullan rétt á því að velja sjálfir .
Í Litháen velja heyrnarlausir foreldrar aldrei ígræðsluna .
" Ekki á móti ígræðslunni Jevgenija er alls ekki á móti kuðungsígræðslum sem slíkum og áfellist ekki foreldra sem senda börn sín í þannig aðgerð .
Það sé þeirra val .
Hún hvetur foreldra barna sem fara í vel heppnaða aðgerð þó eindregið til að kenna börnunum eftir sem áður táknmál .
" Hvað ef heyrnin bilar síðar á lífsleiðinni ? Hvaða tungumál talar viðkomandi einstaklingur þá ? " Jevgenija og Arturas leggja höfuðáherslu á að kenna börnum sínum táknmál enda sé það þeirra móðurmál .
" Táknmál er það mikilvægasta sem við sem erum heyrnarlaus eigum .
Táknmál er lífið ! Við byrjum strax að kenna börnunum okkar táknmál og tveggja ára voru bæði Kevin og Emily farin að tala það reiprennandi .
Mark er á mjög skemmtilegum aldri , hann er byrjaður að fylgjast grannt með öllum hreyfingum og þegar við hlæjum hlær hann og svo framvegis .
Hann skynjar að þetta er tjáningarformið .
Börn eru ótrúlega fljót að læra .
" Börnin eru heilbrigð Spurð hvort henni finnist samfélagið fordæma hana fyrir að neita börnum sínum um ígræðsluna kinkar hún kolli .
" Eflaust finnst einhverjum ég vera vond móðir sem er að bregðast börnum sínum .
Því er ég ósammála .
Lítum á þetta svona : Börnin mín eru ekki veik , heldur heilbrigð .
Heyrnarleysi er ekki sjúkdómur eins og krabbamein eða hjartveiki .
Heyrnarlausir geta gert svo að segja allt sem fólk með fulla heyrn getur gert og lifað alveg jafn innihaldsríku lífi .
Við förum í skóla , vinnum úti , ferðumst um heiminn , keppum í íþróttum og hvaðeina .
Það eina sem gerir okkur frábrugðin öðrum er sú staðreynd að við heyrum ekki .
Sjálf er ég lifandi dæmi um þetta .
Við hjónin tókum okkur upp og settumst að í ókunnu landi og höfum bara spjarað okkur ljómandi vel .
" Í þessu ljósi kemur ekki á óvart að Jevgenija hefur engar áhyggjur af framtíð barnanna sinna .
Þau hafi alls ekki færri tromp á hendi í þessu lífi en börn sem hafa fulla heyrn .
Jevgenija segir heyrnarlausa viðræðuhæfa um allt milli himins og jarðar – nema helst tónlist .
Þó eru dæmi um heyrnarlausa tónlistarmenn , svo sem skoska slagverksleikarann Evelyn Glennie .
Að ekki sé talað um Ludwig van Beethoven .
Hún hefur náð prýðilegum tökum á íslenskunni , les blöð og horfir mikið á sjónvarp , vitaskuld mest textað efni .
" Ég hef mjög gaman af íslensku efni en því miður er það alltof sjaldan textað .
Eiginlega bara við hátíðleg tækifæri .
Það mætti laga , " segir hún .
Vann brons á ólympíuleikum Samskipti eru auðveld á netinu , auk þess sem heyrnarlausir eiga rétt á þjónustu táknmálstúlka , svo sem við njótum góðs af í þessu samtali .
Jevgenija getur líka hringt út um allar trissur gegnum túlkana .
Hjónin eru bæði mikið íþróttafólk .
Arturas syndir en Jevgenija hefur náð langt í badminton .
Hefur keppt bæði á heimsmeistaramóti og ólympíuleikum heyrnarlausra og á meira að segja ólympíubrons frá leikunum í Ástralíu árið 2005 .
Spurð hvers vegna þau Arturas hafi flutt til Íslands á sínum tíma nefnir Jevgenija strax betri lífskjör .
" Við gátum fengið góða vinnu hérna og hærri laun en heima í Litháen .
Núna eigum við íbúð og bíl og líður í alla staði ljómandi vel , " segir hún en Arturas vinnur sem klippari hjá Táknsmiðjunni og líkar vel .
Jevgenija viðurkennir að hún fari ekki varhluta af meðaumkun náungans vegna heyrnarleysisins .
Að ekki sé talað um þegar hún segist eiga heyrnarlaus börn líka .
Það sé þó ekkert séríslenskt , heyrnarlausir mæti hvarvetna því viðmóti .
" Ég læt sem ég sjái ekki vorkunnsemina .
Það er ekkert æ , æ , ó , ó , aumingja ég .
Mér líður mjög vel eins og ég er .
" Reiknar með að verða hér áfram Jevgenija segir gott að ala upp heyrnarlaus börn á Íslandi .
Skilningur sé víðast hvar mikill og Kevin og Emily séu á mjög fínum leikskóla , Sólborg , þar sem þau búi við táknmálsumhverfi .
Á Sólborg eru saman heyrandi börn og heyrnarlaus , auk heyrandi barna heyrnarlausra foreldra .
Hún á ekki von á öðru en að fjölskyldan verði áfram á Íslandi .
" Svo lengi sem við rekumst ekki á hindranir hér á Íslandi komum við til með að búa hérna áfram .
Börnin eru fædd hér og þekkja ekki annað .
Þegar kemur að því að fara í grunnskóla reikna ég með að þau fari í Hlíðaskóla sem er fyrir heyrnarlaus börn .
Ég þekki hann ekki en hef enga ástæðu til að ætla annað en hann sé góður .
Annars erum við ekkert öðruvísi en aðrir foreldrar .
Við munum halda áfram að berjast fyrir ennþá betra lífi fyrir börnin okkar .
" Ekki " gölluð " börn Mikilvægt er að virðing sé borin fyrir þeim börnum sem eru heyrnarskert eða heyrnarlaus .
Ekki er rétt að líta á heyrnarlaus eða heyrnarskert börn sem " gölluð " börn sem þarf að breyta eða bæta .
Er það í samræmi við þá þróun sem hefur orðið á hugtakinu fötlun , að ekki sé einungis litið til læknisfræðilegra þátta heldur einnig félagslegra , sbr. meðal annars samning Sameinuðu þjóðanna um réttindi fatlaðs fólks .
Ljóst er að börn geta átt gott líf og náð fullum þroska án þess að hafa heyrn .
Því hefur jafnvel verið haldið fram að heyrnarlausir einstaklingar séu ekki fatlaðir heldur tilheyri málminnihlutahópi .
Þeir sem aðhyllast þetta sjónarmið benda á að það séu réttindi barna sem eru heyrnarlaus að viðhalda auðkennum sínum og njóta eigin menningar og tungumáls í samfélagi með öðrum .
Úr áliti umboðsmanns barna .
Að virða frelsið " Þegar foreldrar taka ákvörðun um læknisfræðilegt inngrip eins og kuðungsígræðslu fyrir börn sín taka foreldrar ákvörðun um hvernig lífi barnið þeirra á að lifa .
Ákvörðun þeirra er ekki um hvort barnið lifi eða deyi eða að það verði sjúklingur .
Ákvörðun þeirra er um hvort barnið tilheyri döff menningu eða heyrandi menningu .
Við sem erum heyrnarlaus og tölum íslenskt táknmál köllum okkur döff .
Döff einstaklingar fá íslenska táknmálið í arf frá eldri döff í menningarsamfélagi döff .
Táknmálið gegnir lykilhlutverki í þróun sjálfsmyndar og samsömunar döff fólks .
Foreldrar sem eiga táknmál að móðurmáli og tilheyra döff menningu vilja að barnið þeirra verði hamingjusamt og fái að njóta þeirra tækifæra sem lífið hefur upp á að bjóða .
Þeirra mat er að það náist best með því að barnið fái að njóta eigin menningar og tungumáls og kynnist íslenskri menningu og læri vel íslensku sem annað mál .
Foreldrarnir gera ráð fyrir að meðfædd göfgi þeirra og frelsi til að taka eigin ákvarðanir sé virt .
Sama gildir um nýbúa , sem eiga heyrandi börn sem tala tvö tungumál , móðurmál sitt og íslensku .
Þeir gera væntanlega ráð fyrir að geta alið börn sín upp við að eiga tvö móðurmál og að samsama sig við tvær menningar .
Þessi ákvörðun fjallar um menningarlega samsemd en ekki ofbeldi eða vanrækslu .
" Júlía G. Hreinsdóttir í aðsendri grein í Morgunblaðinu 31. janúar sl. 