" Meitillinn er hljómmikið nafn og yfirleitt á fólkið hér góðar minningar tengdar því og fyrirtækinu sem var , " segir Guðrún Sigríks Sigurðardóttir í Þorlákshöfn .
Þau Karl Sigmar Karlsson eiginmaður hennar tóku á dögunum við rekstri pítsustaðar í byggðarlaginu .
Þau færðu fljótlega út kvíarnar í rekstrinum og auk pítsanna eru þau nú farin að bjóða upp á venjulegan heimilismat á virkum dögum , til að mynda steiktan fisk og kjötbollur .
" Karl missti vinnuna í haust og þá var bara að skapa sér ný tækifæri , " segir Guðrún .
Hún er grunnskólakennari í hálfu starfi .
Í annan tíma stendur hún gjarnan vaktina í Meitlinum .
" Hamborgararnir á matseðlinum fengu ný nöfn þegar við tókum við .
Nú kennum þá við A-götu og B-götu , " segir Guðrún .
Vísar þar til þess að lengi voru götur í Þorlákshöfn aðeins bókstafsmerktar .
Fyrstu húsin í bænum voru reist um 1950 , en það var ekki fyrr en 1974 sem formleg götunöfn voru tekin upp .
Þá varð A-gata Egilsbraut og B-gatan Oddabraut .
Þau Guðrún og Karl Sigmar eru bæði uppalin við B-götuna og hamborgarar hennar eru með gulri béarnaise-sósu .
Meitillinn var á sínum tíma eitt af stærri sjávarútvegsfyrirtækjum landsins .
Það var 1949 sem starfsemi þess hófst sem aftur varð driffjöður þess að þéttbýli myndaðist í Þorlákshöfn .
Lengi hverfðist tvinnulíf í bænum í kringum þetta eina fyrirtæki sem var sameinað Vinnslustöðinni í Eyjum fyrir um 15 árum .
" Meitillinn , litli og stóri , eru annars lág fell við Þrengslaveginn sem við sjáum hér út um gluggann á veitingastaðnum .
Það er af mörgum ástæðum sem okkur þótti þetta nafn alveg tilvalið , " segir Guðrún Sigríks Sigurðardóttir .
