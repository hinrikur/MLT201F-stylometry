Vatnaskil eru að verða í viðskiptum .
Peningar , sem hafa verið undirstaða markaðshagkerfisins í heiminum kynslóð eftir kynslóð , eru að verða úreltir .
Rafrænar lausnir eru að koma í staðinn og í því felast , að mati Viðars Þorkelssonar , forstjóra Valitors , miklir möguleikar , ekki síst hér á landi .
" Tækni er sá þáttur sem ræður mestu um framþróun viðskipta í heiminum .
Íslendingar eru tæknisinnuð þjóð , óragir við að prófa nýja hluti , og þess vegna höfum við burði til að vera í fylkingarbrjósti um framþróun í rafrænum viðskiptum á alþjóðavísu , " segir hann .
Netviðskipti hafa aukist til muna á umliðnum árum .
Fólk finnur vöru á netinu , greiðir fyrir hana og fær hana ýmist senda heim eða sækir hana í viðkomandi verslun .
Þetta kallar á aðkomu greiðslumiðlunarfyrirtækja og hefur þessi partur af starfsemi Valitors vaxið hratt á umliðnum árum , hér heima og erlendis .
Valitor nýtir netið meðal annars með útgáfu á sýndarkortum í Bretlandi þar sem handhafi stofnar kortið rafrænt á netinu , leggur inn á það og viðskiptafærslunni er lokið á þremur sekúndum .
Fyrirtækið tók nýtt greiðslumiðlunarkerfi í notkun í Bretlandi árið 2011 og hefur það , að sögn Viðars , reynst ákaflega vel .
Tilgangur þess er að þjónusta helstu flugfélög og ferðaskrifstofur þar um slóðir .
Þá er fyrirtækið farið að þjónusta verslunarmiðstöðvar í Svíþjóð .
" Möguleikarnir eru fjölmargir .
" Greiðslumiðlun snýst um hagkvæmni og því meiri sem viðskiptin eru þeim mun betra að ná henni fram .
Þess vegna segir Viðar aukin umsvif íslenskra kortafyrirtækja á erlendri grundu tvímælalaust koma innlendum neytendum til góða .
Í dag eru 25% viðskipta Valitors erlendis en Viðar horfir til þess að þetta hlutfall verði komið yfir 50% innan þriggja til fjögurra ára .
Búið að tryggja öryggi Möguleikarnir eru víðar .
Snjallsíminn nýtur vaxandi vinsælda sem greiðslutæki .
Fólk sinnir bankaviðskiptum gegnum símann , pantar vörur og þjónustu á netinu .
Nú er búið að hanna kerfi sem gerir viðskiptavinum kleift að greiða með snjallsímum í verslunum og er Valitor í þann mund að hrinda af stokkunum tilraunaverkefni af þessu tagi .
" Við byrjum á þúsund manns og gangi það vel höfum við möguleika á því að færa þetta verkefni út .
Þannig gæti Ísland orðið fyrsta landið í heiminum til að breiða þessa tækni út , " segir Viðar .
Kerfið hefur verið lengi í þróun til að tryggja öryggi notenda og nú þegar það mál hefur verið leyst er ekkert að vanbúnaði .
Aðeins þarf að breyta posum í verslunum lítillega til að mæta þessari nýju tækni .
Hvað símana varðar er um að ræða samstarf milli banka og fjarskiptafyrirtækja og verða nauðsynlegar upplýsingar vistaðar á SIM-korti notenda .
Gjörningurinn fer þannig fram að snjalltækið er borið upp að posanum sem sækir upplýsingar vegna viðskiptanna .
Sé færslan kr. 3.500 eða hærri þarf að staðfesta hana með PIN-númeri , annars ekki .
" Þetta er í senn einföld , þægileg og fljótleg leið til að eiga viðskipti .
Allt kostir sem skipta kaupmenn og viðskiptavini miklu máli , " segir Viðar .
Hann á ekki von á öðru en að almenningur á Íslandi taki vel í þessa tækninýjung og spáir því raunar að árið 2020 verði 50% viðskipta á Íslandi framkvæmd með snjalltækjum , það er símum og iPad .
Rök Viðars eru þau að Íslendingar séu mun tæknisinnaðri en flestar aðrar þjóðir og fyrir vikið verði þeir ekki í vandræðum með að tileinka sér þessa nýjung .
Sem dæmi um tækniþekkingu þjóðarinnar má nefna að 70-80% af greiðslum fyrir verslun og þjónustu á Íslandi fara í dag fram með kortum , samanborið við 20-25% í Evrópu .
Fólk kemst hæglega af án peningaseðla á Íslandi og Viðar er sannfærður um að það þýði 5-10% meiri veltu fyrir kaupmenn .
" Þú ert aldrei auralaus ef þú ert með kortið , " segir hann .
Valitor er öðrum þræði hugbúnaðarfyrirtæki en þriðjungur starfsmanna , 50 af 150 , vinna við upplýsingatækni .
" Í stað þess að kaupa hugbúnað annars staðar frá höfum við þróað okkar eigin lausnir og erum farnir að flytja þetta hugvit út , " segir Viðar en það á við um fleiri íslensk fyrirtæki í þessum geira .
Gróskan er mikil og Viðar segir óhætt að tala um upplýsingatækni sem eina af fjórum grunnstoðum íslensks efnahagslífs , ásamt sjávarútvegi , orkutengdri starfsemi og ferðamennsku .
Hagkvæmt og farsælt kerfi Meira en þrjátíu ára reynsla er komin á íslenska greiðslukortakerfið Það er hagkvæmt , að dómi Viðars , og hefur verið farsælt , bæði fyrir kaupmenn og almenning .
Ekkert staðfesti þetta betur en útbreiðslan .
Fyrir vikið er Viðar andvígur því að breyta þessu fyrirkomulagi og taka í staðinn upp ESB-fyrirkomulagið , eins og kemur nú til álita .
" Það gæti haft umtalsverðar breytingar í för með sér fyrir íslenska neytendur .
Í íslenska kerfinu greiðir korthafinn enga vexti , kaupmenn hafa þegar sett vextina út í verðlagið , en færum við inn í evrópska kerfið er mjög líklegt að hann þurfi að gera það .
Ég hef verið að skoða þetta og niðurstaða mín er sú að yrði farið að rukka vexti gæti það kostað íslenska korthafa tvo til tvo og hálfan milljarð króna á ári .
Það eru miklir peningar , " segir Viðar og bætir við að það mæli ennfrekar gegn upptöku ESB-kerfisins að við séum með annan gjaldmiðil .
Að sögn Viðars er bandaríska kerfið ennþá óhagkvæmara fyrir neytendur en það evrópska en þar bera kortalán allt að 25% vexti .
" Við stöndum framar Evrópu og Bandaríkjunum í þessum efnum og eigum hiklaust að verja það forskot en ekki glata því niður .
" Kallar eftir heildarsýn Viðar kallar eftir heildarsýn varðandi uppbyggingu greiðslumiðlunar hér á landi .
" Hver er vilji íslenskra stjórnvalda til að auka þjóðhagsleg verðmæti á þessu sviði ? Á íslenska greiðslumiðlunarkerfið að vera á forræði Seðlabankans eða ESB ? Brýnt er að fá svör sem fyrst – ný hugsun þarf tíma til að þroskast .
Hætta er á að aðgerðir án heildaryfirsýnar dragi máttinn úr sóknarfærum fyrirtækja og þjóðarbús til verðmætasköpunar , " segir Viðar og bætir við að það sé bjargföst trú sín að farsælast sé að ný umgjörð greiðslumiðlunar á Íslandi verði á forræði Seðlabankans .
