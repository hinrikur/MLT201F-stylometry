Tónlistarskólar landsins fagna um þessar mundir góðum árangri í tónlistaruppeldi landans með eins konar uppskeruhátíð sem fram fer í Hörpu í dag .
" Þetta eru rétt rúmlega 100 börn sem koma fram og flytja verk af ýmsu tagi , " segir Össur Geirsson en hann er einn af þremur í framkvæmdastjórn Nótunnar , ásamt Sigrúnu Grendal og Snorra Heimissyni .
Hafa þau borið hitann og þungann af undirbúningi Nótunnar , studd af nefndarfólki um land allt .
" Efnisskráin verður mjög fjölbreytt en þarna eru til dæmis á ferðinni lúðrasveitir , einleikarar og aðrir hópar .
Lögin sem eru flutt eru frá Bach upp í frumsamda blúsa , og allt þar á milli .
Þá munu nemendur bjóða upp á lifandi tónlist í opnu rými Hörpu á milli viðburða .
" Þetta er í fimmta sinn sem Nótan er haldin og ljóst að mikil vinna liggur að baki og metnaðurinn er mikill .
" Undirbúningurinn að þessari hátíð hófst um áramótin .
Fyrirkomulagið er þannig að tónlistarskólarnir velja nemendur til þess að keppa á svæðistónleikum þar sem þriggja manna valnefnd , sem er skipuð framúrskarandi tónlistarmönnum , velur ákveðinn fjölda atriða fyrir hvert svæði en það eru 24 atriði sem koma fram í Hörpu .
Það má því með sanni segja að það sé rjóminn af bestu tónlistarnemendum landsins sem kemur fram og allir leggja kapp á að spila sem best fyrir hönd síns skóla .
Það eru engin aldursmörk í þessu , maður getur allt eins verið sextugur , svo lengi sem maður er nemandi í tónlistarskóla .
Flestir sem þarna koma fram eru þó frá níu ára og upp undir þrítugt .
" Allir hafa mikla ánægju af því að taka þátt í þessari hátíð .
" Þrátt fyrir að þetta sé ekki keppni í ströngustu merkingu þess orðs kemur samt keppnisskapið fram og allir leggja sig fram .
Það er áberandi að krakkarnir hafa mjög gaman af því að koma fram og sýna mikinn metnað .
Helsti vandinn sem sneri að okkur var að velja úr þessum mikla fjölda framúrskarandi nemenda .
Það var mjög erfitt verkefni .
" Össur telur ekki útilokað að þarna séu á ferðinni margar vonarstjörnur íslenskrar tónlistar .
" Ég er viss um það að þegar fram líða stundir þá munum við geta bent á hina og þessa sem áttu sínar stundir í Nótunni .
Þetta eru mjög oft krakkar sem hafa sett stefnuna á að vera atvinnumenn í tónlist og þetta er kannski fyrsti stökkpallurinn þeirra í djúpu laugina , " segir Össur .
Tónleikarnir hefjast klukkan 11:30 og er aðgangur ókeypis .
mariamargret@mbl.is 