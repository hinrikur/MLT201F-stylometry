Fimmtudaginn síðastliðin voru 50 ár liðin frá því að sextíu þjóðkunnir Íslendingar sendu Alþingi áskorun um að takmarka sendistyrk sjónvarpsstöðvarinnar á Keflavíkurflugvelli .
Á þeim tíma voru það íbúar við herstöðina sjálfa sem og á höfuðborgarsvæðinu sem náðu útsendingum en þó var það síður en svo að allir ættu sjónvarpstæki svo ekki voru það allir sem sáu bandarískt barnaefni og kúrekamyndir .
En það var vinsælt að skreppa í heimsókn til nágranna og ættingja sem áttu eitt slíkt tæki .
Fjórum árum eftir mótmælabréfið , í nóvember 1968 , áttu landsmenn 27.039 tæki .
Íslendingar voru þá um 200.000 Var í umfjöllun sérstaklega tekið fram að fimmti hver Vestmannaeyingur ætti sjónvarp .
Kanasjónvarpinu var lokað árið 1974 , það er að segja , útsendingar voru takmarkaðar við Keflavík og voru Íslendingar þá búnir að eignast eigin stöð .
Amerískt sjónvarpsefni hefur þó engu að síður allt frá þessum tíma verið ráðandi og þarlendar kvikmyndir ráðandi í íslenskum bíóhúsum .
Ósjaldan er talað um Ísland sem litla Ameríku og að bandaríska þjóðin og vera varnarliðsins hafi haft mikil áhrif á land og þjóð .
Á marga vegu er ljóst að svo er en ekki síður hefur menning vestanhafs áhrif hér á landi í gegnum sjónvarp og internetið .
Sunnudagsblað Morgunblaðið leitaðist við að skoða nokkra afkima íslenskrar menningar og hvort og hvernig Ameríka hefði haft áhrif .
Áskorun til Alþingis um sjónvarp " Vér undirritaðir alþingiskjósendur teljum á ýmsan hátt varhugavert , auk þess sem það er vansæmandi fyrir Íslendinga sem sjálfstæða menningarþjóð , að reka hér á landi sjónvarpsstöð , er nái til meirihluta landsmanna .
Með stofnun og rekstri íslenzks sjónvarps teljum vér , að ráðizt sé í svo fjárfrekt og vandasamt fyrirtæki með örfámennri þjóð , að nauðsynlegt sé að það mál fái þróazt í samræmi við vilja og getu þjóðarinnar , án þess að knúið sé fram með óeðlilegum hætti .
Af framangreindum ástæðum viljum vér hér með skora á háttvirt alþingi að hlutast til um , að heimild til rekstrar erlendrar sjónvarpsstöðvar á Keflavíkurflugvelli sé nú þegar bundin því skilyrði , að sjónvarp þaðan verði takmarkað við herstöðina eina .
" Meðal annarra skrifuðu undir : Séra Bjarni Jónsson vígslubiskup Guðrún P. Helgadóttir , skólastjóri Kvennaskólans Halldór Laxness rithöfundur Helga Magnúsdóttir , formaður Kvenfélagasambands Íslands Klemens Tryggvason hagstofustjóri Kristján Eldjárn , þáverandi þjóðminjavörður Lára Sigurbjörnsdóttir , formaður Kvenréttindafélags Íslands Páll Ísólfsson tónskáld Sigurbjörn Einarsson biskup Steingrímur Hermannsson , framkvæmdastjóri Rannsóknaráðs og formaður Félags ungra framsóknarmanna Sveinn Einarsson leikhússtjóri Tómas Guðmundsson skáld Vigdís Jónsdóttir , skólastjóri Húsmæðrakennaraskóla Íslands Ekki allt sem virkar Unglingar eru á ýmsum sviðum frekar með puttann á púlsinum um það sem er að gerast í samfélaginu en þeir sem eldri eru .
Adda Þóreyjar- og Smáradóttir , María Rós Kaldalóns og Óttar Kolbeinsson Proppé eru í 10. bekk í Hagaskóla .
María : Amerísk menning birtist í ýmsu og við eltum oft tískubylgjur þaðan .
Tónlistarmyndbönd , netið og samfélagsmiðlar hafa þar mikil áhrif .
Adda : Við lesum frekar bandarísk tískublöð en þau íslensku og ef við kaupum fatnað erlendis þá gerum við það frekar í New York en til dæmis London .
Óttar : Ég tek helst eftir þeim áhrifum sem tónlistin hefur og rappið sérstaklega .
En jú , ég myndi segja að það þyki svalara að koma heim með eitthvað í ferðatöskunni , til dæmis fatnað og raftæki , frá Bandaríkjunum en Bretlandi eða Frakklandi .
Er ykkar afþreyingarefni bandarískt ? Óttar : Ætli maður horfi ekki meira á bandarískt efni en mér finnst breskur húmor til dæmis mun skemmtilegri .
Það er ekki beint eigið val .
Adda : Ég segi það sama , snýst um meira framboð .
María : Ég lifi evrópskt efni ekki af .
En það er alls ekki allt bandarískt að virka hér .
Sjónvarpsþættirnir Ísland got talent er dæmi um það .
Mörgum af okkur kynslóð finnst sú hugmynd fáránleg að það sé hægt að búa til íslenska útgáfu af þeim þáttum , við myndum aldrei haga okkur svona , að vera æstir áhorfendur að taka myndir af Íslendingum eins og þetta er sett fram í þáttunum .
Við látum ekki svona í litlu samfélagi og svo þekkir maður auk þess annan hvern keppanda sem er líka skrýtið .
Smæðin er svo mikil .
Er rétt sem sumir segja að íslenskir unglingar tali stundum orðið ensku sín á milli fremur en móðurmálið ? Þau jánka því öll .
Óttar : Ég hef oft orðið vitni að því .
Ég heyri þetta frekar hjá aðeins yngri nemendum , til dæmis á göngu í skólann og það fer reyndar mjög í taugarnar á mér .
Adda : Ég nota reyndar mjög oft ensku á Facebook og netinu og þá sérstaklega enskar skammstafanir .
Skrifa L8 fyrir " later " og CU fyrir " see you " .
Það er oft fljótlegra að nota enskuna en langar íslenskar línur .
En ég á til dæmis vinkonu sem talaði eiginlega bara ensku þegar ég kynntist henni þrátt fyrir að hún hefði búið á Íslandi alla ævi .
Og ég veit um nokkur þannig dæmi .
María Rós : Ég nota oft ensku á netinu en þá bara við nána vini mína .
Eins og Óttari finnst mér óþolandi að heyra þegar fólk talar í heilum setningum á ensku .
Íslenskan er mjög fallegt tungumál og það er gaman að tala hana .
Krakkarnir eru sammála um að það besta við bandarísku menningu sé gott skemmtanagildi hennar .
Þau eru þó líka sammála um að það sem þeim þykir miður sé hvernig bandarísk tónlistarmyndbönd kyngeri konur og menn og útlitsdýrkun sem hafi áhrif á þeirra kynslóð .
Án gaffals " Við erum töluvert amerísk í matnum og þau áhrif hafa farið vaxandi , fyrst og fremst á síðustu 20-30 árum , " segir Nanna Rögnvaldardóttir .
Hamborgarar voru með því fyrsta sem Íslendingar tóku upp .
" Fyrstu staðirnir sem seldu hamborgara voru opnaðir á 6. áratugnum en það er ekki fyrr en upp úr 1980 sem ameríski maturinn fer að verða eitthvert númer .
Þá eru komnir hamborgarastaðir alls staðar , pítsustaðir skjóta upp kollinum og sérstakir grillstaðir með amerískum grillmat .
" Að borða með höndunum kom frá Ameríku .
" Halla Linker sagði mér frá því að þegar hún kom fyrst til Ameríku upp úr 1950 hefði það komið henni mest á óvart af öllu að sjá fólk borða hamborgara og kjúkling með höndunum , það var menningarsjokk .
Við þekktum ekki annað en að maður ætti að sitja og nota hníf og gaffal .
Hugtakið skyndifæði er í sjálfu sér amerískt og þaðan breiddist skyndibitamenning út um heimsbyggðina .
En reyndar voru Íslendingar aldrei ein þeirra þjóða sem eyða löngum tíma við matarborðið .
" Á 9. og þó fyrst og fremst á 10. áratugnum komu ýmsar amerískar skyndibitakeðjur hingað til lands .
Þá varð amerískur heimilismatur áberandi .
" Í raun má segja að sá ítalski matur sem við kynntumst á 8. og 9. áratugnum hafi fyrst og fremst komið í gegnum Ameríku en ekki beint frá Ítalíu .
Þannig að ég held að pítsu- og pastamenningin hafi verið töluvert amerísk í upphafi .
Það er í raun ekki fyrr en seinna sem ítölsk áhrif fara að koma meira beint þaðan .
" Bakstur hefur orðið æ amerískari á seinni árum .
Kleinuhringir , brownies , bollakökur og alls kyns afar sætar kökur .
" Bollakökurnar eru amerískar þótt forverar þeirra séu kannski komnir frá Englandi .
Það eru ýmsar tískubylgjur sem koma og fjara svo út og bollakökuæðið er eitt af því .
Í þessum ameríska bakstri er notast við mikið af sykri , fitu og kremi og í dag er maður farinn að sjá uppskriftir þar sem kremið er stundum jafnþykkt og kakan sjálf og sumar þeirra finnst manni nánast vera 90 prósent sykur .
" Í seinni tíð er erfiðara að greina á milli hvað er amerískt og hvað alþjóðlegt í mat en Nanna segir að af því sem tengja megi við Ameríku falli henni fjöldaframleiðsluhugsunin einna verst – að allt eigi að vera sem allra ódýrast og hægt sé að borða sem mest af mat fyrir sem minnstan pening .
" Maður sér þetta svolítið á Íslandi á seinni árum ; fólk vill borða fyrir allan peninginn og það verður oft á kostnað gæða .
En það er margt mjög gott og áhugavert í amerískri matargerð og þá ekki síst hvernig þeir hafa tekið matarhefðir og rétti frá öllum þessum ólíku þjóðabrotum sem mynda bandarísku þjóðina , blandað saman og þróað eigin matargerð .
" • Maturinn sem Íslendingar héldu að væri ítalskur var í upphafi í raun amerískur .
• Lærðum að borða kjúkling með höndunum af Kananum .
• Íslenskur bakstur sætari og óhollari .
Arnarnesið nokkuð amerískt Amerísk áhrif í byggingarlist hérlendis ná í raun aftur á 19. öld .
Það eru einstaka dæmi um það , til dæmis Hofskirkja í Vopnafirði en hún var hönnuð með ákveðna kirkju í Vesturheimi sem fyrirmynd , " segir Pétur H. Ármannsson arkitekt sem sjálfur lærði arkitektúr vestanhafs .
Fyrstu menningartengsl Íslands við Ameríku voru í gegnum vesturfarana .
Áhrif þaðan mátti sjá hérlendis á hinum ýmsu sviðum og þar á meðal jafnvel í húsagerð .
" Á þessum tíma var það auðvitað ekki í miklum mæli en það eru skjalfest dæmi um það og það er mjög merkilegt .
" Síðar fer áhrifa frá Bandaríkjunum að gæta í nokkrum skrefum .
Fyrstu íslensku arkitektarnir , Rögnvaldur Ólafsson og Guðjón Samúelsson , fylgdust vel með straumum og stefnum beggja vegna Atlantshafs .
" Þeir keyptu og lásu bækur og fagtímarit um arkitektúr í Bandaríkjunum og til dæmis má greina áhrif frá Art deco-listastefnunni sem var áberandi í Bandaríkjunum á 3. áratug 20. aldar í verkum Guðjóns .
Má þar sem dæmi nefna Þjóðleikhúsið .
" Fyrsti íslenski arkitektinn sem lærði í Bandaríkjunum var Þórir Baldvinsson en hann kom til starfa hérlendis um 1930 eftir að hafa stundað nám í Kaliforníu .
" Ein þeirra nýjunga sem hann innleiddi í húsagerð var svokölluð forskalning ; múrhúð utan á timburklædda veggi sem fest er á vírnet .
Þessi byggingaraðferð er mjög algeng víða í Ameríku og þá sérstaklega í Kaliforníu .
Hún reyndist ekki mjög vel í íslenskri veðráttu en engu að síður var þetta merkileg nýjung og klárlega komin frá Ameríku .
" Er seinni heimsstyrjöldin skall á lokaðist fyrir flest viðskiptasambönd við Evrópu sem þýddi að mikið af byggingavörum var eftirleiðis keypt frá Bandaríkjunum .
Þetta hafði viss áhrif á þróunina hérlendis .
" Á 4. áratug 20. aldar höfðu margir af helstu frumkvöðlum nútímaarkitektúrs flúið undan nasistum frá Þýskalandi og Evrópu til Ameríku .
Meðal þeirra sem voru tveir af leiðtogum Bauhaus-skólans , Walter Gropius og Mies van der Rohe .
Báðir urðu virtir arkitektar og kennarar þar í landi og höfðu mikil áhrif á þróun arkitektúrs eftir stríð .
Vaxtarbroddur nýsköpunar í arkitektúr færðist þannig frá Evrópu til Ameríku og á Norðurlöndunum fylgdust ungir arkitektar með því sem var að gerast í arkitektúr á þessum tíma í Ameríku .
" Í Kaliforníu þróaðist ákveðinn skóli í nútímaarkitektúr sem hafði mikil áhrif á hönnun íbúðarhúsa bæði hér og á Norðurlöndunum .
Þessi áhrif urðu grunnurinn að þeim nýtískulega byggingarstíl sem varð einkennandi milli 1960 og 1970 .
Áhrifin komu beint og óbeint frá Bandaríkjunum en einnig Japan .
Íslendingar fóru jafnframt að sækja nám í arkitektúr í Bandaríkjunum í auknum mæli á 7. og 8. áratugnum .
Í Garðabæ er eitt hreinræktað amerískt hús frá þessum tíma , Hraun við Álftanesveg , sem teiknað var af kunnum arkitekt í Portland , Oregon um 1950 .
Efnið var flutt tilsniðið hingað til lands frá vesturströnd Bandaríkjanna með skipi um Panamaskurðinn og húsið reist í hrauninu við Álftanes .
Þá stóð til að byggja mikla útvarpshöll á þeim stað þar sem Þjóðarbókhlaðan er í dag .
Árið 1946 birtist grein um það í Útvarpstíðindum með ljósmyndum af módeli .
Frægur amerískur arkitekt , William Lescaze , gerði uppdrættina að húsinu en hann teiknaði m.a. einn þekktasta skýjaklúf Philadelphiu , PSFS-bygginguna svokölluðu , og einnig byggingar fyrir CBS-sjónvarpsfyrirtækið .
Útvarpshöllin á Melunum átti að vera mjög veglegt og nýtískulegt hús en ekki varð af byggingu þess .
" Síðan má segja að lífsstíllinn sem varð vinsæll á eftirstríðsárunum , þegar einkabílaeign varð almennari og það fór að verða vinsælt að byggja einbýlishús á einni hæð í úthverfum með garði og tvöföldum bílskúr , sé hugmynd sem kom beint frá Ameríku .
Þessi lífsstíll mótaði ákveðnar úthverfabyggðir á höfuðborgarsvæðinu eins og Kópavog , Garðabæ og Mosfellssveit .
Þetta er öfugt við það sem er nú efst á baugi þar sem allir vilja búa í 101 Reykjavík .
Hverfi eins og Arnarnesið í Garðabæ er til dæmis mjög " amerískt " að flestu leyti .
Þar er algjört skilyrði að vera á einkabíl því enga þjónustu er hægt að sækja innan hverfisins .
Húsin eru stórar villur sem margar hverjar voru teiknaðar undir miklum áhrifum frá amerískum nútímaarkitektúr .
" Víða í einbýlishúsum , til dæmis á Arnarnesinu er að finna hugmyndir sem eiga rætur í amerískum arkitektúr eftirstríðsáranna ; t.d. að klæða arinveggi með náttúrugrjóti .
Hér heima voru t.d. hellur úr Drápuhlíðarfjalli notaðar í þannig klæðningar .
Síðast en ekki síst má nefna að fyrsta íslenska konan sem lærir innanhúshönnun , Kristín Guðmundsdóttir híbýlafræðingur , lærði í Bandaríkjunum , nánar tiltekið í Chicago .
Hún var brautryðjandi í merkum nýjungum varðandi fyrirkomulag heimila á 6. og 7. áratugnum og lagði grunninn í sínu fagi hérlendis .
Meðal nýjunga sem rekja má til Bandaríkjanna má til dæmis nefna það að hafa mörg baðherbergi í hverri íbúð , sérstakt fataherbergi og bað í tengslum við svefnherbergi , stór og rúmgóð eldhús með vel skipulagðri vinnuaðstöðu og vönduðum heimilistækjum .
• Fyrsti íslenski arkitektinn sem lærði vestanhafs innleiddi nýjungar hérlendis sem þekktust í Bandaríkjunum .
Ein af þeim var svokölluð forskalning .
• Í Kaliforníu þróaðist ákveðinn skóli í nútímaarkitektúr sem hafði mikil áhrif á hönnun íbúðarhúsa bæði hér og annars staðar á Norðurlöndunum .
• Íslendingar fóru að sækja nám í arkitektúr í Bandaríkjunum á 7. og 8. áratugnum .
• Víða í íslenskum einbýlishúsum er að finna hugmyndir sem eiga rætur í amerískum arkitektúr eftirstríðsáranna .
Milljón dollara hár Í dag myndi ég segja að við séum að nýta okkur það besta frá Evrópu og Ameríku hvað útlit og stíl varðar , " segir Elsa Haraldsdóttir hárgreiðslumeistari sem í áratugi hefur fylgst með tískustraumum og -stefnum hérlendis og erlendis .
" Ef ég ætti að nefna eitthvað sérstakt sem hægt er að áætla að sé undir amerískum áhrifum þá tengist það lífsstíl öðru fremur .
Ég nefni sem dæmi íslenskar önnum kafnar konur sem þurfa flestar að sinna fjölbreyttum verkefnum yfir daginn .
Þær hafa tileinkað sér það sem amerískar konur þekkja og kunna vel en það er að vera við öllu búinn .
Að vera bæði með flatbotna og háhælaða skó í bílnum til að grípa í eftir því hverju er verið að sinna hverju sinni .
Við kunnum orðið að klæðast þægilegum fatnaði en vera samt fínar og þannig er vinnu og sporti blandað saman .
Sjálf var ég fljót að læra það þegar ég fór að ferðast og fara á sýningar og annað í tengslum við starfið að ég varð að velja mér fatnað að morgni sem dugði mér langt fram á kvöld því maður komst ekki í það að skipta um föt .
" Elsa segir Íslendinga fljóta að tileinka sér nýjungar í tísku og þeir séu ekki að spá í hvaðan þær koma .
Hennar tilfinning er sú að Íslendingar grípi fremur það sem er að gerast í tísku poppheimsins vestanhafs en það sem er að gerast í Evrópu .
En hártískan , er hún amerísk ? " Bandarískar konur voru lengi taldar vera með fallegasta hárið af öllum konum í heiminum .
Í hári þeirra var mikill hreyfanleiki og þær notuðu góða hárliti og -vörur .
Oft var talað um að þessi dama og hin væru með " milljón dollara hár " , " segir Elsa og var þá verið að vísa til bandarískra kvenna .
" Hins vegar má segja að í dag sé hártískan hér alþjóðleg og á íslenskum hárgreiðslustofunum eru frönsku fagtímaritin vinsælli en þau amerísku .
Í dag er bandarísk hárgreiðsla oft mjög settleg , hvort sem það er sítt eða stutt hár , en íslenskar konur velja frjálslegri greiðslu og eru fljótar að breyta til .
Íslenskar konur myndu aldrei stæla bandaríska hárgreiðslu nema ef um er að ræða kvikmyndarstjörnur eða tískufyrirmyndir .
" Mjög stutt hár hjá karlmönnum er afar áberandi núna sem er ekki síður af praktískum ástæðum en tískutengt .
" Mörgum þykir það þægilegt þegar mikið er um íþróttaæfingar og sturtuferðir sem þeim fylgja .
En það er þetta sportlega útlit sem má kannski tengja við Bandaríkin .
" Elsa segir Íslendinga heppna og klára að því leyti að þeir pikki það besta upp úr öllum áttum og í seinni tíð séu áhrif frá Asíulöndum einnig orðin áberandi .
Annar sérfræðingur í útliti kvenna , eða öllu heldur klæðnaði kvenna og hefðum og venjum þar , er Linda Björg Árnadóttir fatahönnuður .
Hún er á sama máli og Elsa með að áhrif tónlistararfsins bandaríska hafi áhrif á tískuna hérna megin .
Áður var það Elvis Presley og djassinn en í dag er það sérstaklega menningin í kringum rappið og hipphopp-tónlist .
" Í rappklæðnaði eru sterkar tilvísanir í fatnað sem hægt er að tengja við fanga og þræla .
Þeir þurftu ósjaldan að notast við föt í yfirstærð þar sem yfirleitt var einungis framleitt í einni stærð fyrir þá og þá stór svo allir kæmust í fötin .
Strákar í dag eru í mjög stórum fötum , buxurnar hanga niður og mittið er allt of stórt .
Þetta hefur haft gríðarleg áhrif á tískuna um alla heim , " segir Linda .
Yfir það heila er sú tíska sem við þekkjum hérlendis þó evrópsk varðandi sniðagerð en fatatískan er þó þannig að hún tekur til sín alls konar úr ýmsum áttum og blandar saman nýjungum og klassík og jafnvel fatnaði fortíðar , svo sem stíl miðalda .
" Amerísk áhrif eru alls ekki dvínandi þótt ennþá séum við meira evrópsk .
Og við erum talsvert þróaðri í okkar stíl en Ameríkanar .
• Íslenskar önnum kafnar konur hafa tileinkað sér tísku amerískra kvenna sem eru bæði með háhælaða skó og flatbotna í bílnum til að grípa í .
• Frönsk fagtímarit eru vinsælli en þau amerísku á íslenskum hárgreiðslustofum en íslenskum konum þykir mörgum bandarískar greiðslur of settlegar .
• Mjög stutt hár er áberandi hjá karlmönnum og sportlegt útlit þeirra má kannski tengja við Bandaríkin .
• Bandarískur rappklæðnaður hefur haft mikil áhrif á karlmenn hérlendis .
Í þeim klæðnaði eru sterkar tilvísanir í fatnað fanga og þræla ; mjög stór föt sem áttu að passa á alla .
• Íslenska tísku má yfir það heila fremur rekja til Evrópu .
Af ýmsu • SEN-sjónvörpin , kennd við smíðameistara þeirra , Jón Sen fiðluleikara , voru fyrstu íslensku sjónvörpin og fyrsta sjónvarpstækjaeign margra Íslendinga .
Tækin urðu alls 3.000 talsins en Jón byrjaði smíði þeirra í bílskúrnum heima hjá sér .
• Jón Gerald Sullenberg , jafnan kenndur við matvöruverslunina Kost , hefur langa reynslu af því að flytja inn alls kyns amerískar vörur sem sumar hverjar fást ekki annars staðar .
Jón Gerald sagði í samtali við Morgunblaðið að af hans amerísku vörum keyptu Íslendingar mest af hafragraut og morgunkorni , cheerios , cocoapuffs .
Þá nýtur snakk , amerískt þvottaefni og grænmeti og ávextir frá New York mikilla vinsælda .
• Knútur , 11 ára , skrifar lesendabréf til Dagblaðsins : " Íslenzka sjónvarpið er hundleiðinlegt og ég er viss um að allir vilja fá að horfa á Kanasjónvarpið .
Þar er miklu meira af skemmtilegum myndum en íslenzka sjónvarpinu .
Fyrst íslenzka sjónvarpið hefur ekki efni á því að sýna efni fyrir börn meira en það gerir finnst mér alveg tilvailð að leyfa fólki að horfa á Kanasjónvarpið , þeir sem ekki vilja hafa Kanasjónvarpið geta bara sleppt því að horfa á það .
" • Samkvæmt tölum Hagstofu Íslands voru 117 bandarískar langar leiknar kvikmyndir sýndar hér á landi árið 2012 .
Það sama ár voru 10 íslenskar bíómyndir sýndar , 16 norrænar , 16 breskar , 16 franskar , 16 þýskar og 2 ítalskar .
• Meðal vinsælli sjónvarpsþátta Kanasjónvarpsins voru kúrekaþættirnir Bonanza og glæpaþættirnir Untouchables .
• Ungt fólk sem horfði á Kanasjónvarpið lærði oft ýmislegt af áhorfinu .
Af Kanasjónvarpinu lærði Páll Óskar Hjálmtýsson að telja upp að tíu á ensku aðeins tveggja ára gamall .
Þar horfði hann á þætti eins og Sesame Street .
Ég mótmæli " Bein bandarísk réttaráhrif hérlendis eru lítil sem engin .
Við erum ekki með kviðdóma og réttarkerfið okkar er gjörólíkt .
Þau áhrif sem hér hafa komið í gegn eru ýmist frá Norðurlöndunum eða Evrópu .
Aftur á móti má segja að Bandaríkin hafi haft ýmis menningarleg áhrif á lögfræðikúltúrinn hérlendis í gegnum bíómyndir og sjónvarpsseríur , " segir Sigurður Tómas Á Íslandi eru fjórum sinnum fleiri lögmenn en annars staðar á Norðurlöndum , miðað við höfðatölu .
Íslenskir lögmenn eru í æ ríkara mæli farnir að líkja eftir starfsaðferðum úr bandarískum sjónvarpsþáttum og kvikmyndum .
Sigurður Tómas Magnússon , lagaprófessor við Háskólann í Reykjavík .
" Gláp okkar á þetta efni virðist hafa haft einhver áhrif á viðhorf okkar til lögfræði og lögfræðinga og fjöldi lögfræðina á Íslandi er mun fremur á pari við Bandaríkin en Norðurlandaþjóðirnar .
Þá er maður farinn að sjá frávísunarkröfur og slíkt er tengist formsatriðum og maður gæti ímyndað sér að það væru áhrif frá þeim vestanhafs .
Ef maður horfir til þessa sem og fjölda laganema , fjölda lagaháskóla og fleira þá virðist vera að Bandaríkin hafi áhrif .
En auðvitað er þetta eitthvað sem er erfiðara að mæla .
" 