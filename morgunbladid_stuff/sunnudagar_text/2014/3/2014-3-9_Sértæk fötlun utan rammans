Snæfríður Ingadóttir er á þrettánda ári .
Hún fæddist með sjaldgæfan augnsjúkdóm og er skilgreind lögblind .
Hún er ein af þeim sem falla utan hólfa samfélagsins og viðeigandi þjónusta því ekki í boði .
Í sumar heldur hún í æfingabúðir í Svíþjóð með fimleikafélagi sínu en þar þarfnast hún liðveislu sem fjölskyldan greiðir fyrir úr eigin vasa .
Gunnþórunn Jónsdóttir gunnthorunn@mbl.is Sjúkdómurinn sem veldur sjónskerðingu Snæfríðar heitir Achromatopsia .
Snæfríður er með 8% sjón á öðru auga og 10% sjón á hinu .
Auk þess er hún ofboðslega ljósfælin og finnur til sársauka í mikilli birtu .
Foreldrar hennar , hjónin Ragnhildur Bjarkadóttir og Ingi Sturluson , voru 21 árs þegar frumburður þeirra kom í heiminn .
Þegar sjúkdómurinn kom í ljós fékk Snæfríður gleraugu og var hún aðeins fjögurra mánaða gömul .
" Við gerðum okkur ekki grein fyrir því hvað þetta var mikið , við vorum svo ung og kannski erfitt að meðtaka svona upplýsingar , " segir Ragnhildur , móðir Snæfríðar , en hún og maðurinn hennar , Ingi Sturluson , eiga auk Snæfríðar þrjá yngri stráka .
" Hún er skilgreind lögblind og er í raun og veru alveg blind þegar það er mikil birta , sérstaklega þegar það er snjór .
" Þjónustan ekki í boði hér á landi Snæfríður þarf oft að treysta á liðveislu í sínu daglega lífi .
Hins vegar er fötlun hennar nánast ósýnileg og fellur hún því ekki inn í stöðluð hólf kerfisins .
Auk þess gleymist fötlun Snæfríðar oft enda ber hún hana ekki með sér .
Hún notar gleraugu og segir Ragnhildur að oft sé gert ráð fyrir að gleraugu leiðrétti sjónina , sem þau gera ekki .
Auk þess er hún með svo sértæka fötlun að ekki er til almennileg þjónusta fyrir hana hér á landi .
" Í Bandaríkjunum vitum við til þess að unnið er með Acromatopsiu-börn á sértækum heilsugæslustöðvum eftir ákveðnum aðferðum .
Þar er kannað hvaða gler og hvaða skygging hentar þeim í allt að 3-4 daga í mismunandi aðstæðum .
Hér heima fer hún í eitt skipti upp á Þjónustu- og þekkingarmiðstöð , prófar alls konar gler og fær ekki tækifæri til að prófa sig áfram í mismunandi aðstæðum .
Hún bara týnist alveg .
Þegar hún fær sólgleraugu missir hún alla dýptarskynjun , hún sér rosalega illa og hún sér ekki liti eins og við sjáum þá .
T.d. er bleikur fyrir henni eins og brúnn fyrir okkur .
Við mætum líka oft ákveðnu skilningsleysi því hún felur fötlunina svo vel .
Fólki finnst við stundum vera að gera of mikið úr sjónskerðingu hennar , eingöngu af því að hún ber sig svo vel .
Hún er mjög eðlileg en er oft með pírð augu , " segir Ragnhildur .
" Hún er í sömu aðstæðum alla daga og er nú búin að kortleggja skólann sinn og hvað séu mörg skref í átt að útidyrahurðinni og þvíumlíkt .
Þó að hún þekki ekki útlitið á fólki , þekkir hún t.d. fótatakið hjá kennaranum sínum og þekkir lykt .
" Fjölskyldan býr í Kópavogi og greiðir sveitarfélagið fyrir liðveislu í aðeins fimm tíma á viku .
Rest þarf fjölskyldan að greiða úr eigin vasa .
Allir tilbúnir að hjálpa Í sumar heldur Snæfríður til Svíþjóðar í æfingabúðir með fimleikafélagi sínu Gerplu og þarf hún á aðstoðarmanneskju að halda .
Sveitarfélagið greiðir ekkert niður fyrir slíka aðstoð og þarf fjölskyldan því að greiða fyrir tvo í ferðina .
" Gerpla var miður sín yfir því að við þyrftum að borga tvöfalt og ég veit að þau ætla að koma til móts við okkur .
Það er alveg ótrúlegt hvað allir eru tilbúnir að hjálpa til , " segir Ragnhildur .
" Snæfríður þarf á liðveislu að halda nánast hvert sem hún fer .
Um leið og hún er komin í óþekktar aðstæður þá er hún mjög týnd og getur ekki treyst á neitt , " segir Ragnhildur .
" Til dæmis gengur hún ekki ein heim úr skólanum þegar skilyrði eru slæm , mikil birta eða snjór .
Við hjónin þurfum alltaf að sjá til þess að annað hvort okkar sé heima eða við séum þannig undirbúin að geta sótt hana á daginn .
Það er svo margt svona sem fólk gerir sér ekki grein fyrir og er þetta mikil aukavinna .
" Hljóp á alla bílaspegla Snæfríður er afburðanemandi og á marga góða vini .
En þrátt fyrir að vera félagslega sterk einangrast hún stundum .
" Það gekk rosalega vel þegar hún var yngri .
Hún var ótrúlega dugleg og þorin .
Hún var á tímabili jafn há og speglarnir á bílunum sem var stundum skelfilegt , því hún hljóp á alla bílaspegla , " segir Ragnhildur og hlær .
Það er gott að geta hlegið að lífinu .
Stundum koma þó þyngri tímabil , því fötlun er oft ákveðið sorgarferli .
Ragnhildur segir að reynt sé að horfa á slík tímabil í lausnum en ekki vandamálum .
" Hún er sjálfri sér nóg en hún á rosalega góðar vinkonur .
Hún er algjör nagli .
" Ragnhildur og Ingi ákváðu að leggja áherslu á það frá byrjun að tala mjög opið um fötlun Snæfríðar .
Þau hafa haldið fyrirlestra fyrir foreldra , kennara og látið búa til sérstök gleraugu fyrir nemendur og kennara til að sýna hvernig hún sér heiminn .
" Snæfríður hélt sjálf fyrirlestur fyrir krakkana og lét þau prófa að grípa bolta með gleraugunum .
Við höfum alltaf haft þetta þannig að krakkarnir hafa fengið að vita hvernig hún upplifir hlutina til þess að þau upplifi ekki að þetta sé eitthvert leyndarmál .
Þegar Snæfríður var í 4. bekk fór hún út í frímínútur .
Hún heyrði að krakkarnir voru í snjókasti og einhver hefði ætlað að kasta í hana .
Þá sagði hún mér að aðalhrekkjusvínið í skólanum hefði kallað að ekki mætti kasta í Snæfríði því hún sæi ekki boltann ! " segir Ragnhildur og hlær .
" Það er mikilvægt að fræða krakkana en auðvitað á það ekki eingöngu að vera mitt hlutverk sem foreldri .
Og að sjálfsögðu er erfitt að þurfa að fara í gegnum þetta í hvert sinn sem við förum á nýjan stað .
En af því að við erum búin að vinna svo vel með nemendum og foreldrum þá gerist það að fólk verður umburðarlyndara .
" 