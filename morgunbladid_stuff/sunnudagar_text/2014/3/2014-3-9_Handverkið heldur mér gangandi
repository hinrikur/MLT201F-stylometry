Nói flutti í haust á dvalarheimilið Hlíð á Akureyri og horfir þaðan daglega yfir einbýlishúsið þar sem fjölskyldan bjó lengst af , Austurbyggð 15 .
" Það er skemmtilegt að horfa heim á hverjum degi ! Ég hafði ekki í myndað mér það , þegar ég byggði húsið ungur maður , að ég ætti eftir að lenda hér á dvalarheimilinu við hliðina , " segir þessi lífsglaði öldungur og hlær .
Jóhann er mikið á ferðinni ; tíður gestur á ýmsum listviðburðum í bænum og brunar líka um nágrennið þegar gott er veður á farartæki sínu , ellinöðrunni , sem hann kallar svo .
Nói situr ekki auðum höndum eins og glöggt má sjá á sýningunni í Listasafninu .
Verk hans þar eru unnin á þessu ári og í fyrra , auk þess sem sýndir eru stólar sem hann framleiddi á árum áður .
" Meiningin var að safna saman gömlum verkum en svo hljóp einhver spenna í mig ...
Halldór er systursonur minn og bauð mér þess vegna að hafa verk inni á sýningunni sinni , sem ég er honum mjög þakklátur fyrir .
Ég vinn mín verk ekki eftir hefðbundnum formum heldur eftir hugdettum sem skapast í draumi eða í formum hluta er ég sé á verkstæðum eða úti í náttúrunni .
Við erum mjög ólíkir í myndformum , hann mörgum árum yngri og hefur myndlist sem aðalstarf en mér finnst samt passa vel að við sýnum saman .
" Jóhann Ingimarsson er þekktur maður á Akureyri og hefur verið í áratugi .
Hann hóf nám í húsgagnasmíði 17 ára og fór að því loknu til Danmerkur og lærði hönnun .
Rak síðan húsgagnaverksmiðju á Akureyri , Valbjörk , frá 1951 til 1970 en þau hjón , hann og Guðrún Helgadóttir , jafnan kölluð Didda , komu þá á fót húsgagnaverslun .
Það var Örkin hans Nóa og fluttu þau inn vönduð húsgögn frá Ítalíu .
Fyrirtækið seldu þau , verslunin var síðar lögð niður , en nú höndla raunar Helga dóttir hjónanna og Kristján eiginmaður hennar með húsgögn í Örkinni hans Nóa í innbænum þótt ekki sé í sama mæli og á árum áður .
Lífið snerist sem sagt meira og minna um húsgögn og það var ekki fyrr en Didda lést , 1993 , að Nói snéri sér að einhverju ráði að listinni en hefur sinnt henni af krafti allar götur síðan .
" Hún var alltaf á móti þessu rugli í mér ! Fannst þetta ljótt , " segir Nói og hlær .
Fjöldi listaverka Nóa prýðir Akureyrarbæ og fyrsta skúlptúrinn , Kærleika , gerði hann einmitt í minningu eiginkonu sinnar og gaf bænum .
Verkið stendur á Oddeyri .
Annað áberandi verk Nóa er Heimur vonar , stórt verk sem stendur norðan við hús Menntaskólans á Akureyri , og það þriðja sem nefna má er Samstaða sem stendur neðst við Strandgötu ; minnisvarði sem reistur var 1996 í tilefni 100 ára samfellds starfs verkalýðsfélaga í Eyjafirði .
Heim vonar og fleiri verk gerði Nói úr afskurði af bobbingum ; stálkúlum sem notuð eru í troll .
Efnið hefur hann fengið gefins og var einmitt með stórt verk úr slíkum afskurði í bígerð – Viskuvitann , 30 metra hátt verk sem hann hugðist færa Háskólanum á Akureyri .
Teikning er af Viskuvitanum á sýningunni , upplýstum á klöppunum sunnan við húsnæði skólans .
" Ég hafði safnað efni í nokkur ár en fékk þær fréttir í haust að það hefði allt verið selt í brotajárn eftir að nýr aðili kom að rekstrinum .
Það tók svo á mig að ég fékk áfall og lenti á sjúkrahúsi .
Þetta verk verður því aldrei unnið .
" Nói sýnir blaðamanni líkan af listaverkinu Síðasti vatnsberinn á Íslandi , verkið sjálft stendur á Þórshöfn en Nói er einmitt sjálfur af Langanesinu .
Hann dregur fram fleiri módel , m.a. af borði og bekkjum : " Ég gerði módel af þessum útiverkum sem mér datt í hug að gaman yrði að setja upp við hvert eyðibýli á Langanesi .
Þetta yrði gert úr rekaviði og unnið í grunnskólanum á Þórshöfn .
En þetta er reyndar ennþá bara hugmynd hjá mér .
" Margir eru sestir í helgan stein á þessum aldri , jafnvel fyrir löngu , en það hvarflar ekki að Nóa .
Hann er uppfullur af hugmyndum og hefur til að mynda nýlega hannað stól .
" Hugmyndin er reyndar svo góð að ég hélt að ég hlyti að vera að stela henni ! Fletti í gegnum bækur og skoðaði þúsundir stóla en enginn þeirra er svona .
Hugmyndin er bara svona góð ! Ég er búinn að teikna hann í fullri stærð og dauðlangar að vinna hann .
" Athyglisvert er að fylgja Nói úr herbergi hans og niður á jarðhæð , þar sem hann hefur komið upp smíðaaðstöðu í gamla eldhúsi dvalarheimilisins .
" Þetta pláss var fullt af dóti og ekkert notað þannig að ég fékk leyfi til að koma hér upp vinnustofu .
Hér vann ég öll verkin á sýningunni og fleiri hafa hér aðstöðu .
Hér læt ég líka karlana á elliheimilinu setja saman leikföng sem ég hanna , þau eru seld og heimilið fær ágóðann þannig að hægt er að kaupa meira efni til að smíða úr .
" Nói gefur ekkert eftir og er fullur af hugmyndum .
" Ég geri töluvert af því rissa ; það heldur mér alveg gangandi að vera í handverki og teikna þess á milli .
Ég er ekki eins og sumir karlarnir hér á elliheimilinu að vilja bara lúra inni á herbergi .
Ég vil hafa nóg að gera , " segir Jóhann Ingimarsson við blaðamann Morgunblaðsins .
Landtaka varð til í slippnum Nói lagði drög að fyrsta skúlptúrnum fyrir mörgum áratugum , en verkið varð þó ekki að veruleika fyrr en nýlega .
" Ég hitti Skapta í Slippnum , sem sagðist hafa verið að fá nýja járnskurðarvél sem hann vildi að ég skoðaði ; vélin myndi skera út fyrir mig hvað sem ég teiknaði .
Ég rissaði eitthvað , vélin skar og ég geymdi þetta .
Sá svo , þegar ég skoðaði útskurðinn löngu seinna , að þetta var ágætis mynd ! Þetta eru Helgi magri og Þórunn hyrna að sigla inn Eyjafjörð .
Verkið heitir Landtaka og er á sýningunni á Listasafninu .
" 