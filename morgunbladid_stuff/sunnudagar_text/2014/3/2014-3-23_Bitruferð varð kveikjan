Ég var nú búin að bræða það með mér í svolítinn tíma , " segir Anna spurð um tilurð þess að hún byrjaði að halda úti matarbloggi undir eigin nafni " Svo hélt hestahópurinn minn á hrekkjavökuhelgi á gistiheimilinu Bitru í október 2013 , þar sem ég var meðal annarra með veitingar í takt við þemað .
Ég ákvað síðan að nota þær sem byrjunarpunkt að bloggi , " bætir hún við en hún hefur bloggað síðan .
Sviðapottur ömmu uppáhaldseldhúsáhaldið Margar litríkar og gómsætar myndir , af ýmsum réttum , er að finna á bloggsíðu Önnu .
Sjálf segir hún áhugann á mat og matargerð hafa þróast með sér með tímanum .
" Ég er búin að vera húsmóðir í 26 ár og hef þurft að vera með alls konar boð og veislur og slíkt í gegnum tíðina .
Smám saman fór mér að þykja ofsalega gaman að búa til allavega mat .
Góðar viðtökur hafa síðan líka hvatt mig til dáða held ég , " bætir hún við .
Sé einhver hlutur sem Anna getur ekki verið án í eldhúsinu segir hún það sviðapott ömmu sinnar og nöfnu , Önnu Kristmundsdóttur heitinnar , sem er henni mjög kær .
" Amma hafði átt þennan pott frá því hún var ung kona og ég fékk hann eftir hennar dag .
Hann er eflaust orðinn um 80 ára gamall , " segir hún .
Bætir hún við að hún eldi allt mögulegt í pottinum góða .
Árlega eldar hún líka í honum saltkjöt og baunir fyrir fjölskylduna , að hætti ömmu sinnar .
" Ég held að það sé ekki beðið með meiri eftirvæntingu eftir neinni máltíð sem ég elda , " segir hún létt í bragði .
Rósavatn og aðrar nýjungar úr Austurlandamörkuðum Anna segist sjálf ekki aðhyllast neina eina stefnu í matargerð fremur en aðrar , nema hvað henni finnist alltaf spennandi að prófa eitthvað nýtt og framandi – ekki síst langt að .
Kíkir hún reglulega í sérverslanir á borð við Frú Laugu og eins í ýmsa Austurlandamarkaði sem finna má orðið hér , eins og Istanbúl-markaðinn í Ármúla , MaiTai við Hlemm og fleiri .
" Úrvalið er orðið svo mikið og auðveldara að ná sér í ýmis framandi hráefni til að prófa eitthvað nýtt , " segir hún .
Anna gefur hér uppskriftir að tveimur réttum , annars vegar ljúffengri ídýfu , sem hún segir frábæran partímat eða bara þegar fólk vill gera vel við sig .
Hinn rétturinn kemur lengra að eða frá Mið-Austurlöndum , en það er panna cotta-rjómabúðingur , með hindberjalagi krydduðu rósavatni .
" Rósavatnið hefur verið notað um aldir í matreiðslu í löndum eins og Persíu , Íran og víðar .
Það er í raun hliðarvara sem verður til þegar verið er að vinna olíu úr fullblóma rósum til að nota í ilmvötn .
Vatnið er m.a. mikið notað í sælgætis- og kökugerð , til að krydda drykki og fleira , " segir hún að endingu .
Panna cotta með hindberjum og rósavatni Fyrir 4-6 Rjómalag : 5 dl rjómi 50 g sykur 3 blöð matarlím 3 msk .
rósavatn Ath. Ef þú færð ekki rósavatn er fínt að nota fræ úr vanillustöng í staðinn .
Hindber : 200 g frosin eða fersk hindber 2 msk .
rósavatn ( má sleppa ) 2-3 msk .
flórsykur Skraut : saxaðar pistasíuhnetur candy floss ( úr dós ) rósablöð , vel þvegin Aðferð : Rjómi og sykur eru hituð að suðu , á lágum hita , í ca .
15 mín .
Athugið það má EKKI sjóða .
Á meðan er matarlím bleytt upp í köldu vatni þar til mjúkt , þá það tekið upp og auka vatn kreist úr .
Takið pottinn með rjómablöndunni af hellunni og setjið matarlímið út í og hrærið þar til leysist upp .
Kælið þá í smástund .
Bætið þá rósavatninu út í .
Hellið blöndunni í könnu í gegnum sigti og setjið inn í ísskáp .
Kælið þar til fer að þykkna og halda lögun eða í um 40 mínútur .
Berin eru marin létt og blandað saman við rósavatn og flórsykur .
Gott er að smakka berin áður en þau geta verið missúr .
Þegar rjómablandan er byrjuð að stífna , er helmingnum hellt í 4-6 glös og þau sett í kæli þar til rjóminn er alveg stífur .
Þá er helmingurinn af hindberjunum settur ofan á og svo aftur rjómi og ber .
Látið bíða í ísskáp í nokkra tíma .
Ég hef gert þetta deginum áður ( óskreytt ) , sem var í góðu lagi .
Til að skreyta glösin , er söxuðum pistasíum dreift ofan á , þar á eftir Candy Floss-toppi ( fallegt að hafa hann bláan eða ljósgrænan ) .
Athugið að taka Floss-ið úr dósinni með 2 göfflum ( svo það bráðni ekki milli fingra ) .
Loks fara 1-2 rósablöð ofan á , bleik eða rauð .
Heit cheddar ídýfa með chorizo og jalapeno 250 g chorizo-pylsa , söxuð 1 grænt chili , saxað ( fræheinsað ) 1 krukka niðursoðinn jalapeno pipar , saxaður ½ tsk .
cumin 1/4 tsk .
cayanne pipar 1½ msk .
hveiti 1½-2 bollar kjúklingasoð 2 bollar rifinn Ísbúi 1 bolli rifinn cheddar Kóríanderlauf , söxuð Nachos Aðferð : Chorizo-pylsan er steikt á miðlungshita í um 5 mín. , þá er kryddi , chili og jalapeno bætt við og steikt áfram í smástund .
Hveiti er næst hrært saman við og látið steikjast í augnablik , áður en soði er hrært saman við og hitað að suðu .
Ostunum er þá bætt við og hitað þar til þeir eru bráðnaðir og dýfan vel heit í gegn ( um 3 mín ) .
Kóríanderlaufum er dreift ofan á og borið fram með nachos .
Sniðugt er að bera ídýfuna fram í fondue-potti eða öðru íláti , sem hægt er að halda heitu .
