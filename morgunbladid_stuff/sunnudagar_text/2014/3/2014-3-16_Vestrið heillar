Þegar Íslendingar settust fyrst að í Albertafylki í Kanada fylgdu þeir Kyrrahafslestinni og kynntu sér möguleg svæði til búsetu .
Þannig settist skáldið Stephan G. Stephansson , einn þekktasti íslenski vesturfarinn , að skammt frá Medicine-á norður af Calgary , um 160 km fyrir sunnan Edmonton 1889 .
Þá var Edmonton þorp , sem byrjaði sem verslunarmiðstöð með skinn og fleira 1795 , en 1905 var Edmonton gerð að höfuðborg Alberta og er nú fimmta fjölmennasta borg Kanada og sú nyrsta með yfir milljón íbúa .
Auður og uppbygging Alberta er auðugasta fylki Kanada , þökk sé olíunni , svarta gullinu .
Fyrir bragðið er mikill vöxtur í fylkinu og þangað flytja margrir frá öðrum stöðum í Kanada , meðal annars nýfluttir Íslendingar til Kanada .
Eins og allar milljónaborgir hefur Edmonton upp á allt að bjóða .
Veðrið fer eftir árstíma .
Þannig var 38 stiga frost í byrjun mánaðarins og vegna kælingarinnar var það á við 50 stiga frost .
Um liðna helgi fór hitinn yfir frostmark og framundan er betri tíð í haga .
En það er þarna eins og á landi ísa að fólki er ráðlagt að kynna sér veðurspána og klæða sig samkvæmt því .
Svo virðist sem alltaf sé einhver hátíð í gangi í Edmonton og því ekki furða að borgin skuli vera kölluð hátíðaborg Kanada .
Í fyrri viku var til dæmis Íslandsvika í borginni vegna fyrsta beina flugs Icelandair frá Íslandi til Edmonton og voru talsmenn ferðamála í Edmonton mjög ánægðir með hvernig til tókst .
Edmonton er vel í sveit sett .
Ekki aðeins er margt að sjá , skoða og gera í borginni heldur er til þess að gera tiltölulega stutt til ýmissa annarra staða .
Vegalengdir eru miklar í Norður-Ameríku en ekki er nema um tveggja tíma akstur suður til Calgary og þaðan er ekki langt í Klettafjöllin og náttúrufegurðina í Banff , við Louise-vatn og Jasper .
Leiðin til Vancouver , Victoria og Seattle í Bandaríkjunum er vinsæl ferðamannaleið .
Fyrir Íslendinga er ekki síðra að aka um Íslendingabyggðir í Saskatchewan og Manitoba .
Flug á milli Edmonton og Winnipeg tekur um tvo tíma , en akstursleiðin er um 1.350 km .
Stærsta verslunarmiðstöðin Verslunarmiðstöðin West Edmonton Mall ( WEM ) er stærsta verslunarmiðstöðin í Norður-Ameríku .
Þar eru yfir 800 verslanir , 10 skemmtigarðar , tvö hótel og yfir 100 matstaðir .
Eins og gefur að skilja er WEM mikið aðdráttarafl en á góðum degi fyrir jól koma þangað yfir 200.000 manns .
Það er auðvitað að æra óstöðugan að ganga inn og láta kylfu ráða kasti , en víða má fá kort af svæðinu með nafnaskrá og með það í farteskinu er eftirleikurinn auðveldur .
Skemmtigarðarnir eru heimur út af fyrir sig .
Vatnsgarðurinn er með um 20 rennibrautir og stærstu öldulaug heims .
Leiktækjasalurinn Galaxyland er með á þriðja tug leiktækja .
Sögunni eru gerð góð skil og þegar blaðamaður leit þarna inn um liðna helgi vakti höfrungur , sem sýndi listir sýnar í sérstakri laug , mikla athygli .
Öflug atvinnumannalið Goðsögnin Wayne Gretzky , besti íshokkíleikmaður sögunnar , er helsta íþróttastolt höfuðborgarinnar og heimamenn þreytast aldrei á því að minna á að Edmonton Oilers hefur fimm sinnum fagnað meistaratitlinum í NHL-íshokkídeild Norður-Ameríku .
Fótboltaliðið Edmonton Eskimos hefur heldur ekki slegið slöku við í kanadísku deildinni og hampað titlinum 13 sinnum .
Tarantúla á safni og golf Blaðamaður hefur nokkrum sinnum komið til Edmonton og alltaf upplifað eitthvað nýtt .
Í boðsferð Icelandair að þessu sinni kynntist hann meðal annars stemningunni í þinghúsinu , fór í Konunglega Albertasafnið og strauk þar tarantúlu .
Hann fékk innsýn í líf skinnasala á 18. öld og sá götulíf eins og það var um aldamótin 1900 í virkisgarðinum Fort Edmonton Park .
Auk þess er vert að geta þess að útivistarsvæði eru víða og margir golfvellir , þar sem hægt er að fara 18 holur fyrir 15 dollara , um 1.500 krónur .
