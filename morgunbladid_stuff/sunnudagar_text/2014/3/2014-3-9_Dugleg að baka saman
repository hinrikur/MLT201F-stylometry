Edda Hermannsdóttir fjölmiðlakona segir fjölskylduna stunda íþróttir mikið og mexíkanskur matur sé í uppáhaldi hjá öllum .
Þátturinn sem allir geta horft á ? Vilji okkar foreldranna er nú ekki virtur oft þegar kemur að sjónvarpsáhorfi þótt það komi einstaka sinnum fyrir .
Það eru ekki margir sjónvarpsþættir sem slá í gegn hjá öllum en við vorum öll mjög þakklát fyrir Fólkið í blokkinni sem við gátum öll hlegið að .
Síðan á Gói miklar þakkir skildar fyrir að gera úlfatímann á sunnudögum mjög skemmtilegan .
Maturinn sem er í uppáhaldi hjá öllum ? Mexíkanskur matur rennur alltaf ljúflega niður hjá öllum fjölskyldumeðlimum .
Þá er auðvelt fyrir alla að taka þátt í undirbúningi og þá er líka leyfilegt að borða með puttunum og subba sig út .
Pasta er líka í miklu uppáhaldi hjá krökkunum , sem er í raun stórmerkilegt því ég hef aldrei kunnað að elda góða pastarétti .
Skemmtilegast að gera saman ? Okkur finnst skemmtilegast að vera úti saman og þá helst í sundi .
Nú er sá yngri líka byrjaður á skíðum , sem er frábær fjölskylduafþreying .
Börnunum finnst þó heita súkkulaðið eftir skíðin næstum því meira sport en skíðin sjálf .
Dóttir mín sér síðan um að láta alla spila reglulega , sem er mjög skemmtilegt .
Borðið þið morgunmat saman ? Það er ekki mikil regla á því en um helgar borðum við alltaf saman .
Á virkum dögum borðum við oft saman en allra þreyttustu fjölskyldumeðlimirnir vilja stundum sofa lengur yfir dimman vetrartíma .
Kvöldmatartíminn er hins vegar okkar tími þar sem farið er yfir atburði dagsins .
Hvað gerið þið saman heima ykkur til dægrastyttingar ? Við stundum öll mikið af íþróttum .
Það er því kærkomið að vera heima á náttbuxunum að spila eða baka sem við gerum nú mikið af til að slappa af .
Börnin sjá líka um að framleiða teiknuð listaverk á hverjum degi .
