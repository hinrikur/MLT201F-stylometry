Graduale Nobili hefur starfað frá árinu 2000 og kallar sig dömukór .
Kórinn er skipaður 24 dömum aldrinum 18-25 ára og hefur alla tíð verið undir stjórn Jóns Stefánssonar .
Á sunnudag mun kórinn halda svokallaða Karlakórstónleika þar sem dömurnar spreyta sig á helstu " karlakórslögum " Íslendinga .
Þær Eygló og Harpa Ósk hafa báðar lengi verið tengdar kórastarfinu í Langholtskirkju og eru nú báðar meðlimir í Graduale Nobili .
Segja þær að karlakórslögin hafi blundað í þeirra innri tenór í þónokkur ár og að nú fái þær loksins að hleypa honum út .
Þegar komin var vöntun á hressilegu aukalagi fyrir tónleika kórsins stakk kórstjórinn þeirra , Jón Stefánsson , upp á því að kórinn syngi Brennið þið vitar .
" Eftir það vildum við taka þetta alla leið og höfum verið að syngja þessi helstukarlakóralög , t.a.m. Ísland , Ísland eg vil syngja og Fóstbræðralag , " segir Harpa Ósk .
" Til að ganga úr skugga um að við værum að gera þetta almennilega fórum við í heimsókn á æfingu bæði hjá Karlakórnum Fóstbræðrum og hjá Karlakór Reykjavíkur og fengum þá til að hlusta á okkur , " bætir Eygló við .
Stúlkurnar í kórnum ákváðu síðan að nota tækifærið og taka þátt í Mottumars , bæði til að láta gott af sér leiða og til að auglýsa tónleikana .
Þrátt fyrir að vera flokkaður sem kirkjukór hafa stúlkurnar í Graduale Nobili tekið þátt í ýmsum öðrum verkefnum utan kirkjunnar í gegnum tíðina .
Til að mynda var kórinn fenginn til þess að syngja inn á Biophiliu , nýjustu plötu Bjarkar Guðmundsdóttur sem út kom árið 2011 .
Með því fylgdi tæplega tveggja ára langt tónleikaferðalag þar sem stúlkurnar heimsóttu meðal annars Bandaríkin , Suður-Ameríku , Tókýó og ýmis lönd í Evrópu .
Tónleikarnir verða í Langholtskirkju 23. mars klukkan 20.00 .
Miðaverð er 2.000 krónur en veittur er afsláttur fyrir námsmenn og karlakórsmeðlimi nær og fjær .
