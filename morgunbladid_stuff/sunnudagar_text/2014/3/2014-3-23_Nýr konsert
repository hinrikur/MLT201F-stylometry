Píanókonsertinn " Grúi " eftir Eirík Árna Sigtryggsson verður frumfluttur á tónleikum Sinfóníuhljómsveitar áhugamanna í Seltjarnarneskirkju á sunnudag klukkan 17 .
Einleikari er Tinna Þorsteinsdóttir .
Tónleikarnir hefjast á tveimur stuttum tónverkum eftir Armas Järnefelt , " Praeludium " og " Berceuse " .
Järnefelt var finnskt tónskáld og stjórnandi sem uppi var á fyrri hluta síðustu aldar , mágur Sibeliusar .
Síðasta verk á efnisskránni er " Sinfónía númer 6 " eftir bandaríska tónskáldið Alan Hovhaness .
Verkið er flutt í minningu Martins Berkofskys sem lést fyrir skömmu .
Hann bjó um skeið á Íslandi , tók virkan þátt í íslensku tónlistarlífi og beitti sér talsvert á seinni árum við að endurvekja áhuga á verkum Hovhaness .
Stjórnandi á tónleikunum er Oliver Kentish .
