Eftir að hafa eytt talsverðum tíma við kvikmyndatökur í þessu mikilfenglega landslagi get ég fullyrt að hér er einhver einstæðasta náttúra sem fyrirfinnst nokkurs staðar á jarðríki – og ég hef komið til margra staða og skoðað myndir af enn fleiri mögulegum tökustöðum , " sagði bandaríski kvikmyndaleikstjórinn Darren Aronofsky þegar hann kom fram í vikunni , ásamt söngkonunum Björk Guðmundsdóttur og Patti Smith , og kynnti hátíðarsýningu á nýrri stórmynd sinni , Noah , og hljómsveitaveislu í Hörpu ; hvort tveggja til styrktar náttúruverndarhreyfingum á Íslandi .
Hann bætti við : " Náttúran hér á Íslandi er afar sérstök og það sem gerir það sérstakt fær fólk líka til að koma hingað .
Þegar fólk sér Noah mun það átta sig á því að öll kvikmyndin er undir áhrifum fegurðar þessarar náttúru , allir þættir hennar ; búningar , förðun , tæknibrellur , allt er það undir áhrifum af landslaginu , litum þess og áferð .
Við sköpuðum risastórar tölvugerðar skepnur úr hraunbreiðunum .
" Því má bæta við að Patti Smith var hér á ferð með leikstjóranum , því hún samdi vögguvísu sem hljómar í kvikmyndinni og flytur hana í lokin ásamt Kronos-kvartettinum kunna .
Kvikmynd Aronofskys um Nóa og örkina hans , með leikurunum Russell Crowe , Emmu Watson , Jennifer Connelly og Anthony Hopkins , fer í almennar sýningar hér á landi um næstu helgi , um leið og hún verður frumsýnd í Bandaríkjunum .
Aronofsky , sem er 45 ára gamall , er einn athyglisverðasti kvikmyndagerðarmaður Bandaríkjanna um þessar mundir , höfundur sex kvikmynda sem hafa hlotið fjölda verðlauna .
Þar á meðal má nefna The Wrestler , með Mickey Rourke og Marisu Tomei , og Black Swan , en fyrir hana var hann tilnefndur til Óskarsverðlauna sem besti leikstjórinn og hreppti Natalie Portman þau fyrir bestan leik .
Aronofsky segist lengi hafa gengið með þann draum í maganum að gera kvikmynd um Nóa og hafi hann undrast það að enginn væri búinn að gera slíka stórmynd , um eina elstu sögu mannkyns , sögu sem tilheyrir öllum , sama hverrar trúar þeir séu .
Hún sé eins og staður á heimsminjaskrá , sameign manna ; saga um samband manna við vatn .
" Ég fór að hugsa um Nóa þrettán ára gamall , " sagði hann fyrir sýninguna á Noah í vikunni .
" Ég var þá með stórkostlegan kennara sem sagði okkur krökkunum að taka fram blað og penna og skrifa eitthvað um frið .
Ég endaði á að skrifa ljóð um Nóa og það vann til verðlauna í samkeppni hjá Sameinuðu þjóðunum .
Það var í fyrsta skipti sem ég vann nokkurn skapaðan hlut .
Þar hófst vegferð mín sem sagnamanns en Nói fór ekki úr huga mér – og hér erum við , 32 árum síðar , og sagan komin á breiðtjald .
" Á ferð um einstakt landslag Aronofsky kom fyrst til Íslands árið 1998 þegar honum var boðið hingað með fyrstu kvikmynd sína , Pi , á kvikmyndahátíð .
" Þá var ég að mestu í Reykjavík , sem var frábært , en einn daginn var mér boðið í bílferð til Nesjavalla .
Það var stórkostleg ferð um einstakt landslag og áhugi minn var vakinn , " segir hann .
Árið 2007 kom leikstjórinn aftur og var viðstaddur opnun Vatnasafns listakonunnar Roni Horn í Stykkishólmi .
" Þá ók ég um og það var hreint makalaus ferð , " segir hann .
" Ég var á ferð um einstakt landslag og fór að sjá fyrir mér hvernig það gæti hentað sögunni um Nóa .
Ég var í umhverfi sem var ólíkt öllu sem ég hafði áður séð eða upplifað .
Skömmu síðar var sagan farin að taka á sig form og við tókum að íhuga Ísland alvarlega sem helsta vettvanginn fyrir tökurnar .
Þá voru íslensk stjórnvöld líka farin að styðja við slík verkefni með því að endurgreiða hluta kostnaðarins og ég vona svo sannarlega að haldið verði áfram á þeirri braut .
Á sama tíma og við unnum hér var unnið að fimm stórum kvikmyndaverkefnum víða um land .
Þegar við leikmyndahönnuðurinn fórum að skoða Ísland betur ákváðum við að öll fagurfræði kvikmyndarinnar og útlit yrði undir áhrifum íslensks landslags .
Að fá að taka þessa kvikmynd hér , með þessari áherslu á náttúruna , má líkja við að ég væri að gera kvikmynd um myndlist og fengi að taka hana í Louvre-safninu ...
Þetta er einstakt land .
" Þegar blaðamaður ræddi við Aronofsky vildi hann árétta að reynt var að ganga af mikilli nærgætni um náttúruna hér .
" Þegar við vorum að leita að tökustöðum fórum við til að mynda ekki á staði sem eru of viðkvæmir .
Við fórum varlega og reyndum að skilja ekkert eftir okkur .
Til dæmis getur mosabreiða virst þola ýmislegt en sú er alls ekki raunin , það getur hafa tekið hana hundruð ára að ná að skjóta rótum og breiða úr sér .
Við vorum með strangar reglur um endurvinnslu á tökustöðum .
Stundum þegar kvikmyndafyrirtæki fara til annarra landa að framleiða kvikmyndir er þeim nokkuð sama hvað áhrif þau hafa en ég hef alltaf – mögulega vegna þjálfunar minnar á sviði líffræði – haft ríka tilfinningu fyrir umhverfismálum , " segir hann .
Enn ekki spillt með raflínum Greint hefur verið frá því í fréttum að kvikmyndin um Nóa væri þegar umdeild í einhverjum löndum .
Meðal annars hafa þrjú ríki í Mið-Austurlöndum bannað sýningar á henni .
Hann gefur ekki mikið fyrir það .
" Kvikmyndin er aðeins umdeild meðal fólks sem hefur ekki séð hana .
Nú er hún byrjuð í forsýningum og þau skrif sem birtast eru jákvæð og lofsamleg ; áhorfendur eru sáttir við myndina og styðja hana .
Lítill hluti jarðarbúa fylkir sér bak við bókstafskenningar en við hvað miða þau ? Kaflinn um Nóa í Biblíunni er stuttur , fjórir hlutar alls , nokkur hundruð orð .
Við erum trú þeim , en þurfum að gæða þá lífi , fá efnið til að lifna á hvíta tjaldinu fyri áhorfendur á 21. öldinni .
Sýningar á Noah hafa verið bannaðar í þremur íslömskum ríkjum en þar er líka bannað að sýna lifandi eftirmyndir manna og dýra í listum .
" Í lokin beinir Aronofsky aftur talinu að íslenskri náttúru , sem stendur huga hans nærri .
Hann segir hin ósnortnu víðerni gríðarlega mikilvæg , og verða sífellt mikilvægari þegar ósnortin náttúra sé horfin víðast hvar annars staðar .
" Hún er hinn stóri fjársjóður framtíðarinnar .
Þessum hornum fækkar sífellt í heiminum og þau verða sífellt mikilvægari og verðmætari .
Hér hefur víðernum enn ekki verið spillt með girðingum og raflínum , " segir leikstjórinn .
