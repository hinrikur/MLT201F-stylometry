Rúmum þremur mánuðum eftir skotbardaga lögreglu í Árbæ eru enn ummerki eftir aðgerðirnar í stigaganginum í Hraunbænum þar sem hinn látni bjó .
Blóð er á veggjum og í teppi .
Veraldlegar eigur mannsins voru settar í geymslu sem er opin upp á gátt .
Íbúar hússins hafa reynt að fá svör við því hver eigi að bera kostnað vegna þrifa en ekki tekist .
Íbúð mannsins hefur enn ekki verið afhent Félagsbústöðum .
Að morgni annars desember var lögregla kölluð til vegna hávaða að íbúð í Hraunbæ í Árbæ .
Þetta átti eftir að vera útkall sem lengi verður í minnum haft .
Lögreglan mætti þar skothríð og eftir rúmlega fjögurra klukkutíma umsátur , þar sem lögreglumaður fékk meðal annars högl í hjálminn sinn og sérsveitarmaður skot í skjöldinn sinn , féll skotmaðurinn fyrir hendi sérsveitarinnar .
Lögreglan var búin að skjóta töluverðu magni af gasi inn í íbúðina skömmu áður og var því ekki hægt að gera að sárum skotmannsins inni í íbúðinni .
Var hann borinn helsærður niður í anddyrið þar sem sjúkraflutningamenn reyndu að bjarga lífi hans .
Þremur mánuðum síðar er stigagangurinn við Hraunbæ 20 enn litaður af atburðunum .
Íbúar eru orðnir langeygir eftir að stigagangurinn verði þrifinn enda blóðsletturnar enn vel sjáanlegar .
" Það var allt annað en jólalegt að ganga upp blóðugar tröppurnar á hátíð ljóss og friðar , " segir einn íbúa en enginn vildi koma í viðtal undir nafni .
Skömmu eftir atburðina var teppið úr anddyri hússins rifið upp og hent í gám fyrir utan en það var alblóðugt .
Anddyrið hefur verið flísalagt en blóð er enn á stigagangi .
Íbúarnir segja að atvikið sé greypt í huga þeirra og þótt þeir skilji vel að rannsókn geti tekið sinn tíma vilja þeir fá einhver málalok og að ummerkin verði afmáð .
Sjálfir hafa þeir reynt að fá svör í gegnum húsfélagið og sem íbúar en segjast hafa komið að lokuðum dyrum .
Einn íbúanna segist hafa reynt að fá svör við því hver eigi að þrífa og hvort íbúar megi yfirhöfuð láta þrífa ganginn , en ekki tekist .
Samskiptin við lögreglu og ríkissaksóknara Blaðamaður upplifði það sama og íbúar þegar leitað var svara við því hver bæri ábyrgð á því að koma stigaganginum í samt horf eftir aðgerðir lögreglu .
Starfsmaður embættis Ríkissaksóknara vildi fyrst ekki kannast við að málið væri á könnu embættisins .
Starfsmaður tæknideildar lögreglunnar staðfesti að deildin hefði afhent ríkissaksóknara öll sín gögn fyrir tveimur vikum .
Eftir ítrekaðar beiðnir fékkst þetta svar frá Sigríði Friðjónsdóttur ríkissaksóknara : " Ríkissaksóknari fer með rannsókn á aðgerðum lögreglu , sbr. 35. gr. lögreglulaga nr. 90/1996 , og er það mál enn til meðferðar við embættið .
Lögreglustjórinn á höfuðborgarsvæðinu sinnir öðrum verkefnum sem varða þá atburði sem þarna urðu .
" Samkvæmt upplýsingum frá lögreglunni telja þeir að íbúðareigandi , sem eru Félagsbústaðir , og leigutaki eigi að bera kostnað af því að skipt verði um teppi í stigaganginum .
Samkvæmt tveimur teppabúðum sem hafa unnið í Hraunbænum við nánast alveg eins hús kostar 550-650 þúsund að skipta um teppi í öllum stigaganginum .
Fjölskyldan fær engin svör Veraldlegar eigur hins látna voru færðar út úr íbúðinni og settar í geymslu í kjallara hússins sem er of lítil til að rúma allt þannig að eigurnar flæða fram á stigaganginn .
Anna Jóna Jónasdóttir , systir mannsins sem féll í aðgerðunum , segir að enginn frá yfirvöldum hafi haft samband við fjölskylduna vegna dótsins í geymslunni .
" Við vitum minna en ekki neitt .
Þetta er mjög skrýtið mál .
Okkur var sagt að það væri búið að setja dótið hans í gám .
Það hefur enginn hringt í okkur eða ekki neitt .
Okkur leiðast þessar fréttir um blóðið í stigaganginum því ég fæ þá á tilfinninguna að hann hafi verið dreginn niður stigaganginn .
" Einhver vinna er komin af stað við fjölbýlishúsið ; það er búið að skipta um rúður sem sneru út á bílaplan en það var gert í síðustu viku .
Einnig er búið að panta nýja hurð og verður hún sett í íbúðina öðrum hvorum megin við helgina .
Óvíst er hvenær verður skipt um teppi á stigaganginum .
Félagsbústaðir eiga íbúðina Félagsbústaðir hf. eiga og reka 2.208 leiguíbúðir í Reykjavík og meðal annars íbúðina í Hraunbæ 20 sem skotmaðurinn leigði .
Birgir Ottósson , forstöðumaður Félagsbústaða , segist vilja klára málið sem fyrst því þarna búi annað fólk og algjör óþarfi fyrir það fólk að vera stöðugt áminnt um hvað gerðist .
" Komi eitthvað fyrir í okkar íbúðum þá spáum við ekkert í hver eigi að greiða .
Við vöðum bara í málið , hreinsum til , græjum og gerum .
Ef við eigum rétt á endurkröfu þá förum við í það seinna .
Klárum bara málin .
Í þessu máli máttum við koma og hreinsa aðeins til en ekkert eins og maður hefði óskað .
Við höfum ekkert mátt koma síðan því það er enn litið á stigaganginn sem vettvang eftir því sem ég best veit .
" Birgir bætir því við að hann vilji einnig koma íbúðinni í leigu á ný því á meðan hún sé tóm hafi Félagsbústaðir eðlilega ekki tekjur af henni .
" Við bíðum bara eftir að fá hana afhenta .
" 