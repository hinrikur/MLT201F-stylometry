Síðustu ár í sögu þjóðar okkar hafa sýnt með afgerandi hætti að enginn getur orðið forseti Egyptalands gegn vilja þjóðarinnar eða án stuðnings hennar , " sagði Abdel Fattah el-Sisi , marskálkur og varnarmálaráðherra Egyptalands , á miðvikudag þegar hann lýsti yfir framboði sínu í kosningunum í júlí .
Fögur orð frá manninum sem síðasta hálfa árið hefur verið talinn voldugasti maður landsins og herráðsins .
Flestir fréttaskýrendur segja hann öruggan um sigur enda hafa fjölmiðlar landsins hafið hann upp til skýjanna .
Margir segja Egypta nú þurfa að fá " sterkan mann " í valdastólinn .
En el-Sisi hafði í fyrra forystu um að velta fyrrverandi forseta , íslamistanum Mohammed Morsi , úr sessi , fyrsta lýðræðislega kjörna leiðtoga Egypta í mörg þúsund ára sögu þeirra .
Ný kosningalög , sem fulltrúar herforingjanna kynntu í byrjun mars , hafa fengið harða gagnrýni , jafnt af hendi lýðræðissinna sem íslamista .
Kjörstjórnin er hafin yfir lög , ekki hægt að áfrýja úrskurðum hennar .
Hins bera að gæta að skoðanakannanir sýndu að um 67% Egypta lýstu stuðningi við hrottalegar aðgerðir hersins gegn Morsi og stuðningsmönnum hans í Bræðralagi múslíma í fyrra .
Svo hrapallega hafði honum mistekist að sameina þjóðina að baki sér .
Hann beitti þess í stað offorsi til að þröngva bókstafstrú öfgafullra múslíma upp á þjóðina .
Vesturveldin og þá einkum Bandaríkin eru í óleysanlegri klípu .
Þau studdu a.m.k. í orði lýðræðisbyltinguna í Egyptalandi og fleiri arabalöndum en niðurstaðan hefur víðast hvar orðið annaðhvort afturhvarf til fyrri einræðishátta eða upplausn og stríð .
Þegar Egyptar fengu tækifærið þá kusu þeir ( sá helmingur þeirra sem ómakaði sig á kjörstað ) yfir sig ofsatrúarmenn sem innst inni fyrirlíta allt lýðræði og hafa nú sennilega misst megnið af fylgi sínu .
Og nú verða vestræn ríki sökuð um tvískinnung ef þau styðja el-Sisi og menn hans .
Fjölmörg samtök / flokkar og þekktir einstaklingar hafa þegar lýst stuðningi við framboð el-Sisis , nefna má Amr Moussa , fyrrverandi utanríkisráðherra , og Abdel-Hakim Abdel-Nasser , son Gamals Abdel Nassers sem var dáður forseti frá 1954 til 1970 .
Einnig er ljóst að ráðamenn í Sádi-Arabíu , sem styðja nú Egypta með um 12 milljarða dollara framlagi á ári , vilja el-Sisi til valda .
En hvernig persóna er hann , maðurinn sem oft er kallaður Þögli hershöfðinginn ? Hann virðist , öfugt við marga leiðtoga , ekki njóta þess mjög að hlusta á sjálfan sig .
Foreldrar hans eru sanntrúaðir og el-Sisi skreytir oft mál sitt með tilvitnunum í kóraninn .
Börnin eru þrjú , eiginkonan hylur hár sitt með hefðbundinni blæju en annars er fátt vitað um fjölskyldulíf forsetaefnisins sem er 59 ára .
Eitt er samt orðið ljóst : El-Sisi kann að nota loðið orðalag .
Nefna má yfirlýsingar hans um að egypski herinn myndi alltaf standa með þjóðinni , " höggva verður af sérhverja hönd sem skaðar einhvern Egypta " , sagði hann í ræðu í apríl 2013 , skömmu fyrir valdarán hersins í júlí .
Stuðningsmenn Morsis túlkuðu orðin svo að el-Sisi myndi ekki leyfa að stjórninni yrði steypt .
Lék tveim skjöldum Morsi skipaði hann varnarmálaráðherra 12. ágúst 2012 .
Þá var á kreiki orðrómur um að el-Sisi væri í reynd hlynntur Bræðralagi múslíma , væri verkfæri þeirra .
Ákvörðun Morsis var því skiljanleg , el-Sisi virtist skásti kosturinn í röðum hermanna .
En í lok júní var efnt til geysifjölmennra útifunda þar sem krafist var afsagnar Morsis .
Víða kom til átaka .
Herinn gaf í byrjun júlí forsetanum tveggja sólarhringa frest til að koma á stöðugleika .
Fresturinn rann út , herinn undir forystu el-Sisis tók völdin og skipaði lítt þekktan dómara , Adly Mansour , bráðabirgðaforseta .
Deila má um það hvort herinn , sem er mjög vel búinn vopnum , hafi nokkurn tíma misst völdin eftir að hann steypti síðasta konunginum árið 1952 .
Smám saman hefur hann náð tökum á drjúgum hluta allrar vöruframleiðslu í landinu og valdataka Morsis eftir áratuga skeið sýndarlýðræðis hnikaði lítið þessum heljartökum hersins .
Barack Obama Bandaríkjaforseti hefur ekki tekið afstöðu til framboðs el-Sisis en stjórn forsetans dró mjög úr fjárstuðningi við egypska heraflann eftir valdaránið í júlí .
Áður hafði stuðningurinn numið rösklega milljarði dollara á ári .
" Þið sneruð baki við Egyptum og þeir munu ekki gleyma því , " sagði el-Sisi um Bandaríkjamenn .
Hann getur þó huggað sig við að forseti Rússlands , Vladímír Pútín , hefur lýst stuðningi við framboð hans .
Og nýlega sömdu Egyptar við Rússa um vopnakaup fyrir um þrjá milljarða dollara .
