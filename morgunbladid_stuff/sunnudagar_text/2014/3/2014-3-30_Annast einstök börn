Björk Jónsdóttir er skólastjóri Brúarskóla , sem er skóli fyrir börn sem eiga í alvarlegum geðrænum , hegðunar- eða félagslegum erfiðleikum .
Brúarskóli hefur fjórar starfsstöðvar í Reykjavík og þar eru að jafnaði á milli 55-60 nemendur í 5. til 10. bekk í tímabundinni skólavist .
" Þetta er kannski ekki mikill fjöldi nemenda en þörfin er mikil og hér er alltaf biðlisti , " segir Björk .
" Við sinnum einnig ráðgjöf í skólum og leiðbeinum kennurum og þar erum við með þriggja mánaða biðlista .
Það er auðvitað ekki gott að ef hringt er í Brúarskóla og óskað eftir aðstoð í skóla þá skulum við þurfa að segja að það sé þriggja mánaða bið .
Þetta þarf að breytast en það mun einungis gerast með auknum mannskap .
" Hversu mikill er vandi þeirra barna sem koma í Brúarskóla ? " Þegar börn koma hingað er vandinn yfirleitt orðinn mjög mikill , þau hafa komið sér í mikinn vanda í skólanum og eru jafnvel farin að beita þar ofbeldi .
Óæskileg hegðun hefur oft staðið í nokkur ár og þess vegna magnast .
Hegðunarvandamál eru vaxandi áhyggjuefni í skólakerfinu og þó börn sem glíma við alvarleg hegðunarvandamál séu ekki mörg þá hefur hegðun þeirra gríðarleg áhrif á skólastarfið .
Ég heyri úr skólunum að vandinn er að færast niður í fyrsta til þriðja bekk .
Við í Brúarskóla höfum ekki mannskap til að sinna þeim hópi til viðbótar en finnum mjög fyrir aukinni þörf fyrir ráðgjöf á yngri stigum .
" Kunnið þið ekki að vera reið ? Kennarar segja örugglega að þeir kunni ekki að taka á vanda þessara barna .
Hvaða ráð getur þú gefið kennurum ? " Kennara skortir þekkingu á þessu sviði og það vantar fleira fagfólk inn í skólana .
Kennarar segja : Við getum unnið með börn með þroskahamlanir og líkamlega fötlun en við vitum ekki hvernig við eigum að vinna með alvarlegar hegðunartruflanir .
Hér erum við með ýmsar leiðir til að takast á við óæskilega hegðun .
Það er festa í skólastarfinu , börn fara strax í ákveðinn ramma og fá markmið til að vinna að .
Reglur eru skýrar og vel kynntar fyrir nemendum og þeim framfylgt , því ef settar eru reglur þá verður að framfylgja þeim .
Við erum ekki með hefðbundnar frímínútur eða matarhlé , við erum með börnunum allan skólatímann , förum til dæmis með þeim í mat og í útivist og fylgjum þeim í öllu sem þau gera á skólatíma .
Við hrósum markvisst fyrir vel unnin verk og hvetjum börnin til dáða .
Þetta eru miklir snillingar og við höfum alltaf í huga að við erum ekki öll eins og höfum mismunandi þarfir og það þarf að taka tillit til þess .
" Grípa þessi börn til ofbeldis gagnvart ykkur ? " Hingað koma börn sem hafa sýnt alvarlega hegðun en við sjáum lítið af þeirri hegðun .
Við trúum því að börn geti lært æskilega hegðun en þegar börn og unglingar missa stjórn á hegðun sinni kemur fyrir að þau beita ofbeldi .
Oft gerist þetta þegar verið er að gera kröfur til þeirra .
Við stöðvum hegðunina með líkamlegu inngripi að minnsta kosti þriggja starfsmanna .
Allt eru þetta yndisleg börn og það er gaman að vinna með þeim því þau eru skemmtileg , skapandi og hugmyndarík .
Þau þurfa hins vegar mikið skipulag , hvatningu og hrós .
Vandinn er oft orðinn mjög mikill þegar þau koma til okkar og vissulega þyrfti að grípa fyrr inn í .
Ég veit að margir kennarar gera eins vel og þeir geta og oft meira en það í almenna skólanum en af því að ég hef haft kynni af svo mörgum skólum þá veit ég líka að kennarar hafa ekki allir þá þekkingu sem til þarf .
Það er líka lykilatriði að gengið sé í takt og það gerum við hér .
Starfsfólk heldur reglubundið fundi , fer yfir reglurnar og rætt er um hvernig eigi að bregðast við hinum ýmsu uppákomum .
Við lítum á okkur sem fyrirmynd barnanna þannig að okkur ber að fara eftir reglunum og það hjálpar börnunum að sjá að við erum samkvæm sjálfum okkur .
" Hvað hefur reynst best í samskiptum við þessi börn ? " Við erum alltaf að þakka og hrósa fyrir það sem vel er gert og þannig styrkja jákvæða hegðun og sjálfstraust barnanna og aðstoða þau við að verða jákvæðir og öruggir einstaklingar .
Í byrjun eiga þau oft erfitt með að taka hrósi því þau hafa litla reynslu af því að vera hrósað .
Oft spyrja þau : Kunnið þið ekki að vera reið ? Hér notum við alltaf rólegu röddina , börnin eru ekki send heim þótt þau missi stjórn á hegðun sinni heldur er málið leyst í skólanum og svo kemur nýr dagur með nýjum og spennandi verkefnum .
Lykillinn að því að ná til þessara barna er að hrósa þeim þegar þau standa sig vel og hvetja þau áfram .
Þau verða að vita til hvers er ætlast af þeim .
Þau eru með hvatningarkerfi og læra fljótt að með góðri hegðun græða þau .
Við berum mikla virðingu fyrir hverjum og einum .
Foreldrar nefna oft við okkur virðinguna sem er borin fyrir þeim og börnum þeirra og eru þakklátir fyrir að verið sé að byggja börnin markvisst upp .
Öllum líður okkur vel í skipulagi og festu þar sem við vitum til hvers er ætlast af okkur og börn þurfa aðhald og festu bæði heima og í skóla því þannig líður þeim vel .
Við verðum svo alltaf að horfast í augu við það að ákveðinn hópur barna á mjög erfitt með að vinna í stórum hópum þar sem áreiti er mikið og þá verðum við að skapa þeim aðstæður við hæfi og stuðning í skólanum .
" Þunglynd út af tölvunotkun Af hverju líður börnunum sem koma í Brúarskóla svo illa ? " Skýringarnar eru örugglega jafnmargar og börnin eru mörg .
Þau eru öll einstök .
Flestöll börnin sem hingað koma eru með einhvers konar greiningar sem flækja stundum tilveru þeirra en oftast er hægt að leita lausna til að gera þeim kleift að verða virk í skólasamfélaginu .
Mikil tölvunotkun , sjónvarpsáhorf og vinafæð er ein skýring .
Þau eru oft að spila leiki sem eru bannaðir innan 18 ára og það hefur áhrif á hegðun .
Þau einangrast þegar þau eru í tölvuleikjunum , fara lítið út að leika og eiga fáa eða enga vini .
Við verðum vitni að því að börn finna fyrir þunglyndi út af tölvunotkun .
Það er dapur veruleiki .
Við þurfum að kenna þeim að nýta tæknina sér til gagns og upplýsingar .
Hér hafa börnin ekki síma á skólatíma og þau eru í skipulögðum tölvustundum við verkefnavinnu .
" Hafa börnin sem koma til ykkar yfirleitt lítinn áhuga á lestri ? " Einn af mikilvægustu þáttum í lífi hvers einstaklings er að geta lesið sér til gagns .
Við verðum vör við að mörg barnanna skilja ekki ýmis íslensk orð , sem segir manni kannski að þau eru ekki að lesa mikið og að ekki er lesið fyrir þau .
Hér lesa börnin á hverjum degi og það er lesið fyrir þau og nú er að fara í gang hjá okkur sérstakt lestrarátak þar sem við veljum sögur meðal annars úr Þjóðsögum Jóns Árnasonar og einbeitum okkur að dyggðum sem koma mjög við sögu í þjóðsögum okkar .
Við ætlum að vinna með söguramma , með flókin orð og skilgreina þau .
Síðan tengjum við félagsfærni þeim dyggðum sem unnið er með hverju sinni.Við ætlum að vinna með eina dyggð í mánuði og börnin búa til sögur út frá viðkomandi dyggð .
Að lokum verður gefin út bók með sögunum .
Markmiðið er að vekja áhuga á íslensku máli og vinna með félagsfærni , dyggðir og ritun .
" Hvað verður um börnin að lokinni dvöl hjá ykkur ? " Þau eru hérna í níu til tólf mánuði og síðan fer kennari frá okkur með þeim í skólann og hjálpar kennaranum sem tekur við þeim til að reyna að vinna á svipaðan hátt og við gerum .
Þannig berst þekking okkar inn í skólana .
Árangurinn er mjög góður , skólar taka yfirleitt mjög vel á móti þessum börnum og þau koma mjög sjaldan aftur til okkar .
Við fréttum alltaf af þeim og þau halda tengslum við okkur , ef það er til dæmis starfsdagur í skólanum þeirra þá eiga þau það til að koma í heimsókn til okkar .
" Svo ljúka börnin grunnskóla en hvað verður þá um þessa nemendur sem við höfum verið að ræða um , detta þeir gjarnan út úr skólakerfinu ? " Það er ákveðin hætta hjá aldurshópnum milli sextán ára og átján ára og það þyrfti að byggja upp þjónustu fyrir þennan hóp í samstarfi ríkis og sveitafélaga .
Í grunnskólanum er haldið utan um nemendur en í framhaldsskóla verður utanumhaldið minna og þá er hætta á að þeir nemendur sem hér um ræðir flosni upp .
Foreldrar eru mjög áhyggjufullir þegar börn þeirra útskrifast héðan úr 10. bekk því þá tekur ákveðin óvissa við .
Þarna þarf að brúa bil og ég held að við í Brúarskóla gætum gert það í samstarfi við einhvern framhaldsskólann .
" Ertu bjartsýn á framtíð Brúarskóla ? " Já , ég hef gengið sem bjartsýn og jákvæð kona í gegnum lífið og hugsa jákvætt fram á veginn .
Hvað varðar húsnæði og aðbúnað þá er skólinn okkar nokkuð vanbúinn en við sem vinnum hér látum þá hluti ekki hindra okkar daglega starf .
Hér erum við með krítartöflur , slök skólahúsgögn og eigum fáar og lélegar tölvur .
Okkur þætti vænt um að eiga betur búinn skóla og betri húsgögn fyrir börnin og við vonum svo sannarlega að úr þessu verði bætt.Við erum búin að starfa hérna í ellefu ár og skólinn er í stöðugri þróun .
Auðvitað er starfið oft erfitt en hér vinnur frábær samhentur starfsmannahópur sem stendur þétt saman og það gerir hlutina mun auðveldari .
Það er alltaf gaman að mæta í vinnuna og það skiptir máli .
" 