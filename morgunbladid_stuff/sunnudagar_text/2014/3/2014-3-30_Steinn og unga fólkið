Á unglingsárum mínum var beinlínis talin höfuðskylda að gefa unglingum bækur í fermingargjöf og var þetta áður en þægilegasta leiðin til að afgreiða slíkar gjafir þótti vera að setja einhverja þúsundkalla í umslag og skrifa utan á .
Hið dæmigerða fermingarbarn þessa tíma komst ekki undan því að fá Passíusálma Hallgríms Péturssonar , stundum fleiri en eitt eintak , og ekki tók fermingarbarn við þeirri gjöf með hrifningarstunu .
Það viðhorf átti eftir að breytast með vaxandi þroska og fjölmargir eiga ennþá þessa góðu fermingargjöf í bókaskáp og eru stoltir af þeirri eign .
Ein bók var það sem naut umtalsverðra vinsælda á þessum árum , bæði meðal fermingarbarna og þeirra sem vildu gefa bók að gjöf .
Þetta var Ljóðasafn Steins Steinars .
Fermingarbörn tóku mörg fagnandi á móti þessu safni , enda var Steinn mikils metinn í gagnfræðaskólum landsins .
Jafnvel nemendur sem lítinn áhuga höfðu á ljóðum gátu ekki annað en hrifist af Að sigra heiminn , Á Valhúsahæðinni , Barn , Kvæði um Krist og Í draumi sérhvers manns .
Þegar nemendur áttu að velja sér ljóð til upplestrar nutu ljóð Steins umtalsverðra vinsælda .
Steinn var sennilega eina ljóðskáldið sem nemendur dáðu eins og poppstjörnu .
Þeir skildu hann og fannst hann vera að yrkja til sín .
Orðið " ég " kemur ótal sinnum fyrir í ljóðum Steins og unga fólkið átti ekki í neinum vandræðum með að samsvara sig ljóðmælanda og Steinn sagði líka oft " þú " og þá var hinn ungi lesandi sannfærður um að skáldið væri einmitt að tala til hans .
Steinn var svo nálægt skáld og ekki upphafinn og fjarlægur .
Svo var ekki verra að hann virtist vera utangarðs og misskilinn snillingur – það féll sannarlega í kramið hjá ungmennum .
Ljóðasafn Steins er komið út að nýju og mun vonandi rata í sem flesta gjafapakka til fermingarbarna .
Þetta er bók sem allir verða að eiga og ekki slæmt að eignast hana á unglingsaldri .
