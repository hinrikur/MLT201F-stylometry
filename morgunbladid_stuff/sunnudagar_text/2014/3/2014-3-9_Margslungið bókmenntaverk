Skáldsagan Sannleikurinn um mál Harrys Quebert eftir Svisslendinginn Joël Dicker í þýðingu Friðriks Rafnssonar er að slá í gegn hér á landi , eins og annars staðar þar sem bókin hefur komið út undanfarið .
Bókin gerist í Bandaríkjunum og fjallar um rithöfundinn Marcus Goldman sem er með ritstíflu .
Til að ráða bót á henni leitar hann til læriföður síns sem er þjóðþekktur rithöfundur , Harry Quebert .
Skömmu síðar er Quebert sakaður um að hafa átt í ástarsambandi og myrt unglingsstúlku sem hvarf rúmum þrjátíu árum fyrr .
Af stað fer æsispennandi atburðarás og óhætt er að segja að lesendum sé hvað eftir annað komið hressilega á óvart .
" Guðrún Vilmundardóttir , útgáfustjóri hjá Bjarti , hafði samband við mig í byrjun síðasta árs og var þá nýbúin að kaupa réttinn að bókinni sem hafði verið aðalmálið á bókamessunni í Frankfurt haustið 2012 , og bað mig að þýða hana , " segir þýðandinn Friðrik Rafnsson .
" Ég hef gaman af glæpasögum , en er ekkert sérstakur unnandi þeirrar greinar yfirleitt og gefst fljótt upp ef þær grípa mig ekki .
En þessi greip mig strax .
Því oftar sem ég las hana , því betur sá ég hvað hún er margslungið og glæsilegt bókmenntaverk .
" Það er ekki oft sem höfundur kemur lesendum jafn oft á óvart og í þessari bók og Friðrik er spurður hvort hann hafi orðið jafn undrandi og flestir lesendur hljóta að verða .
" Já , " segir hann .
" Ég varð " alltaf hissari og hissari " , eins og krakkarnir segja .
Ég les bækur alltaf nokkrum sinnum áður en ég fer að kljást við að þýða textann .
Í fyrsta lestri geystist ég í gegnum bókina og Dicker tókst að plata mig fram að síðustu síðu .
Þegar ég fór svo að rýna í söguna sá ég hversu ótrúlega vel byggð hún er og þaulhugsuð .
Í viðtali sem ég las við höfundinn sagðist hann hafa skrifað bókina átta sinnum , þannig að hann hefur ekki hrist hana fram úr erminni .
Með hæfilegri einföldun mætti segja að Dicker takist að sameina höfuðkosti þriggja þjóða : svissneska nákvæmni , franskt listfengi og ástríðu , og bandarískan léttleika .
Það er afrek út af fyrir sig .
" Spurður um höfundinn sem nú er orðinn metsöluhöfundur og hlaut Goncourt-verðlaun franskra menntaskólanema og aðalverðlaun frönsku akademíunnar segir Friðrik : " Hann er 28 ára , lögfræðingur að mennt og algert undrabarn , en tíu ára gamall gaf hann út blað um dýr og dýravernd í Genf og fékk þá verðlaun sem efnilegasti ungi ritstjórinn .
Þetta er hans önnur bók .
Hann skrifaði skáldsögu sem kom út fyrir nokkrum árum og vakti ekki mjög mikla athygli og síðan Sannleikann um mál Harrys Quebert sem kom út haustið 2012 og hefur algjörlega slegið í gegn .
" Sannleikurinn um mál Harrys Quebert er væntanleg á enskumælandi markað í vor .
Friðrik er spurður hverju hann spái um viðtökur og segir : " Það er ómögulegt að segja , en bandaríski útgefandinn , Penguin , hefur greinilega tröllatrú á bókinni vegna þess að þeir greiddu metverð fyrir útgáfuréttinn þar er mér sagt .
Bókin var hátt í ár á metsölulista í Frakklandi og hefur komið út í nokkrum löndum , þar á meðal Ítalíu , Spáni , Hollandi og Noregi , og alls staðar fengið mjög fínar móttökur .
Ég á ekki von á öðru en enskumælandi heimurinn taki henni opnum örmum .
Bókin gerist í Bandaríkjunum og Bandaríkjamenn verða eflaust forvitnir að sjá hvernig skrifað er um þá .
Burtséð frá því er afar ánægjulegt að íslenskir lesendur skuli taka henni svona galopnum örmum , það sýnir enn og aftur að við stöndum undir nafni sem bókmenntaþjóð á heimsmælikvarða .
" 