Það verður ekki annað sagt en að Berglind Ólafsdóttir sæki innblásturinn víða , þegar kemur að mat og matargerð .
Eldamennska í sveit og á fjöllum , ítölsk " fósturdóttir " , írönsk krydd og matreiðslunámskeið í Marokkó – allt hefur þetta komið þar við sögu , og fleira til .
Gunnhildur Ásta Guðmundsdóttir gunnhildur@mbl.is Bloggsíðan var nú eiginlega áskorun frá yngri dóttur minni en við deilum þessum áhuga á matargerð .
Hún var sannfærð um að móðir hennar gæti gert þetta eins og aðrir , " segir Berglind spurð um ástæðu þess að hún fór að skrifa um mat og matargerð á veraldarvefinn .
Í dag birtir hún reglulega uppskriftir ásamt ýmsum fróðleik , um mat og matarmenningu , á bloggsíðunni kryddogkrasir.com .
Tenging við Ítalíu og Mið-Austurlönd " Það er enginn einn straumur sem heillar mig frekar en annar en við höfum ferðast svolítið um Ítalíu .
Við eigum líka ítalska " dóttur " , þ.e. vorum með ítalskan skiptinema , sem við höldum góðu sambandi við , og deilir matreiðsluáhuganum , " svarar Berglind , spurð að því hvort einhver ein stefna heilli hana öðru fremur í eldhúsinu .
" Ég er líka mjög hrifina af matargerð Mið-Austurlanda , " bætir hún við .
Við nánari athugun kemur í ljós að hún hefur m.a. sótt matreiðslunámskeið í Marokkó .
" Mig hafði lengi dreymt um að fara eitthvað á framandi slóðir og læra þar að elda af innfæddum , þeirra rétti .
Við drifum okkur síðan tvær vinkonur , til Marokkó , " segir hún .
Bætir hún við að á ferðalögum hafi hún meðal annars mjög gaman af því að fara á matarmarkaði og versla beint við ræktendur , til dæmis krydd og fleira .
" Það eina sem ég keypti á eftirminnilegu ferðalagi um Íran síðasta vor voru krydd og borðdúkar , " segir hún létt í bragði .
Kød & grill og Aromat á allt í upphafi Dagsdaglega starfar Berglind sem skrifstofustjóri hjá Reykjavíkurborg .
Hún segir matreiðsluáhugann hins vegar lengi hafa verið til staðar .
Man hún fyrst eftir sér í eldhúsinu fimm ára gamalli , þar sem hún eldaði sinn fyrsta rétt fyrir bróður sinn og var roggin með .
" Það var nú ómerkilegt samt – kjötfars sem var smurt á franskbrauð og steikt – þetta var vinsælt í þá daga , " bætir hún kankvís við .
Áhuginn lét hins vegar ekki þar við sitja og átti hún m.a. eftir að starfa við matseld í nokkrum myndum .
Tólf ára gömul réð hún sig sem dæmi í sveit sumarlangt , þar sem hún sá um heimilisverk og eldamennsku hjá sjö manna fjölskyldu .
" Ég var bara með matreiðslubókina úr heimilisfræðinni með mér .
Síðan notaði ég Kød & Grill og Aromat á bara allt , " segir hún létt í bragði .
Seinna átti hún eftir að vinna nokkur sumur hjá Úlfari Jacobsen ferðafrömuði , við að elda í eldhúsbílum og í tjöldum , í ferðum með erlenda ferðamenn á fjöllum , á níunda áratugnum .
Spurð að því hvað þar hafi helst verið á boðstólunum segir Berglind það hafa verið hefðbundinn , íslenskan heimilismat , en úrval ferskvöru var ólíkt takmarkaðra en í dag .
" Maður tók allskyns " góss " , sem var hægt að geyma lengi , með sér úr bænum .
Eina grænmetið var síðan kartöflur , hvítkál og gulrætur , " bætir hún við og segir tímana breytta .
Í dag vílar fjölskyldan t.d. ekki fyrir sér að hafa svolítið fyrir matnum , og hefur til dæmis bakað humarpizzu á grilli í Þórsmörk ! Berglind gefur hér tvær uppskriftir ættaðar frá Ítalíu .
" Nú er nefnilega uppskerutíminn í Suður-Evrópu á appelsínum – frá janúar og fram í mars-apríl .
Það er orðið hægt að fá svo ofsalega góðar blóð-appelsínur í Frú Laugu , sem þau flytja inn beint frá bónda á Sikiley , " segir hún og bætir við að hún bíði orðið í ofvæni eftir sendingu ár hvert .
Appelsínu- og súkkulaði sandkaka 125 gr smjör 90 gr sykur 3 egg 150 gr hveiti 1 tsk lyftiduft safi úr 1/2 appelsínu rifinn börkur af 1/2 appelsínu 75 gr. suðusúkkulaði saxað Aðferð : Hrærið smjör og sykur vel saman .
Bætið eggjunum saman við , einu í einu , og hrærið vel .
Blandið næst hveiti og lyftidufti saman og bætið síðan út í fyrri blönduna .
Hrærið þar til allt hefur blandast vel , þá er appelsínusafa og berki bætt út og loks súkkulaði .
Sett í vel smurt og hveitistráð formkökuform .
Uppskriftin er ekki stór svo formið sem hún er bökuð í má ekki vera of stórt – við notuðum 24 cm formkökuform .
Bakið neðst í ofni við 175° C í 35 – 45 mínútur – tíminn fer svolítið eftir ofninum .
Blóðappelsínu-sorbet 250 ml vatn 160 gr sykur börkur af tveimur appelsínum 750 ml .
blóðappelsínusafi ( af u.þ.b. 7-9 appelsínum ) sítrónusafi úr einni sítrónu Aðferð : Setjið vatn , sykur og appelsínubörk í pott og hitið þar til sykurinn er uppleystur .
Kælið sírópið og sigtið síðan börkinn frá .
Blandið appelsínusafanum saman við sírópið og bætið loks sítrónusafanum saman við .
Ef þið eigið ísvél þá er best að nota hana skv. leiðbeiningum framleiðanda .
Ef þið eigið ekki ísvél frystið þá blönduna í stórri skál eða hentugu íláti og passið að hræra reglulega í blöndunni .
