Nú er ég á leiðinni aftur til Íslands .
Við skemmtum okkur afskaplega vel síðast og þegar ég var spurður að því hvort ég vildi leggja leið mína öðru sinni til landsins , þá gat ég ekki annað en tekið hugmyndinni fagnandi , " segir ástralski gítarleikarinn Tommy Emmanuel sem kemur fram í Háskólabíói í kvöld , laugardagskvöld .
Hann lék fyrir fullu húsi í Háskólabíói fyrir tveimur árum og komust færri að en vildu .
Margir sem voru á tónleikunum höfðu á orði að annan eins gítarleik hefðu þeir ekki upplifað .
Plötur með leik hans seljast afar vel og þá er hann með vinsælustu gítarhetjum sem sjá má á vefnum YouTube ; milljónir horfa á hann taka gítarinn til kostanna .
Íslenska gítarhetjan Björn Thoroddsen mun hefja leikinn hér í kvöld , eins og síðast , áður en hann kallar Emmanuel á svið .
Emmanuel var að ljúka við tveggja mánaða tónleikaferð um Bandaríkin og lék fyrir fullu húsi öll kvöld .
Blaðamaður náði í hann á Flórída og hann bjóst við að lenda í annarskonar veðri hér .
" Kvöldið þegar ég lék á Íslandi var bandvitlaust veður en engu að síður var húsfyllir og gestir virtust skemmta sér vel , " segir hann .
" Björn lék afar vel og ég held að kvöldið hafi verið mjög vel lukkað .
Það er mikilvægt fyrir mig að fólk fari ánægt af tónleikum og minnist þeirra með þakklæti .
" Emmanuel er á tónleikaferðalagi stóran hluta ársins .
" Það er það sem ég geri .
Líf mitt hefur lengi snúist um það .
Síðustu tólf ár hef ég verið búsettur í Bandaríkjunum , í Tennessee , en hef haldið ástralskra ríkisborgararéttinum .
Mér finnst gaman að ferðast um heiminn .
Ég er hálfgerður heimsborgari , " segir hann .
Þegar Emmanuel er spurður að því hvort viðbrögð áheyrenda séu honum mikilvæg , þá stendur ekki á svarinu : " Viðbrögðin skipta mig öllu máli , " segir hann ákafur .
" Þess vegna er ég á sviðinu .
Það er hlutverk mitt að skemmta fólki og bjóða því í ferðalag , á brott frá öllu amstri og angri .
Það er mikilvæg vinna sem lætur fólki líða vel .
" Þegar fylgst er með honum leika er augljóst að hann nýtur þess að vera með hljóðfærið í fanginu , kitla það , ögra og töfra úr því hljóma og tónarunur sem koma jafnvel hörðustu unnendum kassagítarsins á óvart .
" Já , það er stórkostlega gaman að leika á gítarinn ! Ég nýt sérstaklega þeirra tónleika þar sem ég er einn með áhorfendunum .
Það er svo mikil nálægð í þeirri upplifun .
" Set mér engar reglur Þegar haft er á orði að Emmanuel sé rómaður virtúós á hljóðfærið , þá grípur hann fram í og biður um að farið sé gætilega , hann noti ekki þetta orð .
En hvers vegna ? " Ég er alltaf að berjast áfram og leita að einhverju nýju .
Alltaf .
Ég er alltaf að læra .
Ég nýt þess bæði að læra af öðrum hljóðfæraleikurum og af nýrri tónlist sem ég uppgötva .
Það er aldrei að vita hvað það getur gert manni gott að nálgast tónlist með opnum huga .
" Sumir gagnrýnendur segja Emmanuel geta leikið hvað sem er á gítarinn en hann segir að vitaskuld sé það ekki rétt .
" Nei , nei .
Mörkin á því hvað hægt er að gera ráðast líklega af því í hvaða stíl maður leikur , það er hægt að fara margar leiðir .
Ég dái flamengó-tónlist en get ekki leikið hana svo vel sé .
Ég er líka unnandi klassískrar tónlistar en er enginn sérfræðingur á því sviði .
Ég leik eins og ég leik , ég sem mín eigin lög og leik einnig lög annarra sem ég kann vel að meta .
" En hann er afskaplega hugmyndaríkur hljóðfæraleikari og viðurkennir að það sé nokkuð sem hann gerir sér far um að vera .
" Þannig hef ég verið síðan ég byrjaði að leika á gítar .
Ég set mér engar reglur .
Ég tel það vera mikil mistök þegar börn vilja læra á gítar og foreldrarnir neyða þau til að læra klassíska tónlist fyrst .
Þannig EIGI að læra á gítar .
Ég hafna því alfarið .
Það er hægt að læra á gítar með því að leika hvaða tónlist sem er og það á ekki að neyða börn til að læra eitthvað sem þau hafa ekki áhuga á .
Kannski vilja þau frekar leika tónlist eftir Rolling Stones – hvers vegna ekki að spyrja þau ? Vissulega er klassíska nálgunin frábær til að kynnast hljóðfærinu vel , og hún er erfið en afar áhrifamikil .
Sjálfur byrjaði ég á að leika tónlist eftir The Shadows og aðra slíka .
Ég var í hljómsveit , lék á ryþmagítar , en svo kynntist ég leik manna eins og Chet Atkins sem beittu annarri tækni .
Mér fannst það áskorun að læra að leika eins og þeir og það hef ég gert allar götur síðan .
Hef lagt áherslu á fingrasetningu og plokk og hef samið mína eigin tónlist og útsett .
" Emmanuel bætir við að leikstíl sinn byggist í raun á píanóleik .
" Ég held að það sé ein ástæðan fyrir því hvað það virkar vel fyrir mig að koma fram einn .
Ég þarf ekki að hafa aðra tónlistarmenn til að styðja við það sem ég þarf að segja , ég get séð um þetta allt saman sjálfur .
Það er góð áskorun að þurfa að gera allt saman einn – og það er líka gríðarlega skemmtilegt .
" Emmanuel hefur verið sagður einstakur sendiherra kassagítarsins og segist gleðjast við að heyra það , enda sé kassagítarinn " svalasta hljóðfæri sem til er ! Það má taka hann fram hvar sem er og leika á hann á svo fjölbreytilegan hátt , þetta er viðráðanlegt hljóðfæri á allan átt .
Auðvitað tekur langan tíma að læra vel , og endalausar æfingar og fórnir , en það á við um allt sem maður reynir að ná góðum tökum á í lífinu , " segir hann .
