Okkur langaði að hafa þetta þemaískt – tengja matseldina eitthvað við Spamalot sem þessi hópur er að sýna saman núna , " segir leikarinn Friðrik Friðriksson sem fór fyrir matseldinni ásamt Erni Árnasyni í Þjóðleikhúsinu í vikunni .
Leikarar er sýna Spamalot , verk úr hinni bresku fyndni Monty Python , þessa dagana á Stóra sviðinu , snæddu saman önd og dýrindis meðlæti og eftirrétti ásamt leikstjóranum Hilmi Snæ Guðnasyni .
Uppátækjasamur og fjörugur hópurinn lagði dúk á hringborð á Stóra sviðinu og snæddi þar í ró og næði en þeir Friðrik og Örn elduðu í Þjóðleikhússkjallaranum .
" Í sýningunni er talað um andapate svo að þar var smá tenging til að hafa andabringur því hin tengingin er héri , og okkur leist ekkert á þá uppskrift .
Þá er kókoshneta notuð til að gera hófhljóð svo ákveðið var að gera kókoseftirrétt .
Við Örn erum báðir miklir matgæðingar og þóttum hæfastir til starfsins og vorum hvor öðrum innan handar við að þróa réttina .
" Maturinn féll vel í kramið enda segir Friðrik hópinn allan vera mikla sælkera .
" Það voru allir rosalega ánægðir með þetta og sáttir við að fá svona fínan mat fyrir sýningu á miðvikudagskvöldið .
Jú , við hittumst stundum leikararnir utan vinnu í matarboðum en þegar maður er alltaf að leika á kvöldin er kannski minna um það .
Til dæmis eru mánudagskvöld lambalærissunnudagar hjá mér og konunni minni því við erum alltaf að vinna í leikhúsinu á sunnudögum .
" Friðrik viðurkennir að eiga nokkur tromp uppi í erminni þegar kemur að eigin matarboðum .
Til dæmis geri hann mjög góðar ítalskar kjötbollur , lambafillet , marokkóskan kjúkling og Gunnar Hansson vinur hans og leikari er vitlaus í svínarif sem Friðrik býður stundum upp á .
Andabringur eru ekki oft á borðum hjá honum en hann áréttar að þar skipti öllu máli að öndin , eins og hann orðar það ; " fái aðeins rétt að kynnast pönnunni " .
Andabringur og meðlæti 1 andabringa á hvern gest salt og pipar eftir smekk .
Skerið rákir í 1 cm teninga í fituhliðina án þess að skera alla leið niður í vöðvann .
Saltið og piprið og steikið í 5-7 mínútur á skinnhliðinni án þess að nota feiti , það kemur næg feiti af bringunum .
Snúið bringunni við og steikið þá hlið 1-2 mínútur .
Setjið bringurnar á ofnplötu og hitið við 180°C í ofni í 5 mínútur .
Friðrik bendir á að gott sé að eiga andafituna , geyma í ísskáp og nota til steikingar næstu vikur og nota til dæmis í að gera rétt sem finnst á internetinu og kallast " Perfect roast potatoes " .
Hasselback 1 stór bökunarkartafla á mann salt og pipar 100 g smjör 1 dl ólífuolía sjávarsalt eftir smekk Skerið botninn rétt undan kartöflunni svo hún standi sjálf .
Ekki skræla .
Leggið kínverska prjóna , sleifar eða annað slíkt sitt hvorum megin við kartöflurnar .
Takið vel beittan hníf og skerið niður í kartöfluna með hálfs sentimetra millibili .
Prjónarnir varna því að hnífurinn fari alla leið í gegnum kartöfluna , sem hann á ekki að gera .
Hitið smjör og ólífuolíu saman og penslið kartöflurnar vel .
Saltið og bakið í ofni við 190°C í 45 mínútur .
Penslið kartöflurnar með smjörblöndunni öðru hverju meðan þær bakast .
Kirsuberjasósa 250 ml rauðvín 250 ml vatn kjötkraftur eftir smekk 1 rósmarínkvistur kirsuber , annaðhvort fersk , niðursoðin eða veidd upp úr kirsuberjasultu Sjóðið rauðvínið niður , vatni og krafti bætt saman við ásamt rósmarín og berjum sem veidd voru úr Den gamle fabrik kirsuberjasultu .
Þykkt með maísenamjöli .
Kremkenndur kókosís Fyrir sjö 2 dollur grísk jógúrt 2 dósir kókosmjólk 2 vanillustangir safi úr ½ lime raspaður börkur af ½ lime hunang eftir smekk 1 bolli hindber 1 bolli bláber kexkökur að eigin vali Setjið kókosmjólkina í dósunum inn í ísskáp .
Þá er auðveldara að hella vatninu af eftir að hún er orðin köld en þykkasti hlutinn er aðeins notaður í réttinn .
Hrærið kókosþykknið saman við grísku jógúrtina .
Skafið innan úr tveimur vanillustöngum og blandið varlega saman við , sem og limesafa og -berki .
Sætið með hunangi eftir smekk .
Látið standa í kæli í 1-2 klst. áður en borið er fram .
Skreytið með berjum og myljið kexkökur að eigin vali yfir .
