Fæstir Íslendingar átta sig eflaust ekki á sögulegu mikilvægi þess að bandaríski körfuboltamaðurinn Jason Collins spilaði sinn fyrsta leik í Barclay-höllinni í Brooklyn í NBA-deildinni síðastliðinn mánudag .
Þátttaka Collins í leiknum markaði söguleg þáttaskil því hann er fyrsti karlkyns NBA-leikmaðurinn í sögunni sem leikur þar eftir að hafa greint frá samkynhneigð sinni opinberlega .
Þetta var mjög stórt skref fyrir réttindabaráttu samkynhneigðra þar í landi því áður hafði enginn karlkyns leikmaður í fjórum stærstu íþróttadeildum Bandaríkjanna spilað leik eftir að hafa opinberað samkynhneigð sína .
Bandarískir fjölmiðlar hafa fjallað mikið um málið og fjölmargir aðdáendur Brooklyn Nets-liðsins stóðu upp , öskruðu nafn Collins og fögnuðu ákaft er honum var skipt inn á völlinn .
Collins er þó enginn nýliði í NBA-deildinni því þar hefur hann spilað með ýmsum liðum frá árinu 2001 .
Hann kom út úr skápnum eftir síðasta tímabil og fékk í kjölfarið engan samning fyrr en 23 febrúar .
Collins stendur ekki einn í baráttunni ytra því bandaríski fótboltamaðurinn Michael Sam er á góðri leið með að verða fyrsti leikmaður NFL-deildarinnar sem viðurkennir opinberlega samkynhneigð sína .
Málið vakti mikla athygli um allan heim því ýmsir töldu samkynhneigða menn ekki eiga heima í " karlmannlegum " heimi NFL-deildarinnar og töldu hann ekki vera velkominn í búningsklefann .
Þar á meðal var faðir leikmannsins en hann viðurkenndi að hugmyndin um samkynhneigða NFL-leikmenn truflaði hann .
Fjölmargir lýstu yfir stuðningi við leikmanninn og þar má nefna forsetafrúna , Michelle Obama , og yfirmann NFL-deildarinnar , Roger Goodell .
Þá vakti skeleggur íþróttafréttamaður frá Texas , Dale Hansen , mikla athygli fyrir umfjöllun sína .
Hann benti á að það væri fáránlegt viðhorf að nota saklausa ást tveggja karlmanna sem afsökun fyrir því að leikmaðurinn væri ekki velkominn í búningsklefann á sama tíma og þar fá að sitja leikmenn sem hafa orðið uppvísir að alvarlegum glæpum á borð við neyslu fíkniefna , nauðganir , morð af gáleysi og kynbundið ofbeldi .
Á sama tíma og íhaldsöm vígi hómófóbíu halda áfram að riða til falls í bandarísku íþróttalífi er merkilegt að hugsa til þess að ástandið í þessum málaflokki virðist ekki mikið skárra hér á landi .
Þessi staðreynd stingur í stúf í ljósi þess að Íslendingar telja sig almennt vera langt komna í réttindabaráttu samkynhneigðra .
JÓN HEIÐAR GUNNARSSON 