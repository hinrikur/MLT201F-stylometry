Á vit ...
- hópurinn , sem samanstendur af nokkrum GusGus-liðum , dönsurum úr Reykjavík Dance Productions og fleiri aðilum , kynntist tveimur andstæðum hliðum Rússlands í október síðastliðnum , þegar hópurinn kom fram í borgunum Norilsk í Síberíu og Moskvu .
Hafði heimsóknin mikil áhrif á hópinn , ekki síst Síbería , þar sem dansað var á slóðum Gúlags Stalíns , í einni menguðustu borg veraldar .
Gunnhildur Ásta Guðmundsdóttir gunnhildur@mbl.is Dans- og tónlistarverkið Á vit ...
var upphaflega samið og sýnt á Listahátíð í Reykjavík vorið 2012 .
Að sögn Sigrúnar Lilju Guðbjartsdóttur og Katrínar Hall , sem fylgdu hópnum utan , var tilurð Rússlandsfararinnar sú að tveir ólíkir aðilar höfðu bókað sýningar á verkinu .
Var þar annars vegar um að ræða listahátíð í borginni Norilsk , í hinu afskekkta Krasnoyarsk Krai-héraði í Síberíu , og hins vegar einkaklúbb efnameiri einstaklinga í Moskvu , en GusGus nýtur þar töluverðra vinsælda .
Það voru því miklar andstæður sem biðu hins 15 manna hóps sem hélt héðan til Síberíu með viðkomu í Litháen .
Ein mengaðasta borg í heimi og fyrrum hluti Gúlagsins Um 170 þúsund íbúar byggja Norilsk , sem liggur á 69° breiddargráðu jarðar .
Svæðið er með eindæmum harðbýlt en vetur ríkir þar ríflega 2/3 hluta árs .
Borgin er einnig ein sú mengaðasta sem fyrirfinnst , einkum sökum viðamikillar nikkelvinnslu á svæðinu , í bland við aðra málma og gas úr jörðu .
Á tímabilinu 1935 og framundir 1960 náði hluti vinnubúða Stalíns , Gúlagið , inn til Norilsk .
Er talið að um 500 þúsund fangar hafi látið þar lífið , ýmist á leið sinni til svæðisins , af völdum vosbúðar eða erfiðisvinnu .
Eftirlaunaaldur í borginni er í dag um 40-45 ár að sögn Sigrúnar Lilju , og elliheimili fá sem engin .
Var hópnum sagt að þegar fólk lætur af störfum , á fyrrnefndum aldri , flyst það oftar en ekki annað .
Á meðan það er vinnufært getur það hins vegar þénað betur þarna en víða annars staðar í Rússlandi , sem kemur sér vel þegar haft er í huga að aðgangi til borgarinnar er mjög stýrt , sökum heilsuspillandi aðstæðnanna .
Ekki er hverjum sem er hleypt þangað inn.Varð hópurinn strax var við aukið eftirlit á flugvellinum í Moskvu en þar voru allir pappírar , vegabréfsáritanir og sérstök leyfi til Norilsk skoðuð gaumgæfilega , til viðbótar við hefðbundið eftirlit .
" Þar áttaði maður sig fyrst vel á að maður var að fara eitthvað óvenjulegt , " segir Sigrún og tekur fram að mennta- og menningarmálaráðuneytið hafi veitt hópnum ferðastyrk til Síberíu .
Þær stöllur bera heimamönnum hins vegar vel söguna .
" Við veltum svolítið fyrir okkur hverjir kæmu á sýninguna en maður sá ekki margt fólk á götum úti , enda 16 stiga frost , " segir Katrín .
Sigrún bætir við þeim hafi líka verið svolítið brugðið á leið sinni frá flugvellinum , þar sem vart sáust merki um líf en yfirþyrmandi fjöldi gasleiðslna og krana tók smám saman að birtast í kring , mitt í mengunarmekki .
Uppselt reyndist á báðar sýningar hópsins og viðtökur heimamanna fóru fram úr vonum .
" Viðtökurnar í leikhúsinu voru alveg ótrúlegar .
Verkið var sett upp tvisvar , fyrir fullu húsi , og áhorfendur þyrptust að sviðinu í lok hvorrar sýningar um sig , líkt og á tónleikum , " segir Katrín .
Alls dvaldist hópurinn í fjóra daga í Norilsk , við þokkalegt atlæti .
Matur var reyndar fábrotinn að sögn Sigrúnar og Katrínar – mikið til takmarkaður við soðið kjöt , rauðrófur og slíkt .
Komu harðfisk- og hnetusmjörsbirgðir sem sumir höfðu haft með sér að heiman þar í góðar þarfir .
Gestgjafarnir buðu hópnum upp á skoðunarferð þar sem m.a. var farið á safn um merka sögu Síberíu .
Þá var einnig farið upp á hæð fyrir ofan borgina , þar sem finna má minnisvarða um öll trúarbrögð þeirra sem létu lífið þar í Gúlaginu .
Verður sögunnar þar áþreifanlega vart að sögn Sigrúnar og Katrínar , og hafði borgin mikil áhrif á hópinn .
GusGus-liðar segja annars langar og góðar stundir , sem hópurinn átti saman á hótelinu , í þar til gerðum hægindahornum með gerviplöntum og pastellituðum gluggatjöldum , eftirminnilegar .
" Þar hlógum við og grétum ofan í vodkaflöskurnar og átum hreindýrapylsur .
Svo blésum við lífi í harðgert menningarland Síberíufrerans , " segja þeir Stephan , Högni og Daníel Ágúst .
Bæta þeir við að Norilsk sé harðbýlasti staður sem þeir hafi komið til : " Ógeðsleg mengun og gufustrókurinn minnti okkur á Sultartanga í hundraðasta veldi .
" Farið öfganna á milli Eftir fjóra daga í Norilsk lá leið hópsins aftur til Moskvu , þar sem fyrirhugaðar voru tvær sýningar í glæsilegum einkaklúbbi þar í borg .
Kvað þar við allt annan tón en í Síberíu og var ekkert til sparað , hvort sem varðaði aðbúnað , aðstoð við uppsetningu , mat , drykk eða annað .
" Við höfðum sem dæmi beðið um aðstoð við að strauja búningana , en þá mætti ungur maður sem kom í ljós að starfaði sem búningahönnuður í Bolshoi-leikhúsinu , " segir Sigrún létt í bragði .
Að sögn Sigrúnar voru báðar sýningarnar í Moskvu boðssýningar .
Var þeim síðar sagt að á meðal gesta hefðu verið margir þekktir einstaklingar úr menningarlífi Rússa .
Var gerður afar góður rómur að verkinu líkt og í Norilsk og það þótt áhorfendur hefðu verið af allt öðrum toga og heldur tortryggnari í byrjun .
Viðbrögðin voru hins vegar ósvikin í lokin .
Lýstu margir yfir ánægju sinni eftir á en Stephan úr GusGus þeytti skífum eftir sýningu langt fram eftir nóttu .
Takmarkað tóm gafst til skoðunarferða í heimsborginni en bæði tónlistarfólk og dansarar lentu óvænt í átta síðna tískumyndatöku fyrir rússneska Esquire-tímaritið .
Flestir reyndu þó að nýta þær lausu stundir sem gáfust til að sjá sig aðeins um , auk þess sem nóttina fyrir brottför var boðið upp á skoðunarferð um Rauða torgið og að Bolshoi-leikhúsinu .
Ævintýrinu lauk þó ekki alveg á þar .
Þegar komið var út á flugvöll árla morguns , eftir sýningu , skoðunarferð og engan svefn , reyndist fyrsta fluglegg hópsins hafa verið aflýst og voru góð ráð dýr .
Á endanum komst hópurinn þó með herkjum til Lundúna , þaðan sem WOW Air kom honum aftur heim .
Rússlandsförin hefur síst orðið til þess að draga úr samstarfi hópsins að sögn Sigrúnar og Katrínar .
Hópurinn undirbýr nú nýjar sýningar á Á vit ...
í Hörpu 8. og 9. maí nk. " Sérstaða þessarar sýningar er að hún er aldrei eins , " segir Katrín .
" Þegar við sýndum þetta síðast hér komust færri að en vildu – núna erum við búin að sýna verkið oftar , það hefur þróast .
Okkur langar til að sýna það aftur og leyfa fleiri íslenskum áhorfendum að njóta .
" 