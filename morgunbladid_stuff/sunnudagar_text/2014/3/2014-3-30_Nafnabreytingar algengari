Íslendingar eiga þess kost einu sinni á ævinni að breyta um eiginnöfn .
Þannig er hægt að taka eiginnafn upp til viðbótar öðru nafni , fella eitt eiginnafn niður ef manneskjan heitir öðru nafni sem og að fella eitt eiginnafn niður og taka annað upp í staðinn .
Í heild létu yfir 2.000 Íslendingar gera einhverjar slíkar breytingar á eiginnöfnum frá 1992-2011 eða um 100 Íslendingar á ári .
Árið 2012 var metár í nafnabreytingum en breytingar á eiginnöfnum , millinöfnum og kenninöfnum voru það ár í það heila 8.730 .
Ólivía Gísladóttir í viðtalinu hér til hliðar lét fella út tvö eiginnöfn og tók upp eitt nýtt eiginnafn í staðinn .
Slíkum breytingum hefur fjölgað síðustu árin .
Á árunum 2002-2006 voru það að meðaltali 34 Íslendingar sem tóku upp nýtt eiginnafn og létu fella niður annað í staðinn .
Frá 2007-2011 var það meðaltal orðið 51 einstaklingur á ári .
Á sömu tímabilum fjölgaði breytingum á eiginnöfnum einnig mikið í heild .
Þjóðskrá Íslands sinnir umsóknum um breytingar á eiginnöfnum en það kostar 6.600 krónur .
Árið 2008 kostaði slík breyting um 4.400 krónur og hefur gjaldið því hækkað um 50% á sex árum .
Þess má geta að auk Ólivíu Gísladóttur eru fjórar aðrar Ólivíur á landinu en þær eru allar 3 ára og yngri .
Af öðrum áhugaverðum breytingum má nefna ættarnöfn .
Þannig hefur það færst í vöxt síðustu árin að fólk vilji taka upp ættarnöfn , bæði í karllegg og kvenlegg .
Á árunum 2002-2006 tóku 888 einstaklingar upp ættarnafn en 2007-2011 var sú tala 1070 .
Mun algengara var að fólk tæki upp ættarnöfn í byrjun 10. áratugar síðustu aldar og í dag er sú tíðni að færast í svipað horf og var þá .
Þá er algengara en áður að ættarnafn sem náinn fjölskyldumeðlimur hefur borið sé gert að millinafni .
Lét draum sinn um nýtt nafn rætast Ólivía Gísladóttir snyrtifræðimeistari hét Ólöf Eyrún fyrir ekki margt löngu .
Eins og lög gera ráð fyrir mega Íslendingar breyta nafni sínu einu sinni á ævinni og Ólivía ákvað að nýta sér þann rétt sinn .
Hún hafði þá lengi gengið með Ólivíu-drauminn í maganum .
" Valið snýst í raun ekki um annað en það að mér hefur alltaf þótt nafnið ákaflega fallegt .
Þegar foreldrar mínir völdu mér nafn stakk amma mín reyndar upp á því að ég héti Ólafía sem mér finnst vera annað nafn en einnig fallegt .
Svo fór að ég var skírð Ólöf .
En mér hefur alltaf þótt hitt nafnið miklu fallegra og passa miklu betur við mig og mína heitu sál , " segir Ólivía hlæjandi .
" Ég hef notað Ólafar-nafnið allt mitt líf nema þegar ég hef verið að fara til útlanda þá hefur þetta pirrað mig svo mikið .
Sérstaklega á Norðurlöndunum því fólk spurði mig þá hvort Ólöf væri ekki karlmannsnafn , eins og Ólaf .
Ég hef því notað Ólivía úti og fór að hugsa af hverju ég léti bara ekki slag standa og breyta nafninu mínu í það sem mig langar raunverulega að heita .
" Þegar Ólivía ákvað endanlega að láta vaða áttaði hún sig á því að það tæki tíma fyrir vini og ættingja að venja sig af því að kalla hana Ólöfu og nota nýja nafnið .
" Það er held ég erfiðasti þátturinn , að fá fólk til að kalla mig nýja nafninu og margir í fjölskyldunni hafa spurt mig : Bíddu nú við , hvað ertu að spá ? En ég viðurkenni það alveg að ég er hvatvís og kem yfirleitt þeim hugmyndum sem mig langar að gera eitthvað úr í framkvæmd .
Ég gekk frá þessari breytingu fyrir þremur mánuðum en ég kalla mig reyndar sjálf stundum Ólöfu óvart .
En auðvitað svara ég því ef vinkonur mínar kalla mig ennþá Ólöfu .
En að skipta um vegabréf , kort og allt er auðvitað svolítil vinna og smá ferli en um leið skemmtilegt .
" Af hverju Ólivía en ekki Ólafía ? Ólivía er auðvitað fremur nýtt nafn hérlendis , ekki nema 2-3 ára .
Það var alltaf hægt að nefna Ólafía og Ólavía en aldrei með i – Ólivía .
En mér fannst það hreinlega fallegast og er ofboðslega ástfangin af þessu nafni .
Svo er ég að flytja til Noregs í sumar og finnst því mikill plús að þurfa ekki að heita Ólafur þar , passar ekki alveg við mína dívu ! " Ólivía viðurkennir að tveimur dögum eftir nafnbreytingu , þegar hún sá nafnið sitt í heimabankanum , hafi hún fengið smá sjokk .
" Hvað var ég að gera ! Og í nokkra daga var ég frekar ringluð .
" Ólivía Gísladóttir er ein þeirra sem hafa látið breyta eiginnafni sínu .
