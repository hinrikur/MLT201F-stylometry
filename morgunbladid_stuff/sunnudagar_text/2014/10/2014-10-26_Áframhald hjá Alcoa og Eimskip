Alcoa Fjarðaál hefur endurnýjað samninga við Eimskipafélagið að undangengnu alþjóðlegu útboði , um hafnarvinnu fyrir álverið við Mjóeyrarhöfn á Reyðarfirði .
Samningurinn gildir til fimm ára .
Eimskip hefur annast hafnaþjónustu fyrir Alcoa Fjarðaál allt frá því starfsemi álversins hófst árið 2007 og hefur vegna þessa fjárfest á svæðinu fyrir um tvo milljarða króna .
Hjá Eimskip á Austurlandi starfa nú um 100 manns við frágang á vörum Fjarðaáls til útflutnings , hafnarvinnu og gáma- og innanlandsflutninga .
Janne Sigurðsson , forstjóri Alcoa Fjarðaáls , og Gylfi Sigfússon , forstjóri Eimskipafélagsins , undirrituðu nýja samninga um þetta á dögunum .
Við það tilefni hafði Gylfi orð á því að starfsemi álversins skipti miklu fyrir íslenskt samfélag .
Hefði mjög styrkt innviði þess , þá einkum á Austurlandi .
Í dag fer um 1,5 milljónir tonna af vörum um Mjóeyrarhöfn á ári hverju og er hún ein stærsta vöruhöfn landsins í magni talið .
sbs@mbl.is 