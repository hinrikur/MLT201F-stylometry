Íslensk-þýska arkitektastofan a2f arkitektar vann tveggja þrepa samkeppni um hönnun íþróttahallar og félags- og menningarmiðstöðvar í Rendsburg í Þýskalandi .
Tillaga a2f arkitekta ber nafnið Treffpunkt Mastbrook eða Miðstöð Mastbrook .
Alls bárust 95 tillögur í samkeppnina og voru tíu þeirra valdar úr fyrra þrepi .
Verðlaun voru svo veitt fyrir fyrsta , annað og þriðja sæti úr síðara þrepi .
Bygging nýrrar íþróttahallar og félags- og menningarmiðstöðvar er hluti af átaki borgarinnar Rendsburg , " Soziale Stadt Mastbrook " , sem ætlað er að styðja við hverfið Mastbrook og styrkja það félagslega .
Byggingin , sem er um 2200 m ² að stærð , mun rísa á lóð hverfisskóla Mastbrook .
Nemendur skólans koma til með að nota bygginguna til íþróttaiðkunar , auk þess sem íþróttasalurinn nýtist sem fjölnotasalur í tengslum við sambyggðu félags- og menningarmiðstöðina .
Miðstöð Mastbrook er vettvangur mannamóta og samskipta og mun hún efla hverfið og styrkja uppbyggingu þess .
Eigendur a2f arkitekta eru Aðalheiður Atladóttir , arkitekt FAÍ ; Falk Krüger , arkitekt AKT , og Filip Nosek , arkitekt AKB .
Fyrirtækið rekur tvær stofur , í Reykjavík og í Berlín , og hefur víðtæka reynslu í hönnun mannvirkja .
a2f arkitektar hafa unnið til fjölda verðlauna og hlotið margar viðurkenningar .
Sem dæmi um hönnun a2f arkitekta á Íslandi má nefna nýbyggingu Framhaldsskólans í Mosfellsbæ , sem hefur hlotið alþjóðlega viðurkenningu fyrir vistvæna hönnun , og breytingar á næstelsta húsi í Stykkishólmi , Hótel Egilsen .
jonagnar@mbl.is 