Listakonan Gabríela Friðriksdóttir stendur á tímamótum .
Hún vinnur um þessar mundir að kvikmynd í fullri lengd ásamt frönskum kvikmyndagerðarmanni og má segja að gamall draumur sé því að rætast .
Gabríela hefur alltaf heillast af gömlum andlegum kerfum og vill blanda gömlu og nýju í list sinni .
Hér er kona sem fer sínar eigin leiðir .
Gunnþórunn Jónsdóttir gunnthorunn@mbl.is Gabríela Friðriksdóttir er einstaklega heillandi listakona .
Yfir henni er ákveðin dulúð sem gaman er að velta fyrir sér .
Blaðamaður heimsótti hana á dögunum og spjallaði við hana á heimili hennar í miðbænum .
Íbúðin er fagurlega skreytt málverkum og munum , aðallega eftir Gabríelu sjálfa , sem kalla á frekari skoðun .
Á heimili hennar er góður andi og gott að vera .
Það tæki forvitinn gest , eins og undirritaða , dágóðan tíma að ná að virða fyrir sér allt þar inni sem augað gleður .
Sem betur fer kom blaðamaður á sama tíma og ljósmyndari og fékk því smátíma til að virða fyrir sér hrífandi umhverfið .
Um þessar mundir er Gabríela með fingurna í mörgum skemmtilegum verkefnum .
Ber þar hæst óvenjulega kvikmynd , málverkasýningu og einnig mun ein stærsta sýning hennar , Crepusculum , koma til landsins á næstu mánuðum .
" Nákvæmlega núna eru ákveðin tímamót hjá mér .
Ég er að vinna að verkefnum sem eru ólík þeim sem ég hef unnið áður , " segir Gabríela .
Hún vinnur nú að handriti að kvikmynd með frönskum kvikmyndagerðarmanni , Pierre-Alain Giraud .
" Kvikmyndin er mikil handverksmynd og verður afar sérstök .
Þetta verður leikin mynd í fullri lengd en fer einnig út í teikningu og skúlptúr eða animation og stop animation .
Sagan er að mestu leyti komin en nú erum við að setja kjötið á beinin .
" Hún segir það gamlan draum að skrifa handrit að svona kvikmynd sem sé nú að rætast .
" Þetta er nokkuð sem mig hefur alltaf langað til að gera .
" Gabríela kynntist Pierre-Alain er hann starfaði hjá franska sendiráðinu á Íslandi , hann var tengiliður Frakka á Listahátíð í Reykjavík árið 2007 en þá var yfirskriftin Pourquoi-Pas ? – franskt vor .
Gabríela var þá að vinna að verkefni ásamt franska tvíeykinu MMparis sem varð að stórum skúlptúr úr bronsi og nefnist Táknatré .
Skúlptúrinn stendur fyrir framan Náttúrufræðistofnun í Garðabæ .
" Fyndið hvernig fólk fléttast óvænt inn í líf manns .
Pierre-Alain var að aðstoða okkur við þetta verkefni en var þá ekki byrjaður í kvikmyndagerð .
Síðar sækir hann um í skólanum og biður mig að skrifa meðmæli , sem ég og gerði .
Það er búið að ganga afskaplega vel hjá honum í þessu og hann er nú að vinna doktorsritgerð sinni frá London Film School og hefur tökur á sinni fyrstu leiknu kvikmynd í fullri lengd í byrjun næsta árs .
" Sýnir loks á Íslandi Eitt af stærri verkefnum Gabríelu , Crepusculum , var opnað í Schirn Kunsthalle í Frankfurt árið 2011 .
Það hefur ferðast víða um heim síðan þá og stefnir hingað til lands á næsta ári og verður til sýnis í Listasafni Íslands en Gabríela hefur ekki verið með sýningu hér á landi í um átta ár .
Sýningin verður hluti af Listahátíð í Reykjavík sem hefst í maí og ber yfirskriftina Saga – þegar listin segir frá .
" Það hefur ekki verið tækifæri fyrir mig að taka þátt í sýningum hérna því ég hef verið að sýna svo mikið erlendis , " segir Gabríela .
" Mig hefur lengi langað að sýna Crepusculum hér á landi .
Sýningin er margvísleg .
Þetta er pólýfónía eða margradda sýning .
Það verður gaman að setja þennan risastóra skúlptúr upp í Listasafni Íslands .
" Annað verkefni sem er á döfinni hjá Gabríelu er málverkasýningin VARALITIR sem verður opnuð 1. nóvember næstkomandi í Hafnarborg og stendur fram yfir áramót .
Gabríela tekur þátt í þeirri sýningu ásamt sjö öðrum listmálurum og er Birta Fróðadóttir sýningarstjóri .
" Þetta er virkilega spennandi .
Þarna verða fjölmörg og afar litrík málverk sem mér þykja mjög skemmtileg .
Listamennirnir sem sýna eiga það allir sameiginlegt að mála fígúrur í verkum sínum og verður það svona þema sýningarinnar .
" Græðir á mistökum Gabríela er afar heimakær og nýtur þess að hafa vinnustofu sína heima .
Þannig blandast heimilislífið við listina og umhverfið verður mun frjálslegra .
Hún segir sig ákveðinn einfara en þykir þó afskaplega gott að vinna með hópi fólks .
" Á köflum finnst mér gott að loka mig af og vinna einsömul en á slíkum stundum er ég líka að safna orku saman í kjarnanum .
Síðan er ég tilbúin að vinna með fjölbreyttum hópi af fólki .
Þetta finnst mér skipta miklu máli , " segir Gabríela sem bætir við að hún sé alltaf með einhver verkefni í gangi í stúdíóinu heima hjá sér .
" Ég er alltaf að teikna og gera skúlptúra og málverk .
Ég er ekki ein af þeim sem sitja og hugsa , ég vil frekar gera og hugsa .
Hugmyndirnar koma í gegnum allt sem ég geri frá degi til dags og ég er stöðugt að vinna við einhver verkefni .
Ég held að það sé mikilvægt hjá öllum sem stunda listir ; það þarf að vinna eitthvað á hverjum degi til þess að fá útrás fyrir sköpunina , því það skemmtilegasta við sköpunina er vinnuferlið sjálft .
Listin snýst ekki endilega um lokaútkomuna heldur er vinnuferlið mjög gjöfult og færir manni margar hugmyndir .
Í þessu ferðalagi sem vinnuferlið er gerist alltaf eitthvað sem maður græðir á eins og til dæmis mistökin .
Það finnst mér skemmtilegt og hefur alltaf verið mikill innblástur í minni sköpun , að eitthvað mistakist .
Tilraunastarfsemi með efni hefur einkennt skúlptúrinn minn og í málverkum líka .
Mér hefur alltaf þótt gaman og áhugavert að nota óhefðbundin efni á borð við deig , kaffi , leir eða mold , blanda þeim saman og sjá hvað gerist .
Þá hefur oft eitthvað gerst sem átti ekki að gerast og þá græði ég á því .
" Hrifin af dekkri hliðinni Verk Gabríelu geta virst drungaleg og útskýrir hún að það sé líklega hið hráa og áferðarmikla í verkunum sem hafi þau áhrif á fólk og einnig sú staðreynd að hún heillist mjög af frumstæðri list , sem oft á tíðum er afar beinskeytt og framandi .
" Ég hef alltaf verið heilluð af ýmiss konar symbolisma og gömlum andlegum kerfum .
Þegar ég fer að lesa um ýmsar goðsagnir og því tengt opnast einhverjar gáttir .
Ég sé hlutina fyrir mér myndrænt og þannig opnast margir möguleikar , " útskýrir Gabríela sem nefnir í því samhengi mannfræðinginn Jacques Kerchache .
Hún nær í þykka og þokkalega bók um vúdúgripi .
" Ég keypti þessa bók , sem er safn Jacques , þegar ég var stödd í París um árið .
Þetta eru stórkostleg listaverk og það er sál í vúdúinu .
Jacques dvaldi löngum stundum í Benín í Afríku og stúderaði vúdúmenninguna .
Ég viðurkenni að ég er ansi heilluð af þessum gömlu andlegu kerfum en reyni að uppfæra yfir í nútímann .
Ég vil tengja gamalt og nýtt og þannig búa til möguleika .
Það kemur svolítið í ljós í verkunum mínum .
Mér finnst gaman að spá í þetta og hef fyrir vikið verið kölluð gloppóttur spekingur .
Vinur minn Jónas Sen kallar mig oft sérviskulegan speking , " segir hún og hlær .
" Hann segir að ég leyfi mér að tileinka mér ávextina úr ýmsum körfum og búi síðan til mína eigin speki úr alls konar speki , svona hentispeki .
Það er mikið til í því en mér finnst það fínt því þá er maður frjáls en festist ekki í einhverjum ákveðnum farveg .
Ég vil ekki festast í fanatík og mér finnst mikilvægt að reyna að snúa upp á hana .
Þannig þjálfar maður innsæi sitt og verður opnari fyrir því að taka á móti einhverju sem kemur óvænt .
Það er mikilvægt að reyna það – það er ekkert auðvelt .
Oft er maður búinn að tileinka sér ákveðna skoðun fyrirfram og þá er ekki hlaupið að því að fleygja henni frá sér og taka hinn pólinn í málinu .
En ég held að það sé góður eiginleiki að geta gert það .
" Ætlaði að verða forsætisráðherra Aðspurð hvort listin hafi alltaf legið beint við svarar Gabríela því neitandi .
Hún segist hafa verið pólitískur krakki og listin langt í frá eitthvað sem heillaði á þeim tíma .
" Ég ætlaði alltaf að verða forsætisráðherra , " segir Gabríela .
" Ég ætlaði hins vegar ekki að vera alþingismaður eða neitt slíkt , bara forsætisráðherra strax .
Og alls ekki forseti , því ég var búin að komast að því að forsætisráðherra réði öllu .
Ég var mjög pólitísk sem krakki og fram á unglingsár en þá fór ég að gera mér grein fyrir því að það væri erfitt að breyta skoðunum annarra .
" Gabríela sneri sér fljótlega að listinni .
Það er nefnilega auðveldara að breyta efni og hnoða leir í eitthvert ákveðið form en að beygja aðra í skoðunum .
" Ég var mjög dugleg að teikna og búa til hluti og var bara almennt mjög virk á yngri árum .
Það var hins vegar ekki fyrr en seinna sem ég áttaði mig á að innra með mér væri eitthvað listrænt .
Fram að því var þetta bara eins og að drekka vatn eða fara í sund , þetta var bara svo eðlilegur hluti af lífinu , hluti af því að vera til .
" Það hefur án efa ýtt undir sköpunargáfu Gabríelu að fá að njóta sín vel heima fyrir sem barn .
Hún og eldri systir hennar Áslaug voru iðnar við ýmsa gjörnina á heimilinu í æsku .
" Við fengum að hafa stofuna út af fyrir okkur , vorum alltaf að hlusta á tónlist , spila á píanóið og sömdum heilu dansana .
Það mátti allt gera og var heimilið okkar því mjög skapandi umhverfi þannig lagað séð .
Mamma , Helga Jóakimsdóttir , var hárgreiðslukona og er það skapandi grein .
Pabbi , Friðrik Sophusson , var á kafi í pólitíkinni og það er auðvitað skapandi grein á sinn hátt .
" Gabríela útskrifaðist með stúdentspróf frá Menntaskólanum í Reykjavík og síðar með BA-próf frá Listaháskóla Íslands í skúlptúr .
Hún lagði einnig stund á nám í Prag og hefur komið víða við .
" Síðan þá hef ég aldrei gert neitt annað en að búa til list .
Það hentar mér mjög vel og ég hef getað lifað á því .
Það er bara ég .
" Gerir upp ættaróðal Gabríela á ættir að rekja vestur á firði , nánar tiltekið í Hnífsdal , en hún er einmitt nýkomin þaðan .
Þar var hún ásamt systrum sínum tveimur , eiginmönnum þeirra og fjölskyldu að gera upp gamalt ættaróðal .
Hún segir Vestfirði einstaklega dýnamískan stað og gott sé að vinna þar .
" Þetta er hús sem bræður langafa míns byggðu eitthvað um aldamótin 1900 og við erum nú að gera það upp .
Þetta verður okkar fjölskyldusetur , " segir Gabríela .
Húsið stendur í brekku við sjóinn og er oft kallað Brekka .
" Það er ótrúlega gaman að vinna með fjölskyldunni , þau er svo klár .
Þau bara geta allt ! Þau taka sér hamar , nagla og sög í hönd og vinna af krafti .
Ég trúði þessu ekki , ég bjóst við að þau kynnu þetta ekki en svo bara kunna þau þetta allt .
Þetta eru sannir þúsundþjalasmiðir inn við beinið , " segir Gabríela ánægð með fólkið sitt .
Sjálf var hún mikið fyrir vestan á yngri árum .
" Við systurnar ólumst að hluta til upp í Hnífsdal og vorum hjá ömmu og afa og ættingjum mömmu .
Við vorum því mikið þarna , einkum um jól , páska og á sumrin .
Við systurnar unnum í fiski og þekkjum því vel til .
Hnífsdalur á tilfinningalegan stað í hjarta okkar og það er gaman að vera komin með ramma utan um það .
" Dótturdóttir Gabríelu var ein af þeim sem voru með í för þegar unnið var við húsið .
" Una Guðný er orðin sjö ára og hún var einmitt með okkur fyrir vestan í mánuð að gera upp húsið .
Ömmubarnið mitt er bara svo stórkostlegt , hún er alveg frábær .
Hún er mjög ákveðin og stjórnaði þar öllum með prýði .
Þetta er svolítið í ættinni , " segir hún og hlær en Una Guðný er dóttir Daníelu sem Gabríela á með Daníel Ágústi Haraldssyni , fyrrverandi manni sínum .
" Svo græddi ég líka eina litlu , því Daníel á fimm ára dóttur , Lilju Constance .
Hún kallar mig ömmu og eru þær Una Guðný miklar vinkonur .
Þær voru einmitt hjá mér um daginn og settu upp þrjú leikrit og gerðu nokkur listaverk .
" Það er því ljóst að sjaldan fellur eplið langt frá eikinni .
