Fyrirtækið Plantronics þekkja líkast til helst tölvulúðar , enda er það helst þekkt fyrir heyrnartól með hljóðnemum til tölvubrúks , og er brautryðjandi í slíkum apparötum frá því það var stofnað af flugmönnum á sjöunda áratugnum til að framleiða heyrnartól fyrir flugvélar og síðar fyrir geimflaugar .
Með tímanum varð fyrirtækið síðan ráðandi í þráðlausum símaheyrnartólum og þaðan var ekki langt að fara inn í tölvuleikjaheiminn .
Í gegnum tíðina hef ég átt og prófað ýmis Plantronics-heyrnartól og fundist þau alla jafna vera mjög hagnýt og hagkvæm , en ekki ýkja spennandi .
Hljómur í þeim hefur verið prýðilegur , skýr og góður , en oft hefur vantað smá líf í hann , meiri botn í bassann , mýkt í miðjuna eða snerpu í diskantinn .
Það kom því skemmtilega á óvart þegar ég prófaði ný heyrnartól frá fyrirtækinu , Backbeat Pro , sem skila einkar skemmtilegum hljóm hvort sem maður er að hlusta á bassadrunur í hiphopi , diskant í svartmálmi eða sæta strengi strengjakvartetts .
Eins og sjá má á meðfylgjandi mynd þá eru heyrnartólin lokuð , þ.e. þau leggjast yfir eyrað og þétt að höfðinu .
Kostur við þetta er að maður getur spilað eins hátt og mann lystir án þess að ónáða nærstadda og þeir ónáða mann líka síður , en getur verið ókostur líka , því hljómur í slíkum heyrnartólum verður ekki eins " lifandi " , eðli málsins samkvæmt , því umhverfishljóð eru alla jafna hluti af hljóðmyndin þegar hlustað er á tónlist .
Aðalmálið við þessi heyrnartól er þó ekki það að þau séu lokuð og hljómi vel , heldur það að þau eru sérdeilis tæknileg og reyndar ævintýralega tæknileg ef miðað er við verð .
Þannig eru þau þráðlaus ( Bluetooth v4.0 Class 1 ) með rafhlöðu sem dugir í sólarhring og það þó notuð sé innbyggð umhverfishávaðavörn .
Sú vörn byggist á því að í heyrnartólunum er hljóðnemi sem greinir umhverfishljóð og heyrnartólin senda síðan frá sér samsvarandi hljóðbylgjur til að " kæfa " óæskilegar hljóðbylgjur .
Alla jafna virkar þetta helst á samfelld umhverfishljóð , eins og til að mynda hávaða í flughreyflum eða vélum bifreiða og því koma slík heyrnartól helst að gangi á ferðalögum .
Vörnin virkar mjög vel á þessum Plantronics-heyrnartólum , en það kemur nokkuð niður á hljómgæðum þegar kveikt er á kerfinu – hljómur verður allur daufari og styrkur minnkar .
Þó að það sé vissulega galli þá varð ég ekki var við það þegar ég notaði heyrnartólin á hávaðasömum stöðum – það dró ævintýralega mikið niður í umhverfishljóðum og fyrir vikið fannst mér hljómur í tólunum einfaldlega frábær við þau skilyrði .
Það má líka geta þess að hægt er að nota heyrnartólin sem eyrnaskjól , því vitanlega er hægt að nota þau til að draga úr umhverfishljóðum án þess að vera með músík í gangi .
Það er einkar auðvelt að eiga við heyrnartólin .
Ef smellt er hátalaraskálarnar sjálfar getur maður sett músíkina af stað og stoppað hana ( vinstri skál ) eða tekið símann ( hægri skál ) .
Á skálunum utanverðum eru líka hjól sem hægt er að snúa til að hækka og lækka ( hægri ) eða stökkva á milli laga ( vinstri ) .
Það byggist þó á því að maður sé að nota Bluetooth-tenginguna , því ekki er hægt að stýra tækjum gegnum hátalarasnúrur .
Að því sögðu þá er fjarstýring á snúrunni sem fylgir með heyrnartólunum og þar hægt að stoppa og spila , og hún er Apple-vædd , þ.e. tengið á henni nær niður í Apple-tengi .
Ef maður er með heyrnartólin á kollinum og að hlusta á músík úr síma láta þau vita ef hringt er í símann ; tónlistin lækkar og hljóðmerki gefur símtal til kynna .
Með því að smella á hnappinn á hægri skálinni er hægt að svara í símann og þá notar tækið hljóðnema fyrir umhverfishávaðavörnina til að svar í símann .
Virkar fínt og hljómaði bráðvel að sögn þess sem tók þátt í þeirri tilraun .
Þetta virkar líka vel ef maður er með tvö tæki tengd og þá kannski að horfa á kvikmynd eða spila leik í spjaldtölvu , en getur svarað í símann án þess að taka heyrnartólin af kollinum .
Sami hnappur lækkar tímabundið í tónlistinni ef mann langar að heyra eitthvað frá umhverfinu .
Með heyrnartólunum fylgir gerviefnispoki með frönskum rennilás til að geyma þau í , metralöng hátalarasnúra og USB-snúra með micro-tengi til að hlaða þau .
Það tekur um þrjá tíma að hlaða þau ef búið er að tæma af þeim alla hleðslu og hver hleðsla dugir í sólarhring ef maður notar umhverfishávaðavörnina og allt að sextíu tímum ef slökkt er á henni .
Nú situr enginn , eða næstum enginn , með heyrnartól á kollinum samfleytt í marga klukkutíma , en Backbeat Pro-tólin eru þeirrar náttúru að þau slökkva sjálfkrafa á sér þegar þau eru tekin niður , eða réttara sagt doka við , sem spara náttúrlega rafmagn .
Galli við Bluetooth-vædd heyrnartól ( og hátalara ) hefur iðulega verið að tengingin er ekki traust og drægnin lítil , þ.e. , ekki þarf nema nokkur skref þá er sambandið lélegt eða ekkert .
Í því ljósi fannst mér drægnin býsna góð á BackBeat Pro því ekki rofnaði samband eða varð lakara þó að ég færi alllangt frá músíkspilaranum og veggir væru á milli .
Á vefsetri Plantronics er þess getið að drægnin sé allt að 100 metrum sem ekki verður dregið í efa hér .
Þegar kveikt er á heyrnartólunum ( og maður er með þau á höfðinu ) kemur rödd sem segir til um hleðslu og tengingu ( " tengt við tæki eitt " o.s.frv. ) .
Að því er kemur fram á síðum Plantronics er hægt að fá þau skilaboð á ýmsum tungumálum , til að mynda dönsku , kóresku , þýsku , ítölsku , rússnesku og mandarín .
Það eru líka gaumljós á heyrnartólunum sem sýna hleðsluna þegar kveikt er á þeim .
Plantronic BackBeat Pro kostar 49.900 kr. í netverslun Nýherja .
Þess má svo geta að biðtími heyrnartólanna er þrjár vikur , en heyrnartólin eru ekki notuð lengi dregur svo úr straumeyðslu að hleðsla ætti að haldast í allt að sex mánuði af sögn framleiðanda .
Rafhlaðan er innbyggð og ekki hægt að skipta um hana sjálfur , en sé ekki að að sé vandamál miðað við auglýsta endingu .
Árni Matthíasson 