Þetta eru fyrstu erlendu verðlaunin sem ég hlýt þótt ég hafi hlotið viðurkenningar áður .
Það er alltaf gaman að fá klapp á bakið og sérstaklega í Frakklandi þar sem það er mjög erfitt að komast inn á bókamarkaðinn , " segir Stefán Máni Sigþórsson rithöfundur en í byrjun október hlaut hann aðalverðlaun á frönsku glæpasagnahátíðinni Festival du polar méditerranéen fyrir skáldsögu sína Feigð sem kom út í fyrra í Frakklandi .
Verðlaunin þykja eftirsóknarverð í glæpasagnaheiminum .
Hátíðin er haldin í Avignon ár hvert en rithöfundurinn tók við glæsilegum verðlaunagrip úr hendi borgarstjóra Avignon við hátíðlega athöfn undir berum himni í sól og blíðu .
Feigð var tilnefnd ásamt átta öðrum skáldsögum frá ýmsum öðrum Evrópulöndum , Belgíu , Frakklandi og Póllandi , sem allar hafa orðið metsölubækur í sínu heimalandi .
Feigð er þriðja bók Stefáns sem þýdd er á frönsku en í franskri þýðingu nefnist hún Présages .
" Ég vonast til að þetta veki athygli á bókinni í Frakklandi og jú , þetta kom mér mjög á óvart .
Það var eiginlega allur vindur úr mér því þarna koma þúsundir bóka út á ári hverju og mikil vinna að vekja athygli á sér á fremur lokuðum markaði .
Þetta er því frábært og ég skynjaði mjög sterkt að dómnefndin hafði verið einhuga í þessu vali .
" Ekki er nema vika þar til fjórtánda skáldsaga Stefáns Mána lítur dagsins ljós en hún nefnist Litlu dauðarnir .
Hvað getur Stefán Máni sagt lesendum um nýju bókina ? " Ég get í það minnsta lofað þeim að koma á óvart , ég reyni yfirleitt að vera fremur óútreiknanlegur .
Bókin er dramatískari en þær sem ég hef skrifað undanfarið og aðalpersónurnar eru ekki glæpamenn heldur venjulegt fólk og kannski nær hinum almenna lesenda en oft áður .
" julia@mbl.is 