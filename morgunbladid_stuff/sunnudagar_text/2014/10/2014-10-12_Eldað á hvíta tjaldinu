Lögfræðingar , læknar og löggur , varið ykkur ! Matreiðslumeistarar eru nýjasta tíska í kvikmyndum .
Helstu Hollywoodhetjur berjast nú um hlutverk í myndum um mat og matreiðslufólk .
Jon Favreau kom æðinu af stað með mynd sinni Chef , sem sló óvænt í gegn .
Síðan kom Helen Mirren í The Hundred-Foot Journey , Steve Coogan í The Trip to Italy og nú er Bradley Cooper mættur til Lundúna til að leika í nýrri mynd um matargerð .
Sú mynd átti upphaflega að heita Chef en Favreau varð einfaldega fyrri til .
Cooper hefur að sögn kostað kapps um að búa sig sem best undir hlutverkið .
Leikarinn hefur látið sér vaxa gott skegg , auk þess að hafa stúderað breska stjörnukokkinn Marcus Wareing í þaula .
Þá mun hann hafa leitað ráða hjá sjálfum Gordon Ramsey .
" Auk þess að ráða honum heilt varðandi matreiðslu kenndi ég Cooper það sem mestu máli skiptir ætli menn að hafa það af í eldhúsinu – hvernig á að blóta , " segir Ramsey við breska dagblaðið The Guardian .
Chef kostaði 13 milljónir dala í framleiðslu en hefur þegar þénað 28 milljónir dala .
" Sami hópur fólks hefur gjarnan áhuga á mat , sjálfstæðum kvikmyndum , les gagnrýni og gefur sér tíma til að spjalla um góða kvikmynd eða máltíð , " útskýrir Favreau og bendir á að þetta fólk sé yfirleitt heldur eldra en hópurinn sem mest stundar kvikmyndahúsin .
Nú bíðum við bara eftir íslenskri mynd .
