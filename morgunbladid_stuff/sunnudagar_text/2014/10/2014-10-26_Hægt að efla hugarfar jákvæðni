Borghildur Sverrisdóttir var að senda frá sér sína fyrstu bók , Hamingjan eflir heilsuna , en í henni eru farið yfir leiðir jákvæðrar sálfræði að aukinni hamingju og betri heilsu .
Hún er með BA-próf í sálfræði og starfaði sem einkaþjálfari í sjö ár en er núna á öðru ári í meistaranámi í menntunarfræðum til kennsluréttinda við Háskólann á Akureyri .
" Fljótlega eftir að ég útskrifaðist úr sálfræðinni árið 2003 fer ég að skoða þessa nýju nálgun innan sálfræðinnar sem er þá nýhafin , " segir hún og vísar til jákvæðrar sálfræði .
" Ég fer að grúska í þessu og hægt og rólega að nýta mér þessar nýju aðferðir í mínu lífi , " segir Borghildur sem hefur starfað með Félagi um jákvæða sálfræði og situr í stjórn félagsins .
Hún skrifaði ennfremur um skeið reglulega heilsupistla í blöð .
" Þetta byrjar í rauninni í pistlunum í Mogganum , " segir hún um tilurð bókarinnar .
" Þessar aðferðir hafa haft það mikil áhrif á líf mitt og mér fannst ég vera knúin til að koma þessu einhvern veginn áfram og langaði alltaf að skrifa bók .
Ekki bara af því að ég hafði upplifað þetta með góðum hætti heldur liggja fyrir rannsóknarniðurstöður sem almenningur þarf að geta nýtt sér , " segir hún og tekur undir að jákvæð sálfræði sé vaxandi grein .
Persónulegt og samfélagslegt " Hún er að koma mikið inn í skólakerfið .
Þar er verið í sífellt meira mæli að leggja áherslu á styrkleika nemenda og efla með þeim hæfileika sína í stað þess að steypa alla í sama mót , " segir Borghildur sem er einmitt að skoða í meistararitgerð sinni hvernig aðferðir jákvæðrar sálfræði geti haft áhrif á námsárangur og líðan nemenda í skólum .
Hún vinnur einnig að gerð námsefnis fyrir kennslu jákvæðrar sálfræði í framhaldsskóla " Þetta er ekki síður vaxandi grein samfélagslega , " segir hún og vísar til Sameinuðu þjóðanna og " fimm leiða að vellíðan " , sem Embætti landlæknis hefur þýtt og birt á vefnum landlaeknir.is .
" Sameinuðu þjóðirnar vilja að þjóðir heimsins fari að leggja meiri áherslu á þetta í hagvexti sínum og sjái að það sé ekki bara fjárhagslegur hagvöxtur sem skiptir máli heldur líka farsæld þegnanna .
" Hvað getur hamingjan gert fyrir heilsuna ? " Það eru ákveðnir styrkleikar sem maður þarf að efla með sér og hafa jákvæð tengsl við heilsu .
Þetta eru þrautseigja , sjálfstjórn , von , þakklæti og bjartsýni .
Þessir þættir hafa mikil áhrif á okkar hamingju og andlega líðan .
" Hún segir ekki mega gleyma stóra póstinum , jákvæðninni .
" Hugarfar jákvæðni er eitthvað sem hægt er að efla með mörgum hætti .
Jákvæðnin er mikilvæg og sjá það sem skiptir máli í hversdagsleikanum , vera ekki alltaf að finna að sjálfum sér eða umhverfinu , " segir hún en hamingjuaukandi æfingar er að finna í bókinni .
Við sköpum okkar eigin hamingju Við höfum mikið að segja um okkar eigin hamingju , segir Borghildur .
" Skapgerð og persónuleiki kemur að stórum hluta frá erfðum en þetta stjórnar um 50% af hamingju okkar .
Talað er um að 10% komi frá umhverfisaðstæðum , það er félagslegum og fjárhagslegum aðstæðum .
Síðasta en ekki síst er talið að 40% af okkar hamingju byggist á viðhorfi okkar til lífsins , afstöðu okkar , hugarfari og tilfinningum , " segir hún en fjöldamargar rannsóknir styðja þetta .
Ein æfing í bókinni byggist því að opna huga sinn .
" Það er gott að prófa í einn dag að vera með opinn huga fyrir því sem þú upplifir , taka hlutunum eins og þeir eru og taka þeim án þess að dæma þá .
Það er frelsandi að leyfa fólki að vera eins og það er .
Það dregur svo úr neikvæðum tilfinningum .
Það að vera opinn víkkar sjóndeildarhring okkar .
" Þjálfun líkama og huga fer saman og studdist Borghildur við jákvæða sálfræði þegar hún var einkaþjálfari .
" Viðhorf okkar og afstaða gagnvart okkur sjálfum er stundum stærsta hindrun okkar í að ná markmiðum okkar og að blómstra í lífinu .
Við erum oft að berja okkur í hausinn yfir því að hafa mistekist og finnst mistök slæm en þau eru það ekki .
Við þurfum að breyta hugarfari okkar gagnvart því sem við höldum að sé slæmt í lífinu .
" Opnaðu hugann og forðastu samanburð Í bók sinni fjallar Borghildur um tíu leiðir til aukinnar hamingju .
Hér verða tekin tvö dæmi úr bókinni .
Fyrsta leiðin sem hún nefnir er að opna hugann .
" Hreinsaðu hugann af væntingum og ekki dæma það sem á vegi þínum verður .
Prófaðu að halda huganum opnum fyrir því sem þú upplifir án þess að dæma það sem gott eða slæmt .
Það er bara eins og það er .
Fylgstu með hvernig lítil börn skoða og umgangast umhverfi sitt , fordómalaust og án væntinga , " skrifar hún .
Hamingjuaukandi leið númer átta er að forðast félagslegan samanburð .
" Samanburður við aðra er hluti af lífi okkar flestra og getur sannarlega haft jákvæð áhrif á okkur þar sem hann getur hvatt okkur til að gera betur , bæta veikleika okkar , hjálpað okkur að líða betur og þakka fyrir hlutskipti okkar þrátt fyrir að það sé kannski ekki eins og best verður á kosið .
Samanburður við aðra getur líka dregið úr okkur máttinn og aukið vanlíðan .
Mikilvægt er því að vera meðvitaður um hvert samanburðurinn er að leiða okkur , það er hvort hann sé að stjórna lífi okkar , gera okkur viðkvæm og óörugg eða hvort hann efli okkur og auki vellíðan til lengri tíma .
Af rannsóknum Lyubomirsky að dæma virðist sem hamingjusömu fólki sé meira sama um félagslegan samanburð en óhamingjusömu fólki og það stundi hann síður .
Hamingjusamir virðast hins vegar meta sjálfa sig út frá eigin viðmiðum , eins og að bera sig saman við sjálfa sig fyrir hálfu ári eða hvort þeim hafi tekist betur til núna en síðast .
" 