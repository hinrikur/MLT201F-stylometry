Mögulega er heilsusamlegt að borða fitu í meira mæli en venjulega er talið ráðlegt .
Þetta kemur fram í grein breska sjónvarpsmannsins , Michaels Mosley , sem lengi hefur verið með þætti á BBC og fjallar aðallega um líffræði og læknisfræði .
" Eftir að hafa verið sagt í mörg ár , og sjálfur ráðlagt öðrum , að mettuð fita stífli slagæðarnar og fólk fitni , eru nú blikur á lofti ; svo virðist sem neysla mettaðrar fitu í einhverjum mæli geti haft þau áhrif að fólk eigi auðveldara með að létta sig og geti verið hjartanu hollt ! " sagði Mosley í vikunni , eftir að hafa kynnt sér rannsóknir og rætt við vísindamenn .
Fyrr á árinu vakti mikla athygli , þegar vísindamenn við háskólana í Oxford , Cambridge og Harvard , báru saman fjölda rannsókna um tengsl á milli neyslu mettaðrar fitu og hjartasjúkdóma .
Þrátt fyrir að bornar væru saman nærri 80 rannsóknir þar sem liðlega hálf milljón manna kom við sögu fundust engar sannfærandi vísbendingar um að líkur á hjartasjúkdómum væri meiri hjá þeim sem borðuðu mettuðu fituna en hinum sem sneiddu hjá henni .
Þvert á móti kom í ljós , þegar blóðsýni voru skoðuð , að því hærra hlutfall ákveðinna tegunda mettaðrar fitu sem þar var að finna , því minni líkur voru á að viðkomandi væri með hjartasjúkdóm .
Þar var aðallega um að ræða mettaða fitu úr mjólkurvörum .
Gagnrýnisraddir heyrðust , eins og við mátti búast , en bresk heilbrigðisyfirvöld brugðust við með því að segja niðurstöðurnar mjög áhugaverðar og að þær kölluðu á frekari rannsóknir .
Einn rannsakenda , Kay-Tee Khaw , prófessor í Cambridge , lagði áherslu á það , í samtali við Mosley hjá BBC , að niðurstöðurnar mætti ekki túlka sem yfirlýsingu um að fólki væri nú óhætt að belgja sig út af ruslfæði , þótt vissulega mætti segja að heildarmyndin varðandi mataræði virtist heldur flóknari en almennt er talið .
" Ekki síst vegna þess að ákveðinn matur sem inniheldur mikið af mettaðri fitu virtist í mjög mörgum tilfellum minnka líkur á hjartasjúkdómum .
" Khaw nefndi sem dæmi að svo virtist sem handfylli af olíubornum hnetum nokkrum sinnum í viku minnki líkur á hjartasjúkdómum , jafnvel þótt þær innihaldi bæði mettaða og ómettaða fitu .
Hún segir vísbendingar um áhrif feitra mjólkurvara ekki eins sterkar , en kveðst þó sjálf með glöðu geði borða smjör og drekka venjulega mjólk .
Jafnframt segist hún borða rautt kjöt , en finnst þó skipta máli hvaðan það kemur .
" Augljóst er að fitusýrur í nautgripum sem beitt er í haga eru mjög frábrugðnar fitusýrum í kjöti af skepnum sem aldar eru á korni , " segir Khaw og telur því mjög líklegt , þegar hugað er að næringargildi og heilbrigði neytandans , að verulegu máli skipti á hverju dýrin eru alin .
" Það gæti skýrt mismunandi niðurstöður rannsókna , vegna þess hve miklu máli skiptur hvaðan maturinn er .
" Nautgripir í Bandaríkjunum nærast aðallega á korni og þar í landi benda rannsóknir sterklega til þess að mikil neysla kjöts auki hættuna á hjartasjúkdómum .
Í Evrópu þar gripirnir éta alla jafna gras og hey , eru niðurstöðurnar ekki þær sömu .
Þá er það hinn flötur málsins : Þótt ekki sé jafn hættulegt að borða ákveðnar tegundir fitu og áður var talið , hlýtur það að minnsta kosti að auka líkurnar á að fólk þyngist um of ? Nei , svo er nefnilega ekki .
Nýleg rannsókn sem birtist í Scandinavian Journal of Primary Health Care virðist að minnsta kosti sýna fram á þetta .
Fylgst var með 1.589 sænskum karlmönnum í 12 ár og niðurstaðan var þessi : Meiri líkur voru á að þeir sem notuðu ekki smjör , drukku léttmjólk og slepptu því að borða rjóma , gildnuðu um miðjuna en hinir sem gengu óhræddir í smjördallinn , drukku venjulega mjólk og nutu þess að fá sér þeyttan rjóma .
Vitað er að fitan er afar mettandi og hugsanleg skýring sú að þeir sem sleppa henni skelli í sig alls kyns annarri næringu til að seðja hungrið , til dæmis kolvetnaríkum mat eins og hvítu brauði og pasta í staðinn .
