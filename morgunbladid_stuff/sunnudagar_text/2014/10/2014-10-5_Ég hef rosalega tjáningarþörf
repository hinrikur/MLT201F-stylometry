Það eru alltaf alvörutímar ! " segir Jóhanna V. Þórhallsdóttir og hlær þegar spurt er út í heitið á nýrri sólóplötu hennar sem ber heitið Söngvar á alvörutímum .
Jóhanna býður til útgáfutónleika í Iðnó á sunnudagskvöldið með lunganum úr hljómsveitinni sem leikur með henni á plötunni , þar á meðal Kjartani Valdimarssyni píanóleikara , Gunnari Hrafnssyni bassaleikara , Jóhanna Hjörleifssyni trommara og Matta Kallio harmónikkuleikara en hann útsetti tónlistina fyrir upptökurnar .
" Heiti plötunnar er annars tilvísun í eitt ljóðanna á plötunni , " segir hún .
" Það heitir " Einskonar eftirmáli " og er eftir Guðmund Sigurðsson revíuskáld .
Í lokin segir : " og Goethe kallinn , sem grúskaði þó í flestu , á gamalsaldri taldi oss það fyrir beztu : / / að taka lífinu létt á hverju sem gengi , / maður lifir svo skammt og er dauður svo óralengi " , " segir Jóhanna .
Á plötunni eru lög eftir hana , við texta Guðmundar , Þorvaldar Þorsteinssonar , og Nínu Bjarkar Árnadóttur .
Þá eru einnig lög eftir Matta Kallio , Kjartan Ólafsson , Villa Valla og Árna Ísleifs , auk revíulaga og söngva úr leikritum .
Meðal annarra textaskálda eru Þórarinn Eldjárn , Guðmundur Ólafsson og Villi Valli ( Vilberg Vilbergsson ) .
" Ég er með talsvert revíu- og leikhúskennd lög , " segir Jóhanna og hljómsveitin ber keim af því .
" Ég hef spilað með öllu þessu fólki áður , á langri ævi .
Egill Ólafsson ætlar að syngja með mér eitt eða tvö lög á tónleikunum og Hildigunnur Einarsson , dóttir mín og söngkona , raddar með vinkonum sínum .
Svo er leynigestur ...
" segir hún dularfull .
Hún segir að þetta sé sú tónlist sem hún finni sig best í núna .
" Ég byrjaði þarna , fór svo út í klassíska tónlist , söng nútímatónlist og dramatískan Brahms og Schumann , sem var gaman , en svo fer maður í hring .
Maður nennir ekki alltaf að æfa alla skalana .
" Hún hlær .
" En mér finnst svo gaman að syngja .
Maður verður að tjá sig .
Ég hef rosalega tjáningarþörf .
" Söngvar á alvörutímum er þriðja sólóplata Jóhönnu en á löngum ferli hefur hún meðal annars sungið með Hrekkjusvínum , Diabolus in Musica , Sinfóníuhljómsveit Íslands , Kammersveit Reykjavíkur og Íslensku hljómsveitinni .
Þá hefur hún stjónað mörgum kórum og kennt söng .
