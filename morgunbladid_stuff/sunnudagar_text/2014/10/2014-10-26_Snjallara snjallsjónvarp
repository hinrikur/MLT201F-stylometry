Þegar fólk sest fyrir framan sjónvarpið er það alla jafna að leita að afþreyingu , en ekki bara að sjónvarps- eða kvikmyndaefni sem sannast kannski einna best á því hve margir setjast við tæki með tölvu í fanginu – snjallsíma , spjaldtölvu eða fartölvu .
Sú var tíðin að sjónvarpsspámenn héldu að fólk myndi vafra um vefinn í sjónvarpinu og svo komu kenningar um að allir myndu vilja glápa á sjónvarpsefni í tölvunni .
Raunveruleikinn er einhvers staðar þarna á milli , fólk virðist gjarna vilja geta sótt sér efni af netinu , eins og vinsældir svonefndra snjallsjónvarpstækja sanna SmartTV , þó að það kjósi enn að vafra um vefinn og skrifa Facebook-færslur á tölvu .
Tæki sem kalla má snjallsjónvarp gerir notendum kleift að tengjast efnisveitum eins og YouTube , Netflix , Hulu og ámóta , svo framarlega sem viðkomandi sjónvarp sé nettengt á annað borð .
Alla jafna notar hver framleiðandi sitt sérhannaða viðmót og oftar en ekki sitt stýrikerfisafbrigði þó að þau séu líkast til Linux-ættuð .
Ný sjónvarpstæki frá Philips , 8000-línan vekur athygli fyrir fyrir tæknilega útfærslu og útlit , en líka fyrir það að þar er komið fyrsta sjónvarpið sem keyrir á Android , því snjallhluti þess keyrir á Android 4.2.2 Jelly Bean .
Þess má geta að í væntanlegri útgáfu af Android , Android 5.0 Lollipop , sem kemur út í næsta mánuði , verða sérstakar viðbætur til að hægt sé að nota það í sjónvarpstækjum .
Menn hafa gert ýmsar tilraunir til að tengja Android við sjónvarpstæki og þá aðallega með svonefndum Android-stick , en það er í raun smátölvur , á stærð við minnislykil , sem geta keyrt Android-forrit , eins og leiki til að mynda .
Flestar eru þær með tveggja kjarna örgjörvum , en líka dæmi um apparöt með fjögurra kjarna örgjörva .
Fræðilega séð er hægt að keyra öll Android-forrit á tækinu , en ekki í raun , því Philips hefur búið svo um hnútana að aðeins hluti þess sem býðst í Play-forritabúðinni er tiltækur , væntanlega til að tryggja að ekki sé hægt að setja inn forrit sem ekki er hægt að nota af neinu viti með sjónvarpsfjarstýringu .
Að því sögðu þá er hægt að tengja Bluetooth-stýripinna við tækið .
Þegar kveikt er á því í fyrsta sinn eru uppsett á því ýmis forrit frá Google , Chrome-vafrinn , Google-leit , raddstýrð leit , Google Play-bíómyndir og tónlist , sem ekki er aðgengilegt hér á landi , og YouTube og svo er líka hægt að fara beint inn í Play-forritabúðina að leita að forritum , til að mynda að Netflix .
Eins og fram kemur hér til hliðar er hægt að tengja við sjónvarpið utanáliggjandi harðan disk og nota til að setja upp forrit , til að mynda leiki , en þann disk má náttúrlega líka nota til að taka upp sjónvarpsefni , þ.e. ef má taka það upp á annað borð .
Nýjustu afruglarar sjá um slíkt núorðið og því varla hægt að taka neitt upp nema það sem næst í gegnum greiðuna gömlu .
Í tækinu er myndavél í litlu spjaldi sem dregið er neðan undir miðjunni á skjánum .
Hún gefur eðlilega kost á að eiga Skype-samtöl í gegnum tækið , en svo er líka hægt að nota hana til að stýra tækinu , þegar maður er svo aðframkominn af leti að maður nennir ekki einu sinni að teygja sig í fjarstýringuna – ef myndavélin er niðri er nóg að lyfta upp hendinni og opna og loka greipinni og þá virkjar maður handstýringu án snertingar .
Hljómar lúðalegt , en er fáránlega sniðugt – að minnsta kosti við fyrstu kynni .
Ekki má gleyma því að það er líka hægt að stýra tækinu með röddinni ( á ensku ) .
Eitt af sérkennum Philips-sjónvarpstækjanna er baklýsing sem fyrirtækið kallar Ambilight , ljósdíóður á baki tækisins sem lýsa með daufri birtu á vegginn aftan við tækið sem breyta um lit eftir því sem er á seyði á skjánum .
Fyrir vikið virkar skjárinn stærri en hann er í raun , birtan platar augað , og Ambilight hefur reyndar verið svo endurbætt , meðal annars með ljósi allan hringinn , að manni finnst eins og sjónvarpið svífi .
Philips 55PFS8109 kostar 469.995 hjá Heimilistækjum .
Ambilight-baklýsingu sjónvarpsins er nú hægt að tengja við Hue-snjallperurnar frá Philips og láta lýsinguna í stofunni allri haga sér eftir því sem fram fer á skjánum , þ.e. svo framarlega sem í ljósunum séu Hue-perur og maður að nota Ambilight-Hue appið ( Hue-perur eru ekki komnar í sölu hér , en væntanlegar að sögn umboðsins ) .
Árni Matthíasson 