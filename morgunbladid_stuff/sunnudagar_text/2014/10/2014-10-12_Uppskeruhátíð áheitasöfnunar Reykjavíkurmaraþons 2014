Á hátíðinni komu saman fulltrúar góðgerðarfélaga , hlauparar , starfsmenn og stuðningsaðilar til að fagna góðum árangri áheitasöfnunar Reykjavíkurmaraþons Íslandsbanka sem fram fór á vefnum hlaupastyrkur.is .
Í ár söfnuðu hlauparar 85.634.595 krónum til 163 góðgerðarfélaga .
Þetta er 18% hærri upphæð en safnaðist í fyrra og nýtt met í áheitasöfnun hlaupsins .
Heildarupphæð áheita sem hafa safnast í tengslum við Reykjavíkurmaraþon Íslandsbanka frá því áheitasöfnun hófst árið 2006 nálgast nú 400 milljónir , að því er kemur fram í fréttatilkynningu .
Háar fjárhæðir söfnuðust Þau félög sem safnaðist mest fyrir í ár voru Styrktarfélag krabbameinssjúkra barna , 5,6 milljónir ; Styrktarsjóður Heiðu Hannesar , 4 milljónir ; og Hringurinn , 3,7 milljónir .
110 af þeim 167 félögum sem tóku þátt í söfnuninni fengu meira en 100.000 krónur í sinn hlut , 26 félög fengu meira en milljón .
Þeir hlauparar og boðhlaupslið sem söfnuðu mest fengu viðurkenningu á áheitahátíðinni í gær .
Þá var einnig veitt viðurkenning fyrir flest söfnuð áheit en það var Aron Guðmundsson sem safnaði flestum áheitum , 341 talsins .
Aldrei hefur einstaklingur í sögu áheitasöfnunarinnar fengið eins mörg áheit og Aron fékk í ár en hann safnaði fyrir MND-félagið á Íslandi .
Ingvar Sverrisson , formaður Íþróttabandalags Reykjavíkur , sem sér um framkvæmd Reykjavíkurmaraþons , stjórnaði stuttri dagskrá uppskeruhátíðarinnar .
Til máls tóku einnig Birna Einarsdóttir , bankastjóri Íslandsbanka , Snæbjörn Ragnarsson , einn af maraþonmönnunum úr Skálmöld , og Rósa Guðbjartsdóttir , formaður Styrktarfélags krabbameinssjúkra barna , sem er eitt af góðgerðarfélögunum sem tóku þátt í áheitasöfnuninni .
Í lok uppskeruhátíðarinnar fengu fulltrúar góðgerðarfélaganna upplýsingar um þær fjárhæðir sem til þeirra söfnuðust .
Áheitin verða greidd inn á reikninga góðgerðarfélaganna þegar safnað fé hefur skilað sér frá síma- og kortafyrirtækjum , væntanlega í byrjun nóvember .
jonagnar@mbl.is 