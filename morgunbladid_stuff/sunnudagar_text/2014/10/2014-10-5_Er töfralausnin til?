Ef það hefur farið framhjá einhverjum þá hefur sykur tekið við af fitu sem nýjasti óvinurinn í baráttunni fyrir betri heilsu .
Alþjóðlega heilbrigðismálastofnunin ( WHO ) og ráðgjafar ríkisstjórnar Bretlands hafa nýlega lagt til að ráðleggingar um sykurneyslu verði endurskoðaðar , að því er fram kemur í frétt BBC .
Endurskoðuð ráðlegging verði 5% af heildarorkuinntöku en núna er miðað við að sykurneyslan eigi ekki að vera meiri en 10% .
Ný rannsókn sem birt var í tímaritinu BMC Public Health leggur til að takmarkið ætti að vera 3% .
Rannsóknin var á vegum Unicersity College London og London School of Hygiene and Tropical Medicine .
Komust skýrsluhöfundar að því að þetta væri nauðsynlegt eftir að hafa skoðað kostnað við tannskemmdir í heilbrigðiskerfinu .
Íslenskar ráðleggingar í endurskoðun Í nýjum norrænum ráðleggingum sem komu fram í október 2013 er talað um minna en 10% .
Samkvæmt upplýsingum frá embætti landlæknis eru íslenskar ráðleggingar í endurskoðun en þær byggja að miklu leyti á þeim norrænu .
Þær verða birtar innan skamms .
Hjá embætti landlæknis er sem stendur verið að vinna að þessum ráðleggingum og einnig er unnið að bakgrunnsskjali fyrir ráðleggingarnar sem birt verður með þeim .
" Neysla á viðbættum sykri ætti að vera undir 10% af heildarorkunni .
Það samsvarar 50 g af viðbættum sykri miðað við 2000 kkal fæði .
Jafnvel er talið að enn frekari takmörkun geti verið til bóta , " stendur í drögum að texta um viðbættan sykur í þessu bakgrunnsskjali .
" Til að tryggja nægjanlegt magn nauðsynlegra næringarefna og trefja og til að stuðla að heilsusamlegu mataræði er mikilvægt að takmarka neyslu á viðbættum sykri .
Þetta er sérstaklega mikilvægt þegar börn eiga í hlut og hjá fólki sem neytir orkulítillar fæðu .
Neysla á sykruðum drykkjum hefur verið tengd aukinni hættu á sykursýki af tegund 2 og offitu og ætti því að takmarka hana .
Forðast ætti tíða neyslu á sykruðum matvælum til að draga úr hættu á tannskemmdum , " segir í drögum að texta um ráðleggingarnar .
Þar koma einnig fram ráðleggingar um að takmarka neyslu á viðbættum sykri .
" Um 80% af viðbættum sykri í fæði Íslendinga koma úr gos- og svaladrykkjum , sælgæti , kökum , kexi og ís , þar af tæpur helmingur úr gos- og svaladrykkjum .
Neysla á sykurríkum vörum eykur líkur á offitu og tannskemmdum .
Mikil neysla á viðbættum sykri í fljótandi formi ( þ.e. gos- og svaladrykkjum ) getur auk þess aukið líkur á sykursýki af tegund 2 .
Vörur sem innihalda mikið af viðbættum sykri veita oftast lítið af nauðsynlegum næringarefnum eða öðrum hollefnum .
" Eitt er víst , sérfræðingar af ýmsum sviðum heilsu eru sammála um að sykur sé óhollur .
Fólk sem er meðvitað um heilsuna reynir að forðast þess að neyta sykurs .
Sykurskert mataræði hefur ennfremur orðið algengara í kjölfar vinsælda kolvetnasnauðs mataræðis .
Það finnst hins vegar ekki öllum auðvelt að sleppa þessu sæta bragði og gera því það sem þeir geta til þess að fá bragðið með öðrum hætti .
Ýmsar tegundir , bæði náttúrulegar og framleiddar , hafa skotið upp kollinum í stórmörkuðum og heilsubúðum að undanförnu .
Þeirra á meðal eru agave , stevía , erýþrítól og kókospálmasykur sem er sérstaklega fjallað um hér að neðan .
Robert Lusting , höfundur bókarinnar Fat Chance : The Bitter Truth About Sugar , hefur verið ötull í baráttunni gegn sykurneyslu .
Samkvæmt frétt BBC hefur hann þó ekki viljað styðja við neitt annað sætuefni sem valkost við sykurinn .
" Það er skortur á gögnum , " sagði hann .
Tengsl gervisætu við offitu Grein sem birt var í Nature í síðasta mánuði tengdi notkun gervisætu á borð við sakkarín og aspartame við offitu .
Rannsókn vísindamannanna leiddi í ljós að gervisætan breyti jafnvægi þarmaflórunnar og stuðli þannig að þyngdaraukningu .
" Niðurstöður okkar gefa í skyn að gervisætuefni hafi gert offitufaraldurinn sem þeim var ætlað að berjast við enn verri , " skrifuðu vísindamennirnir í Nature .
Í síðustu viku tilkynnti síðan NutraSweet að það ætlaði að hætta framleiðslu hins umdeilda sætuefnis aspartame .
Reglan um meðalhófið á því væntanlega við hér eins og á svo mörgum öðrum stöðum því mikil neysla annarra sætuefna en sykurs getur líka verið skaðleg .
Sum þessara efna hafa verið notuð í skamman tíma og á eftir að rannsaka betur .
Kókospálmasykur hefur notið vaxandi vinsælda síðustu ár en hann er unnin úr trjákvoðu kókoshnetupálmatrjáa .
Þeir sem nota hann segja hann næringarríkari og hafa lægri sykurstuðul en venjulegan sykur .
Kókospálmasykur er brúnn á litinn en ekki klístraður eins og púðursykur .
Á meðan hvítur sykur er bara tómar kaloríur inniheldur kókospálmasykur einhver steinefni á borð við kalíum , magnesíum , zinc og járn .
Ennfremur má finna í honum vítamínin B1 , B2 , B3 og B6 .
Einnig eru í honum 16 amínósýrur .
Þetta þýðir samt ekki að þetta sé hollur matur enda hægt að fá þessi efni úr öðrum mat sem er ekki svona sætur .
Samt sem áður gerir þetta kókospálmasykur eitthvað hollari en hvítan sykur .
Stevía er eitt nýjasta sætuefnið til að njóta vinsælda .
Því hefur verið haldið fram að stevía sé góður valkostur við sykur því hún innihaldi engar kaloríur eða kolvetni og hækki ekki blóðsykurinn .
" Stevía er græn , laufguð planta sem á uppruna sinn að rekja til Suður-Ameríku .
Plantan hefur verið notuð til lækninga um aldir .
Að auki hefur hún verið ræktuð til notkunar sem sætuefni , " segir á vefnum betrinaering.is .
Þar er bent á að hægt sé að kaupa heil eða mulin lauf en oftast sé stevían fljótandi eða í duftformi en þá er búið að vinna sætuefnin úr plöntunni sjálfri .
Stevía hefur verið seld í Japan í um 40 ár en vörur framleiddar úr stevíu hafa aðeins verið samþykktar á markaði frá árinu 2008 í Bandaríkjunum og 2011 í Evrópusambandinu .
Fyrirtæki hafa verið fljót að hoppa á stevíu-vagninn .
Aukning á nýjum stevíu-vörum var 400% á heimsvísu á árunum 2008 og 2012 , að því er fram kemur á vef BBC .
Milli áranna 2011 og 2012 var aukningin 158% .
Minna þarf af stevíu en sykri til að fá sætt bragð en unnin stevía er um 300 sinnum sætari en sykur .
Mörgum þykir samt bragðið af stevíu sterkt og kemur hún því ekki í staðinn fyrir sykur hjá þeim vegna þessa .
Það hefur ekki stöðvað stóru gosfyrirtækin í því að setja á markað drykki með stevíu en Coca Cola Life sem er sykraður með sykri og stevíu kom á markað fyrir um ári og sambærileg vara frá Pepsi , Pepsi True , kemur á markað um miðjan mánuðinn .
Til að byrja með verður Pepsi True aðeins til sölu á slóðinni Amazon.com .
Agave hefur notið vinsælda vegna þess að blóðsykursvísitala þess er lág en agave inniheldur hinsvegar mikið magn frúktósa .
Agave er unnið úr suðuramerískri plöntu og er áfengið tekíla framleitt úr einni tegund agave .
Á vefnum betrinaering.is kemur fram að skaðleg áhrif sykurs hafi lítið með blóðsykursvísitöluna að gera heldur sé það magn frúktósa sem skipti máli .
Hátt hlutfall agave-síróps er frúktósi .
" Frúktósi hækkar ekki blóðsykur eða insúlín til skamms tíma , en þegar hans er neytt í miklu magni leiðir hann til insúlínviðnáms , sem mun hækka blóðsykur og insúlín til lengri tíma , " stendur þar .
Venjulegur sykur er um 50% frúktósi en agave er um 70-90% frúktósi .
Agave virðist því ekki hafa verið töfralausnin sem það leit út fyrir að vera í fyrstu .
Erýþrítól er sykuralkahól líkt og xýlitól and maltitól .
Það er ennfremur meginuppistaðan í sætuefninu Sukrin gold , sem hefur verið mikið notað hjá þeim sem aðhyllast kolvetnasnautt mataræði .
Í Japan og Bandaríkjunum má segja að erýþrítól sé kaloríufrítt en reglur Evrópusambandsins segja að það eigi að merkja það á 0,24 kkal / g .
Til samanburðar er xýlitól með 2,4 kkal / g en sykur með 4 kkal / g .
Það kemur náttúrulega fyrir í sumum ávöxtum og gerjuðum mat .
Það er framleitt úr glúkósa með því að gerja það með gerinu moniliella pollinis .
Einn af kostum erýþrítols er að það skemmir ekki tennur .
Það getur hins vegar valdið meltingarvandræðum ef þess er neytt í of miklu magni en þó er það ekki eins líklegt og xylitol til að valda óþægindum .
Þetta hitaeiningasnauða sætuefni hækkar ekki blóðsykur eða insúlíngildi .
