Þórdís Elva Þorvaldsdóttir og Víðir Guðmundsson kynntust í leikhúsinu og áttu sitt tilhugalíf þegar Þórdís Elva velti fram stórum steini í samfélagið – bók um kynbundið ofbeldi sem tilnefnd var til Íslensku bókmenntaverðlaunanna .
Parið er samstillt í jafnréttisbaráttunni .
Júlía Margrét Alexandersdóttir julia@mbl.is Þórdís Elva Þorvaldsdóttir og Víðir Guðmundsson kynntust fyrir um sex árum þegar leikverk eftir hana var sett upp í Borgarleikhúsinu og Víðir lék þar stórt hlutverk .
Á sama tíma var rithöfundurinn að skrifa bók um kynbundið ofbeldi og Víðir kynntist því fljótt baráttuhliðinni á konunni sem varð svo unnusta hans .
Jafnréttismál og barátta gegn hvers kyns ofbeldi og staðalímyndum er þeim báðum raunar hjartans mál en í vikunni verður stuttmyndin Stattu með þér ! frumsýnd í öllum grunnskólum landsins .
" Það hefur aldrei áður verið gerð íslensk forvarnamynd gegn kynferðisofbeldi fyrir þennan aldurshóp , 10-12 ára .
Þetta brýtur því blað í sögunni og ég er upp með mér að vera treyst fyrir því , " segir Þórdís Elva Þorvaldsdóttir , handritshöfundur myndarinnar .
Myndin er sjálfstætt framhald Fáðu já ! sem sýnd var á síðasta ári en sú mynd var ætluð eldri aldurshóp og hefur notið fádæma vinsælda .
Þórdís Elva skrifaði handritið upp úr hugmyndavinnu sem Brynhildur Björnsdóttir og Páll Óskar Hjálmtýsson unnu með henni .
Í Stattu með þér ! heldur Þórdís Elva aftur um höfundapennann en Brynhildur leikstýrir .
Myndin er í stuttu máli samstarfsverkefni þriggja ráðuneyta og liður í að efna samning Evrópuráðsins um varnir gegn kynferðislegri misnotkun og misneytingu á börnum , réttinn til að ráða yfir eigin líkama , aðsteðjandi ógnir og mikilvægi þess að segja frá , og margt fleira .
Þetta er ekki fyrsta og varla síðasta verkefnið sem Þórdís Elva leggst í er snertir baráttu gegn kynbundnu ofbeldi .
Bók hennar Á Mannamáli sem kom út árið 2009 var með því fyrsta sem vakti athygli þjóðarinnar á þessari hlið Þórdísar en hún hafði þá menntað sig í leiklist og skrifað leikverk .
Bókin var viðamikið verk sem fjallaði um kynbundið ofbeldi frá ýmsum hliðum og í bókinni sagði Þórdís Elva meðal annars frá kynferðisofbeldi sem hún hafði sjálf orðið fyrir .
Bókin var tilnefnd til Íslensku bókmenntaverðlaunanna og vakti miklar umræður í samfélaginu um þennan málaflokk .
Síðan þá hefur Þórdís gert margt tengt þessu hjartans máli sínu ; hratt Öðlingsátakinu af stað þar sem karlmenn komu fram sem baráttumenn fyrir jafnrétti og hún gegndi stöðu stjórnarformanns Kvennaathvarfsins í tvö ár .
" Við vorum einmitt að kynnast , við Víðir , þegar ég var að skrifa Á mannamáli .
Hann þurfti að sitja undir margra klukkustunda fyrirlestrum um það sem brann á mér hverju sinni við skrifin en hann átti þá heima í Innri-Njarðvík og ég í Reykjavík .
Ég hugsaði með mér að þessi maður hlyti að vera bálskotinn í mér , að sitja undir öllu þessu fjasi en oft á tíðum kveikti það líka mjög eindregið í honum .
Það var gott að finna að það var ekki bara minni réttlætiskennd sem var misboðið .
Og ljómandi að fá hans sjónarhorn á það sem ég var að vinna ; sem karlmanns og foreldris .
Víðir segist sjálfur , í gegnum það meðal annars að vera faðir tveggja stúlkna , hafa látið ýmislegt koma sér á óvart í hinu daglega umhverfi þótt Þórdís hafi svo átt stóran þátt í að hann fór dýpra í að hugsa um jafnréttisbaráttuna .
" Að eiga ungar dætur fær mann til að hugsa út í stöðu kvenna og hvernig hlutskipti þeirra er í heiminum og auðvitað eru hlutir sem maður verður bara dagsdaglega var við í sínu starfi .
Ég hef talsett mikið af barnaefni fyrir Stöð 2 og RÚV og það er ótrúlegt að í teiknimyndaheimum eru meira að segja 70 prósent persónanna karlmenn , jafnvel þótt þetta séu einhverjar furðuverur eða dýr .
Þegar ég kynntist Þórdísi og hún var í miðju kafi að skrifa bókina fékk ég þessar upplýsingar hins vegar allar beint í æð og fékk um leið innsýn inn í nýjan heim .
Seinna fór ég í kynjafræði við Háskóla Íslands og tók einn áfanga og það opnaði augun til fulls .
Ég get eiginlega sagt að ég hafi misst húmorinn fyrir alveg hrikalega mörgu .
Allt í einu hætti mér að finnast auglýsingar og brandarar sem voru með skírskotun í eðli kynjanna eða staðalmyndir fyndnar .
Ég fór að sjá að þarna var yfirleitt verið að taka fólk og setja það í einhverja kassa og hólf og segja konum og körlum hvernig og hvar í lífinu þau ættu að vera , " segir Víðir en hann hefur einnig látið til sín taka í jafnréttismálum og var meðal þeirra sem töluðu hátt fyrir úrbótum í Þjóðarhátíðarmálum í Vestmannaeyjum til að sporna gegn nauðgunum og ofbeldi .
Þórdís Elva segir að svo virðist sem baráttan hafi skilað sér og það líti út fyrir , þótt ekki sé hægt að vita með vissu , að hátíðin síðast hafi gengið mun betur hvað þessi mál varðar nú í sumar .
Undir sama þaki án þess að kynnast Bæði Víðir og Þórdís Elva eru menntaðir leikarar , Þórdís lærði í Georgia í Bandaríkjunum og Víðir hér heima í Listaháskóla Íslands .
Þórdís ólst upp eins og barn sannra heimsborgara , í Svíþjóð , Bandaríkjunum og hér á Íslandi og var orðin þrítyngd fimm ára .
Víðir ólst upp í saltfiski og sjávarslori eins og hann orðar það , í Grindavík , hafði prófað að vera ábyrgur fjölskyldufaðir , giftur með tvö börn á Suðurnesjum þegar þau Þórdís kynntust .
Þórdís hafði þá skrifað nokkur leikverk og þau vissu hvort af öðru .
Reyndar vissi Víðir meira um hana en hún um hann .
" Það er stundum hlegið að því hvernig í ósköpunum við fórum að því að hittast ekki fyrr en við vorum orðin þetta gömul því það voru svo ótalmargir snertifletir á lífi okkar .
Við höfðum örugglega svona sextán sinnum áður en við kynntumst verið á sama stað , hreinlega undir sama þaki , í sama partíi eða sömu leiksýningu en aldrei heilsast .
Við hefðum í raun átt að vera búin að kynnast fyrir löngu , " segir Þórdís Elva .
Víðir nefnir að þau hafi verið búin að skrá sig á sama spænskunámskeið haustið 2007 en bæði hætt við á síðustu stundu og þau hafi líka verið á leiðinni að fara á samkvæmisdansanámskeið .
Það þarf ekki að koma á óvart að þegar þau loksins hittust hafi þau endað saman , sér í lagi þegar þau hlustuðu á sömu jaðartónlistarmennina og deila áhuga ljóðum .
Þórdís trúir því að lífið hagi seglum eftir vindi og líklega hafi þau ekki átt að hittast fyrr .
" Ég hafði fylgst með Þórdísi Elvu alveg frá því að ég var í leiklistarskólanum .
Hún skrifaði til dæmis leikverk sem heitir Áttu smit sem félagar mínir úr Leiklistarskólanum léku í og ég fór að sjá .
" Helvíti er hún klár þessi , " er líklega það sem skaut upp í kollinn á mér .
Og svo fór ég náttúrulega og sá fleiri leikrit sem hún skrifaði .
Verkið Brotið sem var sýnt í Hafnarfjarðarleikhúsinu og Hungur .
Ég var líklega búinn að sjá öll hennar verk og fannst mikið til hennar koma sem leikskálds .
Svo skrifaði hún líka frábæran leikdóm um okkur í Nemendaleikhúsinu þegar við sýndum Forðist okkur eftir Hugleik Dagsson , dóm sem birtist í Grapevine .
" " En ég verð að viðurkenna að ég var ekki að plokka út stöku leikara þar sem þetta var nemendaleikhúsið svo að ég , tja , ég vissi ekki alveg beint hver hann var .
" Þau hjónaleysin hlæja að þessu og Þórdís greiðir úr þessari flækju og segist reyndar hafa alveg verið með það á hreinu að hann væri ungur og upprennandi leikari .
Þau kynntust svo við æfingar á leikverkinu Fýsn sem sett var upp í Borgarleikhúsinu en handritið skrifaði Þórdís Elva .
" Víðir hefur þetta strákslega yfirbragð og passaði því fullkomlega í hlutverk sem var erfitt að finna réttu týpuna í í leikaraflóru landsins en hann fór með hlutverk 15 ára vændisdrengs ! " Samband þeirra á því rætur sínar að rekja til samstarfs þeirra í leikhúsi og síðan þá hafa þau unnið saman með reglulegu millibili og segja að það henti sér vel og þau vinni vel saman .
Í vetur leikstýrði Þórdís Elva í fyrsta skipti eigin verki sem Víðir lék í – Fyrirgefðu ehf. sem sýnt var í Tjarnarbíói .
Hvernig tilfinning var það að vera í tilhugalífi og fylgjast með kærustu koma fram með stóra ádeilu á kynferðisbrotamál hérlendis með bókinni Á mannamáli og segja jafnframt opinberlega frá eigin reynslu , að hafa orðið fyrir kynferðisofbeldi sem unglingur ? " Ég held að ég hafi lært mjög mikið af því .
Ég var afar stoltur af henni og fannst hún standa sig vel .
Ég hafði ekki hugmynd um hversu algengt kynferðisofbeldi var og ég held að ég , eins og mörgum hættir til , hafi litið á þetta sem kvennamál , því það er búið að segja manni að það sé þannig .
Þetta er samt í raun miklu frekar karlamál .
Það eru jú þeir sem eru gerendur í flestum tilfellum .
Ef það væru engir gerendur væri ekkert ofbeldi .
Eftir að ég fékk kynjagleraugun á mig þá er svo margt sem maður sér sem hefur bara verið ósýnilegt fyrir manni áður .
Þetta er allt frá teiknimyndasögum þar sem það þykir fyndið að konan hafi lumbrað á kallinum upp í að á skólaskemmtunum 11 ára barna eru spiluð lög á borð við " I wanna take a ride on your Disco Stick " sem er eitt nýlegt dæmi sem ég varð vitni og það er bara af því að fullorðna fólkið er ekki meðvitað , " segir Víðir .
" Ég held að þegar talað er um að þegar fólk setji kynjagleraugun og missi húmorinn sé í rauninni það eina sem gerist að fólk vinsar bara ruslið frá og skerpir skopskynið .
Ranghugmyndir og staðalímyndir hætta að vera fyndnar og óhjákvæmilegar , " bætir Þórdís við .
Stjúptengsl gerist smátt og smátt Þegar þau Víðir og Þórdís tóku saman varð til fimm manna fjölskylda en dætur Víðis af fyrra sambandi , Júlía Mist og Hafdís Líf , eru að verða 10 og 15 ára gamlar .
Þá varð Þórdís fljótlega ólétt og eiga þau drenginn Hafliða Frey , fimm ára , en þau segja vel hafa gengið að sameina fjölskyldurnar en stjúptengsl geti verið vandmeðfarið fyrirbæri og það þurfi að stíga varlega til jarðar þegar ný fjölskylda er mynduð .
Þau telja lykilatriðið vera að gefa sér tíma .
Þá sé mikilvægt að gera ekki kröfu um að það myndist strax djúp tilfinningatengsl , slíkt gerist á lengri tíma og mikilvægt að virða að börn fari hvert á sínum hraða í að tengjast nýjum stjúpforeldrum .
Júlía leikur einmitt í Stattu með þér en alls leika rúmlega 20 börn í myndinni .
Nafnið Júlía datt í kollinn á Þórdísi Elvu þegar hún var að skrifa eina senuna og Brynhildi leikstjóra datt strax í hug að fá Júlíu í hlutverkið .
Þar sem Víðir er svo faðir Júlíu fannst Brynhildi liggja beint við að fá hann til að leika einnig föður í myndinni .
Enda er Víðir dálítil stjarna í barnaleikhúsheimum og líklegt að þau muni mörg hver kannast við hann .
Síðustu árin hefur hann leikið eitt aðalhlutverki í Horn á höfði sem GRAL , Grindvíska atvinnuleikhúsið setur upp , einu alvinsælasta barnaleikriti síðari ára .
Eftir að myndin Stattu með þér ! er frumsýndsýnd er Þórdís Elva undir það búin að fylgja henni eftir með fyrirlestrum í skólum og ýmsu sem til fellur .
Þetta er stórt verkefni því auk myndarinnar þurfti að vinna kennsluleiðbeiningar sem fylgja myndinni til allra grunnskólakennara landsins en þeim fylgir einnig fjöldi verkefna handa nemendum .
Þá er myndin textuð á sex tungumálum .
" Stattu með þér er í raun Fáðu já ! fyrir 10-12 ára krakka .
Nú erum við með yngri aldurshóp svo það er ekki hægt að fara eins djúpt í hluti eins og klám og kynlíf en við viljum auðvitað samt byrja að sá forvarnafræjum gegn kynferðisofbeldi og myndin gengur út á að krakkar eigi sinn líkama , það megi enginn beita hann ofbeldi .
Við tökum líka á klámvæðingunni á ýmsan hátt .
Til dæmis út frá poppmenningunni ; þótt poppstjarnan í tónlistarmyndböndunum sé allt að því kviknakin , að skaka sér á skjánum , er ekkert sem segir að krakkar þurfi að gera það – við drögum fram alls konar fyndnar hliðstæður við það sem er að gerast í dægurmenningunni ; til dæmis hvernig það væri ef við værum jafnfáklædd í Smáralind að skaka okkur .
" Einnig eru í myndinni mikilvæg skilaboð um að krakkar megi draga mörk gagnvart fullorðnum og góðlátlega er verið að segja við þau : " Þið megið óhlýðnast " .
Ef fullorðinn einstaklingur fer fram á eitthvað sem brýtur á réttindum þeirra megi þau óhlýðnast .
" Sum börn halda nefnilega að þau þurfi undantekningarlaust að hlýða fullorðnum .
Þannig að svona örlítil borgaraleg óhlýðni er fín .
Það eru til aðstæður þar sem börnin þurfa að standa með sér og þess vegna heitir myndin þetta .
" Þórdís Elva segir að mikið hafi áunnist síðustu árin í baráttunni gegn kynferðisofbeldi en hún hefur jafnframt áhyggjur af málaflokknum því þetta séu líka viðkvæmir tímar og ekki ljóst hvert stefni , til dæmis fé sem renna eigi til málaflokksins .
Hún nefnir sem dæmi áfengisforvarnir en þangað fari um 80 milljónir á ári , langtum meira en í málaflokk sem skipti engu minna máli .
Stattu með þér ! er svanasöngur verkefnis sem innanríkis- , velferðar- og mennta-og menningarmálaráðuneyti stóðu að og nefndist Vitundarvakning um kynferðislegt , andlegt og líkamlegt ofbeldi gegn börnum .
" Það þarf ekki að vera ég sem kem að því , þetta eru ekki eiginhagsmunatengt .
Mig langar bara til að vita til þess að menntakerfið sé alltaf með þessi mál á blaði og lifandi umræða um þetta í skólum .
" Þórdís Elva segir að foreldrar sem vilji nálgast umræðu um forvarnir gegn kynferðisofbeldi með börnunum sínum þurfi að vita að það hefur sjaldan verið eins mikilvægt að ræða mörk í mannlegum samskiptum og nú , á tæknivæddri samskiptaöld .
" Það er auðvitað ekki auðvelt .
Ég ætla ekki að skafa utan af því .
Það er virkilega krefjandi að ræða kynlíf og klám við börn og ungmenni , sérstaklega í dag þar sem klám er orðið svo yfirgengilegt og flestir frábiðja sér að þurfa að setja sig inn í þau mál .
Meðalaldur barna þegar þau sjá fyrst klám er 11 ára .
Það er mikilvægt að segja þeim að klám sé ekki gott kynfræðsluefni og svaranna sé ekki að leita þar .
Þetta sé jafnmikið plat og annað kvikmyndaefni , hryllings- og ævintýramyndir .
Ef foreldrar gera það ekki getur barnið fengið mjög bjagaðar hugmyndir sem geta virkilega grafið undan kynheilbrigði þess einstaklings í framtíðinni .
Og það er ekkert feimnismál að kynheilbrigði er jafnstór partur af lífi fullorðinnar manneskju og tannheilsa , ef ekki stærri , því kynsjúkdómar geta jafnvel ógnað lífi fólks .
" Þórdís Elva segir að með tilkomu snjallsíma sé þetta enn mikilvægara en áður , börnin séu ekki lengur á internetinu í heimilistölvu í opnu rými heldur í símunum .
Víðir kveður okkur því hann er á leið að kenna grunnskólanemum leiklist en nú í haust kennir hann krökkum á öllum stigum leiklist ; háskólastigi , menntaskóla og grunnskóla .
Þórdís Elva er alltaf með nokkur verkefni í bígerð , eitthvað tvennt til þrennt að jafnaði sem hentar vel þar sem hún er sjálfstætt starfandi .
Þessa dagana er hún að skrifa bók sem hana dreymir um að gefa út erlendis en er ennþá svolítið leyndarmál .
Þá heldur hún fyrirlestra fyrir foreldra og ungmenni um stafræn samskipti og skuggahliðar þeirra , svo sem sexting barna undir lögaldri og hefndarklám .
Sexting eru smáskilaboð sem innihalda nektarmyndir eða kynferðislega ögrandi texta , sem send eru úr farsíma eða öðru nettengdu tæki .
Fyrirlestrana heldur hún í samvinnu við SAFT , netöryggisverkefni Íslands .
" Stafræn öld er búin að hafa gríðarleg áhrif á samskipti kynjanna og í dag tíðkast hjá krökkum , allt niður í 12 ára , að senda nektarmyndir á milli .
Það er orðið viðtekinn hluti af daðri hjá unglingum – og það þýðir ekki að sitja bara á rassinum og dæma þau fyrir þetta .
Þetta mál þarf að vera á dagskrá eins og önnur ábyrg kynhegðun , til dæmis að verja sig fyrir kynsjúkdómum – við þurfum líka að tala um hvernig þau verja sig fyrir því að einn daginn séu komnar nektarmyndir af þeim inn á internetið .
Í þessari umræðu er mikilvægt að álasa ekki brotaþolanum – fussa og segja hvað þessir krakkar séu vitlausir að taka af sér nektarmyndir .
Það eykur vandann því þá leita börnin ekki til okkar ef níðingar komast yfir slíkt efni og nota það gegn þeim .
Þá er um að ræða hefndarklám .
Hefndarklám snýst um að nektarmyndum er dreift gegn vilja þess sem sést á þeim , sem getur haft gríðarlegar afleiðingar á líf viðkomandi um ókomna tíð .
" Verður jafnréttisbaráttan eilíflega á blaði ? " Maður stimplar sig held ég aldrei út úr þessari baráttu .
Þetta verður alltaf mitt hjartans mál að því leytinu að þetta kemur svo sterkt við réttlætiskennd mína .
Og það er ekki fyrirsjáanlegt að ég muni skilja réttlætiskennd mína neins staðar eftir á lífsleiðinni .
En ég útiloka ekkert að önnur baráttumál muni einhvern tímann knýja mig til verka .
" 