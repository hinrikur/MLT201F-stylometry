" Ferðamenn eru vitaskuld góðir fyrir Ísland , þjóðin þurfti á þeim að halda til að koma sér út úr kreppunni .
En þið getið valið , þið þurfið ekki að eyðileggja allt bara til þess að fá ferðamenn , " segir svissneski ljósmyndarinn Marco Paoluzzo .
Hann var að senda frá sér fjórðu bókina um Ísand og hefur ferðast hér um í nokkrar vikur á hverju ári í tvo áratugi .
Einar Falur Ingólfsson e fi@mbl.is Í þessari bók er safn uppáhaldsmynda frá Íslandi , " segir svissneski ljósmyndarinn Marco Paoluzzo um nýjustu bók sína , Iceland – My Zen Garden and Other Stories .
Þetta er fjórða bók hans um Ísland , sú þriðja með svarthvítum myndum ; bók í stóru broti , fagurlega hönnuð og prentuð .
Paoluzzo kom fyrst til Íslands árið 1991 og hefur síðan snúið aftur á nánast hverju ári ; hann kemur ásamt eiginkonu sinni með Norrænu , á stórum trukki , á ólíkum árstímum og þau aka um í nokkrar vikur í hvert sinn , og hann tekur ljósmyndir af náttúru og stöðum sem vekja áhuga hans .
Paoluzzo vann lengi sem auglýsinga- og iðnaðarljósmyndari en síðan hann gaf út fyrstu bókina um Ísland , fyrir tveimur áratugum , hefur hann einkum sinnt persónulegri ferðaljósmyndun .
Hann hefur meðal annars einnig sent frá sér bækur um Færeyjar , Bandaríkin og Kína .
Af hverju valdi hann þessar ljósmyndir í nýju bókina ; annars vegar formhreinar ljósmyndir af náttúru þar sem svartir sandar , vatn , hraun og ís eru áberandi , og hins vegar fólk og mannvirki ? " Þegar maður setur saman bók á alltaf eitthvert val sér stað , " segir ljósmyndarinn .
" Ég vinn einn að verkinu , vel myndirnar , hanna bókina sjálfur og þegar opnurnar og flæðið er komið í jafnvægi þá er ég sáttur .
" Paoluzzo hefur eytt afar miklum tíma hér á liðnum áratugum ; má sjá í bókinni hvar hann kýs helst að dvelja ? " Í rauninni á ég nokkra uppáhaldsstaði , " segir hann og brosir .
" Það eru staðir þar sem allt er svart ! Svartir staðir .
Ég dái Suðurland milli Víkur og Dyrhólaeyjar , eins Mælifellssand og svæðið kvingum Landmannalaugar og Veiðivötn .
Þetta eru svartir staðir .
" – Hvers vegna laðastu svona að svörtum stöðum ? " Ég á erfitt með að útskýra það .
Kannski vegna þess að þeir líta svo vel út í svarthvítu .
" Hann hlær .
" Þeir eru dulúðugri en margir aðrir .
Þessir staðir tala sterkar til mín en aðrir .
" Hleður batteríin á Íslandi – Þú hefur bæði ljósmyndað í lit og svarthvítu hér á landi , og gefið út bækur með hvoru tveggja , en þetta er svarthvítt úrval .
" Ég tók samtímis litmyndir og svarthvítar hér til svona 2008 en þegar stafræna öldin tók yfir að fullu , kaus ég að láta litinn eiga sig .
Þá var enginn spenntur fyrir að kaupa litmyndir af mér lengur , þá ákvað ég að einbeita mér að því sem ég kann best að meta – mér finnst svarthvítt áhugaverðara .
" – Hvers vegna hefur þú snúið hingað , aftur og aftur ? " Því er erfitt að svara , " segir hann hikandi .
" Hér er ég ekki heima hjá mér , en mér líður vel hér .
Heilt ár án Íslands er ekki gott fyrir heilsu mína .
Ég verð að koma til að hlaða batteríin , það er ein ástæðan .
Önnur er einfaldlega sú að hér bíða mín alltaf nýjar myndir að taka og ég er alltaf ánægður með þær .
Enn finnst mér ekki að ég sé búinn að afgreiða Ísland .
Kannski er ég hættur að gera bækur um landið .
Ég býst ekki við því að mér takist aftur að finna útgefanda sem er viljugur til að gefa út nýja Íslandsbók í svarthvítu .
En ég kann að meta landið , ég er ánægður með myndirnar og því sný ég aftur .
Mér líður vel hér , ég er mikið úti við , sem ég næ ekki að gera annars staðar , ég tek það rólega , les bækur .
Ég á mér annars konar líf hér en annars staðar .
" – Þú ert samt mikið á ferðalögum .
" Ég hef ekki hætt að fara til annarra landa .
" Gráðugir Íslendingar – Hverjar eru mestu breytingarnar sem þú hefur upplifað á Íslandi á þessum tveimur áratugum ? " Því er fljótsvarað , " segir hann .
" Nú kemur ein milljón ferðamanna hingað ! Það hefur breytt gríðarmiklu á síðustu fimm árum .
Nú eru alltaf ferðamenn hér , meira að segja á veturna .
Fyrst þegar ég kom hér að vetrarlagi voru engir á ferðinni .
Í fyrra fannst mér það sláandi hversu margir ferðamenn voru hér í febrúar .
Annað sem hefur breyst er að maður sér sífellt betur hversu gráðugir Íslendingar eru .
Nú kemur maður að Mývatni og það á að rukka mann fyrir að taka ljósmyndir .
Sama má segja um Kerið , það er kominn söluskúr og þarf að greiða fyrir aðgang .
Þetta er nýtt og mér finnst þetta afskaplega uggvænleg þróun .
Ég get kosið að fljúga til Parísar í staðinn fyrir að koma hingað og þar rukkar mig enginn fyrir að taka mynd af Eiffelturninum .
Ferðamenn eru vitaskuld góðir fyrir Ísland , þjóðin þurfti á þeim að halda til að koma sér út úr kreppunni .
En þið getið valið , þið þurfið ekki að eyðileggja allt bara til þess að fá ferðamenn .
" – Finnst þér jafn áhugavert að vera hér á veturna og sumrin ? " Mér finnst hvort tveggja frábært .
Fyrir mér er Ísland svart land á sumrin og hvítt á veturna , fyrir svarthvítan ljósmyndara gæti það ekki verið betra ! " Alltaf á sömu stöðunum Í nýju bókinni fjallar fyrri hlutinn um eftirlætissvæði ljósmyndarans , sem hann kallar " zen-garðinn " sinn .
Í seinni hlutanum má sjá ummerki manna .
" Ég hef lengi sagt að Ísland sé zen-garðurinn minn en svo fór ég að sjá að á sumum myndanna var líka garður manna og því varð ég að skipta bókinni í tvo hluta .
Mér þótt áhugavert að kalla mannamyndinar sögur – en þeir sem skoða þurfa að lesa sínar sögur út úr þeim .
En zen-garðurinn er það sem hann er .
" – Hann er svartur og ríkur að stemningu , fullur af andstæðum ...
" Já ...
Ég fer alltaf á sömu staðina að mynda .
Líklega gæti ég gert heila bók með myndum sem ég hef tekið við Dyrhólaey og Vík .
Ég verð að segja að það hefur valdið mér vonbrigðum að íslenskir bókaútgefendur hafa ekki verið reiðubúnir til að vinna með mér .
" Bækur Paoluzzos hafa verið gefnar út af forlögum í Mið-Evrópu .
Þegar hann er spurður að því hvaða bækur séu á hönnunarstigi hjá honum segist hann gjarnan vilja setja saman eitt yfirlitsverk með bestu myndunum frá ferlinum .
" Ég hef svo farið í nokkrar ferðir til Írlands , hef gert skissu að bók og fer nú í að leita að útgefanda .
Það er auðveldara að selja litmyndabækur en ég myndaði í svarthvítu á Írlandi .
Svo ferðaðist ég um Bandaríkin í tvo mánuði í fyrravetur og tók þá bæði í lit og svarthvítu og verð að viðurkenna að hvort tveggja er áhugavert .
" 