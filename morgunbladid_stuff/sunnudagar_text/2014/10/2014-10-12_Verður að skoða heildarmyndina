" Andstætt því sem kemur fram í greinargerð með frumvarpinu benda allar alþjóðlegar rannsóknir til þess að afnám einkasölu á áfengi muni leiða til aukinnar heildarneyslu .
Enn fremur sýna rannsóknir að samhliða aukinni áfengisneyslu aukist samfélagslegur kostnaður vegna áfengistengdra vandamála , " skrifar Geir Gunnarsson landlæknir í nýrri grein á vef Embættis landlæknis .
Fyrir Alþingi liggur frumvarp um breytingar á lögum er varða verslun með áfengi .
Með frumvarpinu er lagt til að einkasala ÁTVR á áfengi verði aflögð .
" Aukið aðgengi að áfengi , sem leiðir til aukinnar áfengisneyslu , er því líklegt til að auka tíðni ofbeldis og annarra samfélagslegra vandamála sem geta tvöfaldað samfélagslegan kostnað vegna áfengisneyslu .
Því verður að skoða heildarmyndina áður en einkasala ríkisins á áfengi er afnumin , ekki síst í ljósi þess að Alþingi er nú einnig með til skoðunar frumvarp um aðgerðir til að draga úr heimilisofbeldi , " stendur þar ennfremur .
Hann skrifar að sterkur vísindalegur grunnur sé fyrir virkum aðgerðum til að draga úr skaðlegum áhrifum áfengisneyslu .
" Stýring á aðgengi að áfengi er árangursrík leið til að takmarka áfengisneyslu og um leið mjög virk forvarnaraðgerð .
Rannsóknir á takmörkun aðgengis sýna að takmörkun afgreiðslutíma , fjölda söludaga og sölustaða helst í hendur við minni neyslu og minna tjón af völdum hennar .
" Hann segir að verð og skattlagning áfengis sé leið sem margar þjóðir nota og að rannsóknir hafi sýnt fram á að verðlagning hafi áhrif á neysluna .
Hagtölur sýni að samhengi sé milli hækkunar áfengisskatta , áfengisverðs og fækkunar vandamála sem rekja má til áfengisdrykkju .
" Niðurstöður rannsókna benda eindregið til þess að einkasala ríkisins á áfengi dragi úr neyslu og tjóni sem af henni hlýst og ef einkasölunni er aflétt aukist heildarneysla áfengis , " skrifar landlæknir .
