Timothy Caulfield segist daglega rekast á ýmsar mýtur er tengjast heilsu og heilbrigðum lifnaðarháttum .
Slíkar staðhæfingar segir hann oft reynast ótrúlega lífseigar enda virðast þær við fyrstu sýn eiga við rök að styðjast en gera það þó ekki þegar þær eru skoðaðar nánar .
" Þegar maður hefur augun hjá sér leynast mýturnar mjög víða í daglegu lífi , " segir Caulfield .
" Ég á mér meira að segja nokkrar uppáhaldsmýtur .
Mýtan um að allir þurfi að drekka sjö eða átta glös af vatni daglega er lífseig og eins það sem oft er kallað " spot reduction " , þ.e.a.s. sú hugmynd að maður geti t.d. flýtt fyrir þyngdartapi á maga með því að gera magaæfingar .
Uppáhaldið mitt er samt sú viðtekna skoðun að hægt sé að nota hreyfingu sem leið til að léttast .
Sú er alls ekki raunin .
Hreyfing er eitthvað það allra besta sem hægt er að gera fyrir líkamann en hún er léleg leið ef ætlunin er að grennast .
Þá á ég ekki einungis við að hún sé léleg leið þegar hún er notuð ein og sér , heldur einnig með öðru , t.d. breyttu mataræði .
Auðvitað er fólk misjafnt að gerð og brennsla getur t.d. verið mismunandi á milli einstaklinga en þegar kemur að þyngdartapi er það fyrst og fremst hitaeiningafjöldi sem máli skiptir , þ.e. að innbyrtar hitaeiningar séu færri en þær sem brennt er yfir daginn .
Það er hins vegar þekkt að hreyfing eykur matarlyst .
Setjum sem svo að einhver skokki í hálftíma .
Við það brennir viðkomandi hugsanlega fjórðungi úr möffinsköku , það er ekki mikið meira en það .
Það sem eftir lifir dags þarf einstaklingurinn síðan að borða minna en ella ef hann ætlar sér að léttast en þar sem hreyfing eykur matarlyst og í raun næringarþörf þarf viljastyrkurinn að vera enn meiri en annars til að halda aftur af matarlystinni .
" Aðspurður segir Caulfield sumar rannsóknir vissulega hafa sýnt fram á samband á milli hreyfingar og þyngdartaps .
" Það getur þó átt sér aðrar skýringar , t.d. þær að þeir einstaklingar sem léttast og ná að halda sér í þeirri þyngd hafa sniðið sér heilbrigðan lífsstíl .
Hreyfingin er hluti af þeim lífsstíl en er ekki endilega orsök þyngdartapsins .
Um fylgnisamband á milli hreyfingar og grenningar væri þá að ræða , ekki orsök og afleiðingu .
Ég er sammála því að hreyfing getur verið hluti af því að léttast en hún hefur ekki úrslitaáhrif líkt og margir halda , " útskýrir Caulfield .
" Þar fyrir utan eykur það enn á misskilninginn að langflestir ofmeta hversu miklu þeir brenna þegar þeir hreyfa sig .
Þetta kom berlega í ljós í rannsókn sem gerð var í Kanada , þar sem einstaklingar hlupu á hlaupabretti og voru síðan beðnir að meta eigin brennslu .
Allir ofmátu brennsluna og sumir allt upp í fjórfalt .
Eftir hlaupin var fólkinu leyft að borða að vild á kaffihúsi .
Þeir sem höfðu hlaupið borðuðu meira en þeir sem ekki höfðu hlaupið og ekki nóg með það , heldur innbyrtu hlaupararnir einnig meiri hitaeiningafjölda en þann sem þeir héldu að þeir hefðu brennt .
Í þessari rannsókn leiddi hreyfingin því beinlínis til þyngdaraukningar , " segir Caulfield en bætir því við að sjálfur hreyfi hann sig á hverjum degi .
