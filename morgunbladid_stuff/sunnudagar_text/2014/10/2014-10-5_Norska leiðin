Í sjónvarpi birtist viðtal við sýrlenskan stríðsmann .
Hann var alvöruþrunginn og skilboðin eftir því : " Við munum gereyða andstæðingum okkar .
" Ég veit ekki úr hvaða liði hann var .
Held að það hafi verið hópur sem ég er heldur hlynntur .
Yfirlýsingin var ógnvænleg en á sinn hátt skiljanleg .
Hermaðurinn átti í höggi við villimennina í ISIS .
Þá sem taka menn af lífi fyrir opnum tjöldum .
Líkt og stjórnvöld gera í Saudi-Arabíu .
En ISIS og Saudi-Arabíu er ekki saman að jafna .
ISIS drepa nefnilega " okkar " menn .
Þess vegna reiðumst við þeim á annan hátt en Saudi-Aröbum .
Verðum hugstola af heift .
Sú heift gagnast þeim sem eru að verja olíulindirnar " okkar " .
Auðvitað mátti gefa sér að loftárásir hæfust fyrr eða síðar .
Því fleiri olíulindir á forræði ISIS , þeim mun styttra yrði í að vestrænn fingur teygði sig í gikkinn .
Og því fleiri aftökur því meiri villimennska , þeim mun viljugri yrðum við , almenningur , að styðja " okkar menn " að leggja upp í " krossför " .
Bush er sagður hafa notað þetta hugtak einu sinni í réttlætingu sinni fyrir stríðsrekstri í Írak og Afganistan .
En það var nóg .
Aldrei skráðu sig fleiri í Al Queda en þegar Bush og Blair sögðust ætla að verja " okkar trú " gegn annarra manna trú .
Og nú endurtekur sagan sig .
Sama röksemdafærslan , sama sögulausa skilningsleysið .
Sömu hagsmunirnir .
ISIS kom til umræðu á þingi Evrópuráðsins í Strassborg í vikunni .
Þar var einnig rætt um uppgang fasisma og hvernig skyldi brugðist við .
Skýrslur voru kynntar og tillögur ræddar og samþykktar .
Þjóðfélagið yrði að vakna , skólakerfið að bregðast við , virkja yrði það besta í evrópskri lýðræðis- og menningarhefð .
Ræðu vikunnar átti Olemic Tommessen , forseti norska Stórþingsins , sem boðinn hafði verið til Strassborgar að ávarpa þingið .
Hann minntist fórnarlamba fjöldamorðingjans á Úteyju í Noregi 22. júlí 2011 .
Hann vitnaði í Svarið , ljóð Helge Torvund , sem fjallar um hinn hryllilega glæp þegar jörðin varð blóði drifin .
Okkar svar við ódæðinu , segir skáldið , skal vera að sýna aldrei hefndarhug , því okkar sigur á að vinnast með friði .
Og Tommessen vitnaði einnig í orð þáverandi forsætisráðherra Jens Stoltenbergs , að árásinni á lýðræðið yrði svarað með því gera Noreg enn lýðræðislegri , samfélagið enn opnara og mannvænlegra .
Það hefur alltaf verið stutt í fasismann .
Það kennir sagan .
Verkfræðingar hönnuðu útrýmingarbúðirnar í Þýskalandi og fangabúðastjórarnir í Síberíu fengu medalíur .
Valdbeitingin var verðlaunuð .
Því þarf að linna .
Forseti norska Stórþingsins minnti á að það krefðist hugrekkis að standa uppi í hárinu á ofbeldisöflum .
Þannig ætti það þó ekki að vera .
Mannvonskan ætti ekki að eiga friðland .
Við ættum að sameinast um umburðarlyndið , draga úr óvild og hatri en styðja og styrkja lýðræðið og mennskuna .
Á þennan veg var boðskapurinn frá Noregi .
Þetta er norska leiðin .
Þegar allt kemur til alls er hún ekki bara jákvæð .
Hún er líklegust til að skila þeim árangri sem við viljum helst sjá .
Ögmundur Jónasson ogmundur@althingi.is 