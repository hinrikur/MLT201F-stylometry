Guðrún Guðlaugsdóttir á langan feril að baki sem blaðamaður og hefur auk þess sinnt skáldskap meðfram skrifum og sent frá sér ljóðabækur , skáldsögur og viðtalsbækur .
Beinahúsið heitir nýjasta skáldsaga hennar og fjallar öðrum þræði um ráðgátu er tengist beinafundi í húsi í miðbæ Reykjavíkur .
Guðrún á raunar afar fjölbreyttan feril að baki og ekki aðeins tengdan skrifum því hún er útskrifuð leikkona og segir þann skóla einnig hafa gagnast sér í skrifum .
Lífið og uppeldið var að auki alla tíð hvetjandi til skrifta .
" Í Beinahúsinu fylgjumst við með konum á þremur tímaskeiðum og það var gaman að tefla því saman .
Það er hin ættlausa Anna sem eignast barn sem hún verður að láta frá sér og það er mjög sárt .
Ég hef lesið mikið um kjör kvenna á öldum áður og þau voru ömurleg .
En kjör kvenna á stríðsárunum voru líka mjög erfið , konur voru sendar í sveit því þær urðu óléttar og jafnvel til útlanda en Elín er kona millistríðsáranna .
Svo höfum við aftur á móti nútímakonuna Ölmu sem er á kafi í alls konar verkefnum og mætir svo hálfpartinn sjálf afgangi og missir á vissu leyti samband við börnin sín .
" Fyrst og síðast fjallar sagan þó um glæp og afleiðingar hans .
Hann hefur ekki aðeins haft áhrif á fólk sem honum tengist í fortíðinni heldur einnig í nútíðinni því hann hefur áhrif á þá einstaklinga sem rannsaka hann .
Bókin fjallar þá einnig um vináttu blaðamannsins Ölmu og þýðandans Sveinku , vinkonur sem rannsaka glæpinn en sú rannsókn hefst þegar bein finnast í gömlu húsi Sveinku í miðbæ Reykjavíkur .
Ástarlífið á einnig sinn sess í sögunni .
" Því má við bæta að í bókinni er líka komið inn á ótta sem margar konur þurfa að búa við vegna ásókna ofbeldishneigðra karlmanna og þeim afdrifaríku afleiðingum sem það getur haft á líf þeirra .
" Skrifaði frétt sem varð kveikjan Kveikjan að sögunni var beinafundur í húsi í miðborg Reykjavíkur fyrir um áratug , sjálf skrifaði Guðrún frétt af því máli .
" Þegar ég var búin að skrifa þá frétt hugsaði ég með mér að þetta væri náttúrlega mjög gott efni í sögu og nú í sumar lét ég verða af því að skrifa um þetta efni .
Það gekk vel og var afar skemmtilegt .
En þessi beinafundur er hið eina sem sannsögulegt er í bókinni .
" Rannsóknarteymið í bókinni er svolítið öðruvísi en fólk á að venjast í glæpasögum og ráðgátubókum eða tvær konur um fimmtugt .
" Já , mér fannst það líka gaman að hafa þetta þannig því nú eru öll blöð full af frásögnum af því hvers konar hörmungar konur upp úr fimmtugu ganga í gegnum á vinnumarkaðnum og hversu lítið spennandi kennitala þeirra er fyrir atvinnurekendur .
Af umfjöllun að dæma er stundum eins og þessar konur gætu allt eins breitt yfir sig græna torfu þegar þær eru búnar að vera sætar og fínar og karlmönnum til yndis í banka , skrifstofu eða á öðrum vinnustöðum .
Ég ákvað því að hafa þessar söguhetjur akkúrat á þeim aldri .
Það má ekki gleymast að konur á þessum aldri eru oft sérlega úrræðagóðir vinnukraftar sem búa yfir mikilli starfsreynslu .
Yfirleitt eru konur á þessum aldri heilsugóðar , áhugasamar og vilja virkilega vinna .
Börnin eru flogin úr hreiðrinu og þær orðnar frjálsar á ný , eiginlega ungar í annað sinn .
Ég er dálítið hissa á hvað atvinnurekendur eru blindir á þetta .
" Við ætlum að ræða meira um skrif og bækur en fyrst er það Guðrún sjálf .
Las allt í sveitinni " Ég er fædd á Freyjugötu 37 í Reykjavík í húsi föðurforeldra minna .
Fæðingu mína voru viðstaddar báðar ömmur mínar , en ég var fyrsta barnabarnið sem þær sáu fæðast .
Ég var óskabarn ungra foreldra .
Það segir svolítið um stöðu kvenna og karla á þessum tíma það sem mamma sagði mér seinna í fullri alvöru : " Við vildum eignast stúlku sem yrði falleg eins og ég en gáfuð eins og hann pabbi þinn .
" Svona sjónarmið heyra nú sem betur fer sögunni til .
" Faðir Guðrúnar var Guðlaugur Einarsson hæstaréttarlögfræðingur en á þeim tíma sem hún kom í heiminn var hann að læra lögfræði , starfaði sem blaðamaður á Vísi og hafði auk þess menntað sig í leiklist hjá Lárusi Pálssyni .
Móðir hennar , Þorgerður Nanna Elíasdóttir , var húsmæðraskólagengin , dóttir skipstjóra og listrænnar saumakonu , Sigríðar Jensdóttur .
Þau hjónin fluttust til Akraness þegar Guðlaugur tók við bæjarstjórastarfi þar í bæ .
Þá var Guðrún tveggja ára .
Þegar Guðrún var sex ára komu þau svo aftur til Reykjavíkur .
Systkini Guðrúnar eru fjögur , þau Einar Elías , Kristján , Svana og Sunna .
Á Mófellsstöðum í Skorradal hlaut Guðrún að stórum hluta lestrarlegt uppeldi sitt .
" Á hverju sumri þar til ég varð 14 ára var ég send þangað , fyrst þriggja ára þegar móðursystir mín dó og amma fór með mig og bróður minn þangað , og dvaldi hluta sumars .
Og þar átti ég öll æskuafmælin mín .
Á bænum var ágætt bókasafn og þegar ég var ekki að stoppa í sokka eða þvo upp fékk ég að lesa allt , sem ég nýtti mér .
Ég las bækur Rafael Sabatini , Kapítólu , Heilsurækt og mannamein , hvað sem var .
Smám saman fækkaði bókunum í bókaskápnum sem ég var ekki búin að lesa , ég fékk snemma mikinn áhuga á bókum .
" Ekki var þó síður lögð áhersla á bækur og raunar skriftir heima við .
Guðrún ólst upp við að skriftir væru mikilvægar .
Ömmubróðir hennar var eitt af þekktustu nýrómantísku skáldunum , Jónas Guðlaugsson , en eins og margir í ætt Guðrúnar starfaði hann jafnframt sem blaðamaður og meira að segja hjá Politiken .
Hann dó harmdauða 28 ára gamall en hafði þá gefið út margar bækur , ljóðabækur og skáldsögur .
" Hann hafði verið elstur í systkinahóp ömmu og mjög dáður af hinum mörgu systkinum sínum og þetta var fjölskyldunni mikið áfall .
Flest systkinin voru vel skrifandi og ortu .
Amma mín og nafna orti ágæt ljóð og yngsti bróðirinn , Kristján Guðlaugsson , sem seinna varð stjórnarformaður Loftleiða og um tíma ritstjóri Vísis , gaf út ljóðabókina Skugga .
Þessi almenni áhugi á skriftum og skáldskap síaðist inn í mann .
" Guðrún orti ljóð sem unglingur og á skólaárum skrifaði hún öðru hverju .
Hún starfaði um tíma á lögfræðiskrifstofu hér í bæ .
Að sjálfsögðu fann hún þar ýmsar bækur , eftirminnileg er henni ljóðabók Matthíasar Johannessen , Borgin hló .
Átján ára gömul dvaldi hún um tíma í Vík í Mýrdal , þá fór hún að prófa sig áfram með að skrifa sögur af fólkinu í þorpinu en allt var þetta tilraunamennska .
Eftir þann tíma var hún komin á þá skoðun að hún ætti að verða blaðamaður og heimsótti Morgunblaðið , sem þá var til húsa í Aðalstræti .
Ekki gerðist meira í því máli en að hún hitti að máli Sigurð A. Magnússon og Elínu Pálmadóttur og sagði þeim að hana langaði að verða blaðamaður .
" Þessu næst datt mér í hug að læra ljósmóðurfræði .
Faðir minn þrýsti á mig að útvega mér einhverja starfsmenntun .
Einn daginn , þegar lítið var að gera á lögfræðiskrifstofunni tók ég fram símaskrána og leitaði að símanúmeri hjá ljósmóðurskóla .
Áður en ég kom að því starfsheiti í stafrófinu rann fingurinn framhjá Leiklistarskóla Ævars Kvaran og ég hugsaði með mér að það gæti líka verið skemmtilegt nám .
Eftir stutt símtal við Ævar , þar sem hann spurði mig hvort ég væri nokkuð dóttir hans Guðlaugs Einarssonar , sagði hann að ég væri nú aldeilis velkomin í skólann og ég innritaðist þangað .
Ævar hvatti mig til að taka inntökupróf í leiklistarskóla Þjóðleikhússins sem ég og gerði og lauk því námi .
Ég myndi segja að það nám hefði haft mjög mikil áhrif á skriftir mínar almennt , bæði í blaðamennsku og öðru .
" Oft erfitt að kveðja viðmælendur Guðrún sá fljótt að leiklistin tók sinn toll af fjölskylduvænum vinnutíma en hún sinnti ýmsum leikverkefnum næstu árin , var formaður leikfélagsins Grímu um tíma , lék Línu Langsokk hjá Leikfélagi Kópavogs sem gekk í tvö ár við miklar vinsældir , sinnti talsetningum og lék smáhlutverk í útvarpsleikritum .
Hún sá fljótlega að leiklistin hentaði illa fjölskylduvænum lífsstíl .
Þá var hún ólétt að sínu þriðja barni og hugði á frekara nám .
Guðrún á sex börn , Ragnheiði háskólakennara , Ásgerði óperusöngkonu , Móeiði guðfræðing og kennara , tvíburana Kristinn og Guðlaug náms- og tónlistarmenn og Sigríði Elísabetu tölvunarfræðing .
Eiginmaður hennar er Guðmundur Páll Arnarson .
" Mér fannst líka erfitt að búa við það að hafa lítið um það að segja hvernig vinnutíminn og vinnumynstrið var .
Leikarar eru kannski með alveg dauðan tíma um stund og svo er afar mikil vinna þess á milli .
Ég hef líklega ekki verið verr haldin af leiklistarbakteríunni en þetta , þeir sem eru verulega heillaðir skrúbba og skúra og gera allt til að geta leikið .
Ég var ekki til í það , þó að mér gengi ágætlega .
Þegar mér var boðin vinna á útvarpinu , þáði ég það , " segir Guðrún og segist aldrei hafa séð eftir þessum umskiptum á sínum starfsferli .
" Ég kunni afar vel við mig á útvarpinu , sinnti allskonar dagskrárgerð og varð dagskrárfulltrúi .
Endaði loks á fréttastofu útvarpsins þannig að ég fékk mjög góðan og alhliða grunn .
Þegar ég tók viðtöl fyrir útvarpið nýtti ég mér það sem ég hafði tileinkað mér í leiklistarskólanum ; að skoða það sem fólk var í raun að segja .
" Eftir þrjú ár á fréttastofunni var Guðrúnu boðin vinna á Morgunblaðinu .
Hún þáði þar tilboð um fastráðningu , en skömmu áður hafði hún missti hún manninn sinn og þurfti að aðlaga sig nýju lífi með mörg börn .
" Þeir ágætu ritstjórar , Matthías Johannessen og Styrmir Gunnarsson , voru mjög skilningsríkir hvað mig snerti og á blaðinu var mér gefið tækifæri til að skrifa heima og á þeim tíma sem hentaði svo að ég gæti sinnt börnunum mínum betur .
Ég byrjaði í fréttaskrifum en fór svo yfir á Sunnudagsblaðið og þar tók ég óskaplega mörg viðtöl og skrifaði greinar og fannst það alltaf jafn gaman .
Ég var þar í 25 ár og þau ár voru afar gleðirík með góðu fólki .
" Guðrún segir að sem blaðamaður hafi hún skiljanlega oftar en ekki verið á kafi í alls konar örlögum fólks .
" Og það fannst mér mjög áhugavert .
Það eiga allir sína sögu .
Ég komst að því að það er ekki endilega ávísun á frábært viðtal þótt maður tali við fólk sem hafi farið víða og upplifað margt .
Þeir einstaklingar eiga ekkert endilega áhugaverðari sögu en þeir sem hafa setið einhvers staðar uppi í sveit alla ævi .
Gott viðtal verður til með því að ná sambandi við fólk .
Mikilvægast er einlægt samband þannig að viðmælendur treysti blaðamanninum .
Stundum getur hreinlega líka verið erfitt að kveðja viðmælandann , manni fer að þykja vænt um hann en kynnin eru auðvitað dálítið sérstök , það er að segja , það er dálítil skekkja á kunningsskapnum .
Maður fær að vita svo mikið um viðmælandann en hann minna um mann sjálfan .
" Hefurðu alltaf verið forvitin um fólk ? " Já , ég er víst forvitin , eftir því sem mér er sagt ; hræðilega forvitin , " segir Guðrún og skellir upp úr .
" Ég var svona strax sem krakki og á Mófellsstöðum var ég send ofan í kjallara að ná í sultukrukkur þegar gesti bar að garði .
Ég skildi ekkert í því fyrr en ég varð eldri ; að húsmóðirin var að reyna að losna aðeins við mig og allt mitt spjall við gestina ! " Fyrsta bók Guðrúnar varð einmitt til í framhaldi af viðtali sem hún tók við Tryggva Einarsson í Miðdal .
Fyrsta blaðagreinin hennar var hins vegar grein sem hún skrifaði til stuðnings því að Ríkisútvarpið eignaðist eigið húsnæði .
Sem er svolítið hlálegt núna .
" Við starfsfólkið bjuggum við mikil þrengsli á Skúlagötunni sem var líka gaman því við urðum þá náin .
En þessa grein , frumraun mína í blaðaskrifum , lét ég þáverandi eiginmann minn , Júníus Kristinsson sagnfræðing , lesa yfir .
Eftir lesturinn rétti hann mér hana og sagði : " Taktu út úr þessu öll sárindi og allar móðganir og hálfkveðnar vísur , þá er greinin ágæt .
" Þessi athugasemd er eitt af því sem varð mér gott veganesti í skriftum .
Þá má líka segja að því alvarlegri sem málefnin eru og því sársaukafullri sem sagan er , þeim mun mikilvægara er að fara látlaust með efnið .
Svo finnst mér líka mikilvægt , fyrst við erum að ræða blaðamennsku , að blaðamaður stilli í hóf hversu áberandi hann sjálfur er sem persóna .
Ég er ekki að segja að blaðamaður megi aldrei koma fram í skrifum sínum , en mér finnst hann eigi gera eins lítið af því og hann mögulega getur , annars slítur hann sjálfum sér og lesendum út .
" Meðfram blaðamennskunni , sem Guðrún sinnir enn í lausamennsku , hefur hún sinnt sínum skáldskap , nýtt frítíma , kvöld og helgar og endurmenntunarfrí sem blaðamenn fá í þrjá mánuði á fimm ára fresti .
" Ég hef alltaf nýtt þær stundir sem gefast þótt aðstæður séu auðvitað þannig í dag að ég ræð mér sjálf en áður fyrr voru það sumarfríin og þær stundir sem gáfust .
" Leitar innblásturs á óvenjulegum stöðum Bókina Beinahúsið segist Guðrún hafa skrifað af löngun til að gera skemmtilega bók .
" Ég þori varla að segja það en mér finnst skemmtilegar svona ráðgátubækur .
Ég er lítið fyrir berorðar lýsingar á líkskurðum en ráðgátur eru að mínu skapi .
" Bókin snertir á ýmsan hátt á dulrænum málefnum og Guðrún segir enda Íslendinga að sínu viti vera dulrænt fólk og stór hluti af lífi fólks tengist oft þeim málum án þess að fólk geri sér beint grein fyrir því .
" Ég hef sjálf ekki reynt slíkt en ég trúi því þegar fólk segir mér frá slíkri reynslu , ég sé í augunum á því að það trúir að það hafi upplifað þetta .
Hvað það er veit ég hinsvegar ekki , tek ekki afstöðu til þess , en ég efast aldrei um að fólk sé að segja mér satt .
" Rithöfundar verða fyrir áhrifum úr ólíkum áttum en einn af stöðunum sem Guðrún leitar fanga á er allsendis óvenjulegur en hún fer í Góða hirðinn og virðir fyrir sér dótið .
" Sagnfræði er eitt mitt helsta áhugamál og ég er tíður gestur á stöðum þar sem er gefandi sögulegt umhverfi .
Í Góða hirðinum má til dæmis sjá muni frá öllum tímabilum og ímyndunaraflið fer á flug .
Raunar hefur fólk og allt það sem er í mínu nærumhverfi mest áhrif á mig , meira en til dæmis náttúran með fullri virðingu fyrir henni - við lifum jú á henni .
" Fólkið í kringum Guðrúnu hefur alla tíð verið upp til hópa fólk sem sinnir listum og skrifum .
Móðir Guðrúnar söng mikið , móðursystir hennar er Guðmunda Elíasdóttir og tengdamóðir hennar er Þuríður Pálsdóttir .
Börn Guðrúnar hafa einnig haslað sér völl í tónlist .
Og blaðamennskuna og skáldskapinn er eins og áður hefur komið fram víða að finna í ættinni .
Þá starfar tengdasonur hennar , Sjón , einnig við skriftir Það hefur ekki síður verið Guðrúnu innblástur að vera í leshring með nokkrum konum en milli þess sem þær hafa lesið fornsögur hafa þær líka lesið " yngri sögur " svo sem ævisögu Jóns Indíafara og Jón Steingrímsson eldklerks , sem í þeim hópi telst nýtt efni .
Hópurinn kynntist upphaflega á Íslendingasagnanámskeið hjá Jóni Böðvarssyni fyrir tuttugu árum og hittist á tveggja vikna fresti .
Og ekki má gleyma bráðskemmtilegum , vikulegum fundum í húsakynnum Blaðamannafélags Íslands .
" Annars er talsverður munur á rithöfunda- og blaðamannastarfinu og í byrjun vafðist það nokkuð fyrir mér að aðgreina veigamikla þætti er snúa að því að koma upplýsingum á framfæri .
Meðan rithöfundurinn leiðir lesandann á villigötur og fær hann til að hjálpa sér við að ráða alls kyns ráðgátur ber blaðamanninum skylda til að koma öllum þeim upplýsingum á framfæri sem hann getur .
Ég lít hins vegar svo á núna að leiðin sé svolítið að opnast fyrir nýjan feril , maður er reynslunni ríkari , búinn að fara í gegnum mjög margt og hefur fengið mikla þjálfun í skrifum .
Mér finnst gott að geta nýtt það í að skrifa bækur sem einhverjir hafa gaman af að lesa .
Bækur mega vera skemmtilegar og áhugaverðar og gefa manni eitthvað í vegarnesti .
" Lítið brot úr Beinahúsinu " Eftir langa mæðu fæddist lítil stúlka .
Þegar barnið var fætt vildu þeir sjá það .
Ég bað þá að bíða aðeins , leyfa barninu að ná andanum og mér að þurrka af því mestu fæðingarfituna og blóðið .
Eftir að hafa skoðað barnið fóru þeir fram í eldhúsið og ég heyrði þá ræða saman háum rómi .
Ég hafði öðru að sinna en taka eftir því um hvað samtalið snérist .
Töluvert blæddi þegar fylgjan kom .
Þetta er mér mjög eftirminnilegt , þetta var fyrsta barnið sem ég tók á móti , en þau áttu nú eftir að verða fleiri , " sagði Karl Sívert skjálfraddaður .
" Hvernig tengist dúkkuhausinn þessum atburði ? " " Þegar bræðurnir fóru fram í eldhúsið tók Halldóra fram litla tösku .
Í henni var þessi dúkka .
Mér fannst furðulegt að koma með dúkku til nýfædds barns .
Ég gat ekki að mér gert að spyrja hvað barnið ætti að gera með þessa dúkku .
Halldóra sagði að sængurkonan ætti hana og hún liti á hana sem verndargrip og þyrfti nú mjög á henni að halda .
Afar einkennilegt allt saman .
" " Þekktir þú sængurkonuna ? " " Þekkti og ekki þekkti .
Hún hét Elín og hafði misst móður sína ung og alist upp að nokkru leyti á hálfgerðum flækingi í Mýrdalnum .
Hún hafði víst verið tíður gestur á Grettisgötunni um tíma .
Þegar fylgjan var komin gerði ég Elínu til góða .
Hún var þreytt og niðurdregin og grét .
Halldóra stumraði yfir henni .
Ég hinkraði við nokkra stund þegar allt var um garð gengið , en lítil gleði ríkti í stofunni þrátt fyrir velheppnaða fæðingu .
Svo þökkuðu þeir bræður mér fyrir og vildu borga .
En ég tók ekki við neinni þóknun og fór niður til mín .
" " Veistu hvað varð um konuna og barnið ? " Karl Sívert hikaði við .
Það var eins og hann vildi segja eitthvað en hætti við það .
" Nei , ég veit það ekki , ég held þó að Elín hafi ekki orðið langlíf , " sagði hann loks .
" Þegar ég kom upp daginn eftir til að vitja um sængurkonuna og nýfæddu stúlkuna þá voru þær farnar .
Meira veit ég ekki .
" 