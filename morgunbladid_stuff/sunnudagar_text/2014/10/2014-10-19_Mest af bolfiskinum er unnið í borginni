Afli íslenskra skipa á síðasta ári var tæplega 1.363 þúsund tonn , 86 þúsund tonnum minni en árið 2012 .
Verðmætið nam tæpum 153 milljörðum króna og dróst saman um 4,1% milli ára .
Stærsti hluti afla íslenskra fiskiskipa , í magni talið , var unninn á Austurlandi .
Það var að mestu uppsjávarafli , tegundir eins og loðna , síld og makríll .
Stærsti hluti botnfisksins var unninn á höfuðborgarsvæðinu eða 30% og um 20% á Suðurnesjum .
Af íslensku sjávarfangi var mest flutt til Bretlands eða um 16,3% af heildarverðmætinu .
Í fyrra jókst bolfiskafli um 8,3% frá árinu á undan .
Aukning í þorski var rúm 31 þúsund tonn , um sex þúsund tonnum meira af ufsa barst á land og þá varð drjúg viðbót í karfa .
Samdráttur í ýsu var um tvö þúsund tonn .
Samdráttur í heildarafla uppsjávarfisks var um 121 þúsund tonn , eða rúm 12% frá fyrra ári .
Flatfisksafli jókst um 4,9% .
Þar munar mest um grálúðuna .
Mest selt milliliðalaust Þorskafli 2013 var um 17,3% heildaraflans , eða rúm 236 þúsund tonn .
Það er 15,3% aukning frá árinu á undan .
Þorskur er sömuleiðis verðmætasta aflategundin eins og jafnan áður .
Aflaverðmæti þess gula nam rúmum 47 milljörðum króna árið 2013 eða um 31% af öllu því sem sjávarútvegurinn skilar til þjóðarbúsins .
Um 2/3 þorskaflans seldust í beinum viðskiptum , milliliðalaust frá útgerð til vinnslustöðva .
sbs@mbl.is 