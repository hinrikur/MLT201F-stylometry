Hvernig er að vera komin aftur á skjáinn ? Það er bara mjög skemmtilegt .
Skemmtilegast finnst mér þó vinnuumhverfið , það er góð stemning í Efstaleitinu og frábært samstarfsfólk .
Hvernig er að vinna með Jóni Ólafssyni ? Jón er auðvitað algjör viskubrunnur um íslenska tónlist þannig að ég hef þurft að hafa mig alla við og lesa tónlistarbækur dag hvern til að reyna að halda í við hann .
Hann er frábær samstarfsmaður , sífellt kátur og mátulega kærulaus .
Átt þú eitthvert sérstakt óskalag ? Ójá , heldur betur , en þar sem við ætlum með hjálp þjóðarinnar að finna óskalag þjóðarinnar verð ég að vera þögul sem gröfin þangað til .
Er einhver íslenskur tónlistarmaður í uppáhaldi hjá þér ? Ég held upp á mjög marga íslenska tónlistarmenn og það er virkilega gaman að fylgjast með uppganginum í tónlistinni hér heima og þá sérstaklega meðal kvenna .
Sífellt fleiri ungar stúlkur eru byrjaðar að gera sína eigin tónlist og stofna stúlknasveitir .
Þessi þróun eykur ekki einungis tónlistarflóruna heldur fáum við líka fullt af kvenkyns fyrirmyndum sem er þakklátt .
Nú hefur þú unnið að gerð ófárra sjónvarpsþátta , er eitthvað sem þér finnst sérstaklega gaman að gera ? Mér finnst alltaf ferlega skemmtilegt að vinna í stórum útsendingum þar sem pressan er mikil og nóg um að hugsa .
Ísþjóðin er líka eitt af þeim verkefnum sem mér þykir afskaplega vænt um og skemmtilegt að gera .
Þar vinnum við oftast bara tvö , ég og Eiríkur Ingi Böðvarsson , þannig að þáttagerðin verður mikil samvinna .
Mér finnst líka æ skemmtilegra að framleiða , klippa , taka upp og stjórna bak við tjöldin .
Þar lærir maður mest þótt maður læri auðvitað alltaf mikið af því að vera á skjánum .
Kannski er þetta stjórnsemisgenið í mér eða eitthvað álíka en það er svo gaman að gera eitthvað frá grunni og taka þátt í öllu ferlinu .
Ég er svo heppin að fá að gera hvort tveggja hjá RÚV .
Er Ísþjóðin komin á ís eða verður framhald ? Fjórða sería af Ísþjóðinni hefst eftir áramót .
Við erum nú þegar byrjuð í upptökum og ég held að mér sé óhætt að lofa frábærum þáttum .
Við eigum svo mikið af ungu og hæfileikaríku fólki að ég hef átt í mesta basli við að velja bara átta einstaklinga .
Hvað er síðan í vændum hjá þér ? Við Skarphéðinn dagskrárstjóri erum að fara að setjast yfir jólaþátt sem ég bjó til í fæðingarorlofinu mínu .
Það má því segja að ég sé að komast í jólastuð og piparkökubakstur sé á næsta leiti ! 