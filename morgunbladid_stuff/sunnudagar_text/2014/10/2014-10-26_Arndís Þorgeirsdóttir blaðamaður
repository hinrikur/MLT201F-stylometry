Þegar ég var stelpa las ég mjög mikið af drengjabókum , sennilega af því ég á eldri bræður , og þar voru hinir dönsku Flemming og Kvikk í mestu uppáhaldi .
Tinni var líka minn maður og þeir Ástríkur og Lukku-Láki .
Ég les alltaf einn Laxness á ári og nú er Brekkukotsannáll í mestu uppáhaldi og hefur tekið við af Sölku Völku og Sjálfstæðu fólki .
Frábær bók og svo sem ekkert meira um það að segja .
Auður Ava Ólafsdóttir er höfundur sem hrífur mig , Afleggjarinn er ákaflega fín bók og með þeim betri sem ég hef lesið undanfarið .
Ég er líka alltaf ánægð með bækurnar hennar Auðar Jónsdóttur .
Svo langar mig að nefna Blóðhófni Gerðar Kristnýjar sem er mikil snilld og ekki annað hægt en að heillast við hvern lestur .
Annars er ég , eins og hálf þjóðin , nýbúin með smell sumarsins en það er auðvitað Afdalabarnið hennar Guðrúnar frá Lundi .
Sagan af Hannesi litla í Hólakoti var nokkuð skemmtileg en ég efast samt um að ég leggist í fleiri bækur Guðrúnar .
Hundrað ára einsemd eftir Gabriel Garcia Marquez , blessuð sé minning hans , hefur lengi verið ein af mínum uppáhaldsbókum og ég hef lesið hana nokkuð oft .
Ég burðaðist með íslensku þýðinguna alla leið til Cartagena í Kólumbíu þar sem ég var svo heppin að fá að dvelja um hríð fyrir fáeinum árum .
Var auðvitað að vonast til að sjá karlinn á vappi , svo hann gæti áritað hana , en heimamenn sögðu mér að hann væri löngu hættur að sjást á götum úti .
Það var hins vegar ótrúlega gaman að lesa bókina aftur í Kólumbíu .
Ég les líka mikið af ævisögum .
Ein eftirminnileg er sjálfsævisaga Katharine Graham , eiganda og útgefanda Washington Post , sem ég las snemma á blaðamannsferlinum .
Graham var hörð í horn að taka og um leið var líf hennar mjög dramatískt .
Mögnuð bók sem hafði mikil áhrif á mig .
Þessa bók vantar þó í bókaskápinn því ég man ekki hverjum ég lánaði hana .
Að lokum verð ég að nefna Samheitaorðabókina sem nýtist vel við ráðningu á krossgátu Sunnudagsmoggans .
Frábær bók sem á svör við ansi mörgu .
