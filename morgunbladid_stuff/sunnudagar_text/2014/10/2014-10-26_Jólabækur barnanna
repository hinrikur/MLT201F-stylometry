Á dögunum spurði mig kona hvaða bók hún ætti að gefa tíu ára dreng í afmælisgjöf .
Ég ruddi út úr mér nöfnum á nýlegum barnabókum , þar á meðal flottri bók sem lýsir lífi víkinga og nýlegri íslenskri verðlaunabók .
Svo bætti ég við : " Svo var Gunnar Helgason að senda frá sér nýja bók .
" Konan sagði : " Ónei , hún kemur ekki til greina .
Hann fær nefnilega bók eftir Gunnar í jólagjöf á hverju ári og það má ekki spilla þeirri hefð með því að gefa þær í afmælisgjöf .
" Þetta fannst mér fallegt .
Ég þekki það úr barnæsku minni hversu gaman var að fá um hver jól bók eftir Enid Blyton í jólagjöf .
Ég vissi vitanlega að bók eftir hana væri í jólapakka en samt fylgdi því furðumikill spenningur að opna pakkann og sjá titilinn .
Bækur Enid Blyton voru jólabækur og það hefðu verið stórsvik ef gleymst hefði einhver jólin að setja eina þeirra í jólapakka .
Allt frá þessum tíma hef ég staðið með Enid Blyton og bókum hennar og furðað mig á hinum neikvæðu röddum sem gera lítið úr bókum hennar og telja í þeim leynast alls kyns ósóma .
Ég man svo vel hvað mér fannst gaman að lesa þær og þar fengu börnin líka alltaf svo gott að borða , eins og flesk og glóaldinmauk – sem ég vissi reyndar ekki alveg hvað var en hljómaði dásamlega .
Það er gott að enn skuli það vera svo að börn fái bók eftir uppáhaldshöfund sinn um hver jól , en það gerir líka þær kröfur til höfundarins að hann standi vaktina og bregðist ekki lesendum sínum .
Við eigum sem betur fer nokkra svona barnabókahöfunda .
Einn þeirra er Gunnar Helgason , en nýjasta bókin hans er ofarlega á metsölulista þessa vikuna .
Bækur Gunnars rata ekki bara á metsölulista heldur eiga greiða leið að hjörtum barnanna .
Nýja bókin heitir Gula spjaldið í Gautaborg , en þar eru Jón Jónsson og félagar á leiðinni á stærsta ungmennafótboltamót í heimi .
Frekar löng bók , 340 síður .
Ég fagna því vegna þess að ég vil að börn sitji sem lengst við lestur .
Vonandi munu svo flestir fullorðnir muna eftir því að setja bók í jólapakka barnanna , hvort sem hún er eftir Gunnar eða aðra höfunda .
