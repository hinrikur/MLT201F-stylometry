Alþjóðlegi geðheilbrigðisdagurinn er haldinn hátíðlegur 10. október ár hvert .
Talsmenn segja miklar framfarir hafa orðið hvað varðar réttindi og þjónustu þeirra sem glíma við geðræna erfiðleika en þó séu enn miklir fordómar sem þurfi að uppræta .
Forvarnir leiki þar stórt hlutverk .
Gunnþórunn Jónsdóttir gunnthorunn@mbl.is Föstudaginn 10. október var alþjóðlegi geðheilbrigðisdagurinn haldinn hátíðlegur .
Þetta er mikilvægur dagur fyrir samfélagið allt .
Heilsan er okkur öllum mikilvæg og ekki síst geðheilsan .
Dagskráin í kringum 10. október er fjölbreytt og hana má finna á www .
10okt.com en hún stendur yfir frá 9. til 15. október .
" Dagurinn er gríðarlega mikilvægur í því skyni að vekja athygli á málefninu , draga úr fordómum og vera sýnileg , " segir Bergþór Böðvarsson , formaður Styrktarfélags geðheilbrigðisdagsins og fulltrúi notenda við geðsvið Landspítalans .
Þemað í ár er " Lifað með geðklofa " og eru mismunandi þema fyrir hvert ár .
" Við viljum að allir taki þátt í þessu með okkur því það eru fordómar , ekki bara í umræðunni heldur í hugsuninni .
" Snertir allt samfélagið Landssamtökin Geðhjálp , hagsmunasamtök þeirra sem láta sig geðheilbrigði varða , héldu einnig upp á 35 ára afmæli sitt með geðmaraþoni í Kringlunni 9. október , svo af nógu er að taka .
Anna Gunnhildur Ólafsdóttir , framkvæmdastjóri Geðhjálpar , segir mikið vatn hafa runnið til sjávar frá því að Geðhjálp var stofnuð .
" Miklar framfarir hafa orðið hvað varðar þjónustu og réttindi , margir öflugir fulltrúar notenda hafa stigið fram og margt spennandi í bígerð .
Staðreyndin er hins vegar sú að þessi hópur stendur enn í skugganum , " segir Anna Gunnhildur .
" Þetta er hópur sem verður fyrir hvað mestri mismunun og hvað mestum fordómum í samfélaginu öllu .
Ég held líka að fæstir átti sig á því að ríflega 38% öryrkja eru það á grundvelli geðrænna erfiðleika .
Um fjórðungur Vesturlandabúa upplifir einkenni einhvers konar geðröskunar einhvern tíma um ævina .
Þá erum við að tala um fæðingarþunglyndi , þunglyndi í kjölfar atvinnumissis , makamissis eða þvíumlíkt .
Með aðstandendum erum við því að tala um að geðsjúkdómar snerti nánast hverja einustu fjölskyldu í landinu .
Þess vegna er merkilegt hvað fordómar lifa enn góðu lífi í samfélaginu .
" Sjónvarpsefni hefur áhrif Anna Gunnhildur bendir á að þegar bandarískt sjónvarpsefni sé skoðað , komi í ljós að geðsjúkir séu í um 60% tilvika glæpamenn eða vitorðsmenn glæpamanna .
Sú birtingarmynd ýti undir fordóma gagnvart því að fólk með geðsjúkdóma sé ofbeldisfyllra en annað fólk .
Þessi birtingarmynd eigi sér ekki stoð í raunveruleikanum .
" Við í Geðhjálp höfum líka bent á það að þegar fólk sem á sér sögu um að hafa fengið geðræna sjúkdóma brýtur af sér , þá er sjúkdómurinn yfirleitt dreginn fram sem orsök að verknaðinum .
En orsökin er oftast allt önnur .
Vímuefni geta komið við sögu , einelti eða önnur persónuleg mál .
Ef viðkomandi sem brýtur af sér hefur glímt við ristilskrabbamein eða brjóstakrabbamein þá er það nánast aldrei dregið fram .
Það virðist vera í lagi að draga fram sjúkrasögu viðkomandi ef það eru geðrænir erfiðleikar .
Þetta er auðvitað ekki nógu gott og ýtir undir og ýkir frekari fordóma , einkum meðal ómótaðs fólks eins og unglinga .
" Ströng barátta framundan Þau eru mörg verkefnin sem þarf að takast á við að mati Önnu Gunnhildar þar sem fordómar eru augljóslega ofarlega á lista .
" Það var gerð könnun sem leiddi í ljós að atvinnurekendur eru síst tilbúnir til að ráða til sín fólk úr hópi geðfatlaðra af öllum hópum fatlaðra .
Eins þarf að gera átak í búsetumálum fyrir fólk með geðræna erfiðleika .
Það er alltof stór hópur sem bíður eftir að komast í búsetukjarna eða félagslegt leiguhúsnæði .
Ekki er langt síðan fréttir bárust af því að 13 manns biðu á Kleppi eftir því að komast í húsnæði við hæfi .
Ef fólk er á geðsjúkrahúsi án þess að vera veikt , getur sjúkrahúsvistin haft neikvæðar afleiðingar fyrir batann , " segir Anna Gunnhildur .
Bergþór tekur undir þetta og segir það erfitt fyrir fólk að fá heimili .
" Það er erfitt að finna búsetu fyrir fólk með geðræna erfiðleika , margir eru fastir inni á Kleppi , " segir Bergþór .
Anna Gunnhildur vill meðal annars efna til átaks í forvörnum því baráttunni sé ekki lokið .
" Við höfum auðvitað unnið marga sigra , en baráttan framundan er löng .
Efna þarf til átaks í forvörnum , styrkja fyrsta stigs þjónustu , stuðla að því að sjálfræðiþjónusta verði niðurgreidd og líta sérstaklega til minnihlutahópa eins og innflytjenda , eldra fólks og ungmenna með tvíþættan vanda .
Ekki má heldur gleyma því að ástandið í fangelsunum hefur lengi verið óásættanlegt .
Það er margt sem þarf að gera og hópurinn stækkar með hverju árinu .
Á móti kemur að umræðan virðist vera að vakna og feta í rétta átt .
Þó að við finnum enn fyrir fordómum er fjölmennur hópur að leggjast á árarnar með okkur í baráttunni .
Síðast en ekki síst er jákvætt að sífellt fleiri notendum hefur með valdeflingu tekist að ná jafnvægi og jafnvel bata af sjúkdómi sínum .
Margir hafa sagt sögu sína og orðið þannig fyrirmyndir fyrir aðra notendur .
Þessi þróun er án efa skærasta ljósið í framtíðinni .
" 