Bækurnar Karitas : án titils og Óreiða á striga eftir Kristínu Marju Baldursdóttur eiga sér stóran sess í hjörtum margra en þær eru bæði verðlaunaðar og vinsælar .
Núna lifnar Karitas , aðalsöguhetja bókanna , við á sviðinu en samnefnt leikrit í leikstjórn Hörpu Arnardóttur var frumsýnt í Þjóðleikhúsinu á föstudagskvöldið .
Það stóð ekki á Hörpu að taka leikstjórnarstarfið að sér .
" Ég las bókina og hún hafði töluverð áhrif á mig og mér finnst Ólafi Egilssyni hafa tekist vel upp með leikgerðina .
Hann nýtir sér endurlit til þess að koma sögunni til skila en leikgerðin er upp úr fyrri bókinni .
Karitas hefur dvalið í þrettán ár í Öræfasveitinni og fréttir af því að systir hennar sé barnshafandi hreyfa við minningum sem hún hefur forðast að rifja upp .
Þetta er saga af konu sem kemst yfir trámatíska reynslu og velur að standa með köllun sinni , " segir hún en titilhlutverkið er í höndum Brynhildar Guðjónsdóttur .
Hópurinn hittist síðastliðið vor og fór yfir leikgerðina .
Á þessum tíma var Harpa nýbúin að lesa Veröld sem var eftir Stefan Zweig og segir hana haft mikil áhrif á sig .
" Þetta er stórkostleg bók sem lýsir miklum umbrotatímum .
Gamli tíminn er að deyja og nýr tími að fæðast .
Listastefnur eins og dada og súrrealisminn komu fram á sjónarsviðið .
Hugtakið yfirraunsæi varð til sem leggur drauminn og veruleikann að jöfnu .
Ég hef alltaf heillast af súrrealismanum .
Það var dásamlega hressandi að lesa stefnuyfirlýsingar tuttugustu aldarinnar og gott að setja sig aðeins inn í tíðarandann .
" Hún segir þau hafa tekið snemma þá afstöðu að sýna ekki list Karitasar beint á sviðinu heldur rannsaka frekar hennar hugarheim .
" Hún hringsnýst inni í þráhyggjukenndri hugsun en reynir að ná tökum á lífi sínu .
Til þess að geta haldið áfram þarf hún að sættast við það sem liðið er , segja skilið við fortíðina og halda áfram .
Eða eins og segir í verkinu : Ekki reyna að finna hina gömlu Karitas finndu heldur nýja Karitas .
" Okkar Króníka Sögusvið bókarinnar er tuttugasta öldin en sagan gerist frá því að Karitas er táningur þangað til hún er nærri aldargömul .
" Ég skora á einhvern kvikmyndagerðarmanninn að gera þáttaseríu úr bókunum , taka Daninn sér til fyrirmyndar , " segir Harpa og bætir við að þetta gæti verið okkar Króníka .
Hún segir markmiðið með sýningunni að velta frekar hinu mannlega fyrir sér en hinu sögulega .
" Það er áhugaverðara að skoða manneskjuna á sviðinu .
" Harpa rifjar upp leikhúsferðir sem hún fór með afa sínum og ömmu .
" Það er gaman að vinna í Þjóðleikhúsinu .
Amma mín og afi , Stefanía Runólfsdóttir og Guðmundur Grímsson , áttu fasta miða í Þjóðleikhúsinu á neðri svölum .
Þegar ég var lítil stelpa kipptu þau stundum mér og systur minni með .
Það voru ekki alltaf sæti fyrir okkur svo við stóðum bara við svalirnar og horfðum .
Fyrsta minning mín af sviðinu er blátt ljós og kona í bláum búningi , " segir hún en þetta var líklega leikritið Nýársnótt í kringum árið 1970 .
" Þarna var kannski sáð fræi til lífstíðar .
" Hún segir lestur bóka Kristínar Marju og að rannska þennan heimi veki upp " gríðarlegt þakklæti til forfeðranna , til ömmu og afa , langömmu og langafa , fólksins sem stritaði fyrir heilbrigðis- og menntakerfi , sem lagði allt undir til að koma börnunum sínum til menntunar .
Það er þyngra en tárum taki að fylgjast með aðförinni að þessu sama kerfi í dag .
" Gúmmístígvélin merkust Hún rifjar upp aðra minningu tengda ömmu sinni .
" Henni fannst svo gaman að horfa á skýin og lesa myndir í þau .
Þetta er fólk sem þráði fegurð í þessu mikla striti .
Ég spurði ömmu einu sinni hver henni þætti merkilegasta uppfinningin á 20. öldinni en hún er fædd 1912 .
Það er allt þarna inni , sími , sjónvarp , þvottavélar , hrærivélar , heimilistæki og bíllinn .
Hún sagði : " Gúmmístígvélin , að vera ekki alltaf blaut í fæturna .
" Systir langömmu minnar var góð vinkona mín og ég ólst upp með henni að hluta til .
Þær voru alltaf að sauma út og amma mín í föðurætt rak hannyrðaverslun .
Þessi fegurðarþrá , þráin eftir því að skapa og vera frjáls er hverri manneskju í blóð borið en lífinu fylgja skyldur , ljúfar og sárar , " segir Harpa .
Barneignir setja á margan hátt strik í reikninginn hjá Karitas eins og svo mörgum konum .
" Mín sýn á Karitas er að henni takist mjög vel upp sem móður .
Mér finnst hún frábær móðir og hún sameinar þetta tvennt að vera móðir og listamaður .
Valið stendur ekki á milli þess að vera móðir eða listamaður heldur hvort maður standi með draumum sínum .
Það er val sem allir standa frammi fyrir .
" Ástarsamband Karitasar og Sigmars er áberandi hluti sögunnar en Björn Hlynur Haraldsson fer með hlutverk Sigmars .
" Jú , jú , þetta er bullandi ástarsaga .
Þetta er rómans , þess vegna er þetta svona vinsælt , " segir Harpa og hlær en spurningin sem hún hefur fengið hvað oftast er hver leiki eiginlega Sigmar .
" Spenningurinn var greinilega mikill .
" Erum ekki að myndskreyta bókina Hún segir það flóknara að setja upp leikgerð upp úr sögu en leikrit og allt annar ferill .
Til viðbótar verða áhorfendur margir búnir að lesa bókina og hver með sína útgáfu í höfðinu en henni finnst það ekki þvælast fyrir .
" Bók er eitt listaverk , leikgerð er annað listaverk og þriðja listaverkið er það sem áhorfandinn sér , sviðsverkið sjálft , uppsetningin , " segir hún .
" Það er gaman að fá fólk á sýningu sem er með sína sýn en við erum ekki að myndskreyta bókina .
Þetta er alveg sjálfstætt listaverk ; þú þarft ekki að hafa lesið bókina til að fara að sjá verkið .
" Listin hefur haft mörg andlit hjá Hörpu .
" Ég byrjaði í Myndlistar- og handíðaskóla Íslands , var í málaradeildinni .
Þaðan fór ég í Leiklistarskólann og er búin að leika í 25 ár og leikstýra inni á milli .
Svo fór ég í meistaranám í ritlist í Háskóla Íslands og útskrifaðist þaðan síðastliðið vor .
Það er nýjasta æðið hjá mér , " segir Harpa , sem var mjög ánægð með námið og segir það nýtast vel í leikstjórninni .
" Leikstjórnarstarfið er höfundarstarf líka .
Ritlistin nýtist vel og mín myndlistarmenntun líka .
Ég hef mjög gaman af þessu sjónræna sem leikstjóri , " segir hún .
Hún er ánægð með listræna stjórnendur sýningarinnar .
Leikmyndahönnuður er Finnur Arnar Arnarson , búninga gerði Þórunn Elísabet Sveinsdóttir og Ólafur Ágúst Stefánsson sér um lýsingu .
Þau hafa öll unnið saman áður .
" Það er dásamlegt að vinna með þeim sem maður þekkir vel , treystir og þykir vænt um því galdurinn í leikhúsinu er samvinna .
" Framundan hjá Hörpu er að leikstýra Dúkkuheimili Ibsens í Borgarleikhúsinu .
" Dúkkuheimili er mest leikna leikrit allra tíma .
Það verður spennandi að taka margreynt verk , algjöra andstæðu þess sem við erum að gera núna .
En efni þeirra er ekki ósvipað .
Bæði verkin fjalla um að þora að standa með sjálfum sér .
Að stökkva en ekki hrökkva .
" Hún segir Karitas vera að fást við sínar skilyrðingar og hvernig hún geti brotið þann ramma .
" Við fáum okkar vaxtaverki í lífinu þegar við nálgumst einhver mörk , þegar eitthvað er orðið gamalt og við þurfum ekki á því að halda og það er kominn tími til að endurfæðast .
Þetta er hin eilífa hringrás umbreytingarinnar , það eina sem breytist ekki í lífinu er breytingin sjálf og það er auðvelt að óttast breytingar .
Að umbreyta orku , það er sköpunarkrafturinn .
Við brjótum niður til að byggja upp .
Það þarf eitthvað að deyja til að nýtt fæðist og það liggur í eðli þess að þroskast .
Þetta hugrekki , að standa á þessari markalínu , fara inn í hið óþekkta og gera það þekkt .
Listamenn vinna við það að fara inn í hið óþekkta , inn í óreiðuna , kaos , og búa til heim , kosmos .
Þess vegna er til dæmis svo flott að fá listamenn inn í stjórnmálin .
Þeir þekkja svo vel þann feril að búa til hugmyndir og gera þær að veruleika .
Að deyja sjálfum sér , það er þetta , gefast einhverju fullkomlega til að nýtt verði til .
" 