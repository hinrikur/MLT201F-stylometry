Kristín Soffía Jónsdóttir , borgarfulltrúi Samfylkingarinnar í Reykjavík , er alltaf ákaflega smart en hún leggur áherslu að kaupa flíkur úr góðum efnum .
Kristín finnur sig betur í hausttískunni þar sem vel sniðnar kápur og hlý föt leysa efnislitla kjóla af hólmi .
Sigurborg Selma Karlsdóttir sigurborg@mbl.is Áttu þér eitthvert gott stef , ráð eða mottó þegar kemur að fatakaupum ? Ég legg áherslu á að flíkurnar séu úr góðum efnum , svo skoða ég líka þvottaleiðbeiningar .
Glatað að kaupa topp sem má bara fara í hreinsun .
Ætlarðu að fá þér eitthvað fallegt fyrir veturinn ? Ég var að fjárfesta í dásamlegum ullardraktarbuxum frá Filippu K úr versluninni GK Reykjavík .
Hver er eftirlætisárstíð þín varðandi fatastíl og hvers vegna ? Ég næ því aldrei að verða hunangslituð og berleggjuð í blómakjól og sumarið því oft röð vonbrigða , sólbruna og innkaupamistaka .
Ég finn mig mun betur í hausttískunni og fagna því þegar vel sniðnar kápur leysa efnislitla kjóla af hólmi .
Hverju myndir þú aldrei klæðast ? Ég geng aldrei í háum hælum og svona ofurháir hælar kalla fram hjá mér hræðilegar splattermyndir af brotnum ökklum svo ég held að ég muni alltaf láta þá eiga sig .
Hvernig skilgreinir þú stíl ? Úff , ég veit það ekki , mér hefur ekki tekist að mastera neinn stíl en ég er enn með það á stefnuskránni .
Stíll er eitthvað sem er konsistent og fallegt , einhverskonar melódía .
Áttu einhverja dýrmæta flík sem þú tímir ekki að nota ? Hef ekki enn notað Filippu-buxurnar svo stutta svarið er já .
Vonandi breytist það á allra næstu dögum .
Hvaða flík eða fylgihlut myndirðu kaupa ef þú þyrftir aldrei að kíkja á verðmiðann ? Birkin-tösku frá Hermés , rauða .
Segjum að þú fengir aðgang að tímavél sem gæti flutt þig aftur til árs að eigin vali og þú fengir dag til að versla .
Hvaða ár myndirðu velja og hvert færirðu ? Ég myndi líklega bomba mér til framtíðar , er alveg laus við fortíðarþrá , myndi fara svona 5 ár fram í tímann og verða algjör " trendsetter " þegar ég kæmi til baka .
Áttu þér einhvern uppáhaldsfatahönnuð ? Já , Filippa K er í uppáhaldi og sem betur fer er úrvalið af hennar fötum í GK virkilega viðunandi .
Ef þú fengir að eiga fataskáp einhvers , hver yrði það og af hverju ? Hmmm , þetta er prýðisgóð spurning , held að það yrði Scarlett Johansson .
Hún er með línur og klæðir þær einstaklega vel að mínu mati .
