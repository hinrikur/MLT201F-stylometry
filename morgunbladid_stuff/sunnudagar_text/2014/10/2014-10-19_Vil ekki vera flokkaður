Maðurinn sem hataði börn er ný barnabók eftir Þórarin Leifsson , rithöfund og myndlistarmann , prýdd myndum eftir hann .
" Bókin fjallar um innflytjendafjölskyldu sem kemur frá Barcelona til Íslands af því að amman , með tvö barnabörn , erfir hús eftir íslenskan sjómann .
Allt í einu eru þau komin í hús í vesturbæ Reykjavíkur , " segir Þórarinn .
" Svo gerist það að einhver er farinn að myrða tólf ára gamla drengi um allan bæ og hausar og aðrir líkamspartar finnast hér og þar .
" Þetta hljómar nokkuð óhuggulega miðað við barnabók .
" Ég er alltaf að leika mér með þessi mörk , hvað er fyrir börn og hvað er fyrir fullorðna .
Mín reynsla er sú að börn þola aðeins meira af óhugnaði en við höldum .
Þegar ég var tíu ára var ég sjálfur að lesa um óhugguleg morð .
Sem barn fannst mér eitthvað heillandi við hryllinginn og það að vera hræddur .
Í þessari bók leysi ég hnútinn í endann með því að ljúka henni á óræðan hátt , þannig að þau börn sem hafa verið skelkuð ættu að róast .
Þetta er ólíkt því sem ég myndi gera ef ég væri að skrifa fyrir fullorðna .
Gallinn við þannig fullorðinsbækur er að þær enda allar á hrúgu af líkum og það er svo mikil klisja .
Ég varð að enda mína bók öðruvísi .
" Það er varla tilviljun að aðalpersónur sögunnar eru innflytjendur , eða hvað ? " Það eru ýmsar ástæður fyrir því að innflytjendur koma þarna við sögu .
Ég var hálfgerður innflytjandi sjálfur þegar kom til Íslands tíu ára frá Danmörku og var ekki lesandi á íslensku , bara dönsku .
Svo var ég Rauða kross-foreldri fyrir rúmu ári , en er það ekki lengur , og geri reyndar grín að þeirri reynslu í bókinni , en þar er feitur karl að hjálpa fjölskyldunni að rata um Reykjavík .
Sá karl er ég .
" Þórarinn hefur nýlokið við leikrit sem nefnist Útlendi drengurinn og verður frumsýnt í Tjarnarbíói 16. nóvember , á degi íslenskrar tungu .
" Leikritið fjallar um venjulegan íslenskan strák sem fer í Pisa-próf og útkoman er á þann veg að hann er flokkaður sem útlendingur , missir ríkisborgararéttinn og bíður örlaga sinna í skólanum .
Þetta er paródía á umræðuna um menntastefnuna og læsi drengja , án þess að ég sé að taka beina afstöðu .
" Þú skrifar mikið og ekki síst fyrir börn .
Af hverju kýstu að skrifa fyrir börn ? " Kannski er það þörf fyrir að standa fyrir utan hlutina og vera ekki flokkaður .
Nýja markaðsstjóranum hjá Forlaginu fannst fyndið að ekki væri hægt að flokka mig og hafði gaman af því .
Ég hef engan áhuga á að vera stimplaður , ekki heldur í pólitík .
Rithöfundar eiga að vera gagnrýnir , ekki flokksbundnir .
En varðandi barnabækur þá held ég líka að ég hafi farið að skrifa fyrir börn vegna þess að ég er heillaður af hinum myndskreytta heimi .
Þegar ég var barn var Góði dátinn Svejk uppáhaldsbókin mín og þar skiptu myndirnar mjög miklu máli .
Mómó eftir Michael Ende var líka ofarlega á vinsældalistanum hjá mér , þar var það fantasían sem heillaði .
" Þórarinn býr í Berlín ásamt konu sinni , Auði Jónsdóttur rithöfundi og ungum syni þeirra .
Hann segir afar gott að búa í Berlín .
" Ég fór til Berlínar fyrir ári með tvö hálfkláruð handrit og mér gekk mjög vel að fullvinna þau í borginni .
Það er eins og maður öðlist aukaheim við að búa erlendis .
Best er reyndar að geta búið bæði á Íslandi og í útlöndum og við gerum það að miklu leyti .
" Spurður um næstu verkefni segir hann : " Tvö síðustu verk mín fjalla um útlendinga í íslensku samfélagi og mig grunar að tvö næstu verkefni mín verði um Íslendinga í útlöndum .
" 