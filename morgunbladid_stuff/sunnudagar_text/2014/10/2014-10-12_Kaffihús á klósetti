Fasteignaverð hefur rokið upp í Lundúnum undanfarin ár og því brugðu nokkrir frumkvöðlar á það ráð að festa kaup á gömlu almenningsklósettunum í borginni og breyta þeim í kaffihús .
Klósettin hafa mörg hver ekki verið í notkun í 25 ár en eru oftar en ekki á besta stað .
En það þurfti að þrífa og það þurfti að þrífa vel .
Eitt slíkt kaffihús , The Convenience , opnaði í síðustu viku og er það hannað með það í huga að upprunalegu innréttingarnar fá að njóta sín .
Það þýðir að hægt er að panta sér kaffi og kleinur og setjast svo við einn básinn .
Klósettskálarnar í gamla daga voru vandaðar og fallegar og því ákváðu eigendur að halda hluta innréttingarinnar .
Staðurinn er í Hackney í austurhluta borginnar .
The Convenience er ekki eina kaffihúsið sem hefur sprottið upp úr þessum gleymdu stöðum London eins og stendur á heimasíðu The Convenience .
Í miðborginni er staðurinn Attendant en þar eru mörg klósett í Viktoríu-stíl og fengu þau einnig að halda sér .
Þess má geta að klósettin inni á þessum klósettkaffihúsum eru öll ný af nálinni .
