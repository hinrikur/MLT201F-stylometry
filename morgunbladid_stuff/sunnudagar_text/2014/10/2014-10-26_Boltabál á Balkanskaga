Aganefnd knattspyrnusambands Evrópu , UEFA , dæmdi á föstudag Serbum 3-0-sigur í leik við Albaníu , sem var stöðvaður í miðjum klíðum , en dró um leið þrjú stig af Serbum .
Stöðva varð leikinn , sem fram fór í Belgrað 14. október , af því að stuðningsmenn heimamanna ruddust inn á leikvanginn eftir að flygildi með albanskan áróðursfána var flogið yfir hann .
Á fánanum var kort af " Stór-Albaníu " þar sem ekki var aðeins búið að innlima Kosovo , heldur hluta af Serbíu .
Stigin voru dæmd Serbum á þeirri forsendu að albönsku leikmennirnir hefðu neitað að halda áfram að spila , en dregin af þeim vegna óláta fyrir og á leiknum .
Albanar segja dóminn óréttlátan , þeir hafi ekki neitað að spila áfram , það hafi einfaldlega ekki verið hægt , og hyggjast áfrýja .
Læti fyrir leik Spenna hefur verið undirliggjandi milli Serbíu og Albaníu og Serbar eru enn ósáttir við að Kosovo , þar sem mikill meirihluti íbúa er albanskur , skuli hafa fengið sjálfstæði í stað þess að heyra undir Serbíu .
Serbía og Albanía drógust saman í riðil í undankeppni Evrópumeistaramótsins í knattspyrnu 2016 og var ljóst að meiri spenna yrði í kringum viðureignir þeirra en almennt gerist um landsleiki .
Það kom líka á daginn .
Ef marka má lýsingu albanska knattspyrnusambandsins köstuðu stuðningsmenn serbneska liðsins grjóti í rútu albanska landsliðsins á leið þess á völlinn .
Þegar leikmennirnir voru að ljúka upphitun " rigndi yfir þá smápeningum , kveikjurum og öðrum hlutum þegar þeir gengu að göngunum " inn í búningsklefana .
Meðan á upphituninni stóð öskruðu áhorfendur " drepið Albanana " og nokkrum tugum serbneskra stuðningsmanna tókst að ryðja sér leið inn á völlinn .
Lætin héldu áfram eftir að leikurinn hófst .
Smápeningum , kveikjurum , hörðum hlutum og flugeldum var kastað inn á völlinn og sérstaklega beint að þremur albönskum leikmönnum , sem voru að hita upp .
Þegar flygildið birtist með fánann í eftirdragi á 41. mínútu fyrri hálfleiks fór allt úr böndunum .
Serbneskur leikmaður stökk upp og náði í fánann .
Þá kom albanskur leikmaður og hrifsaði hann af honum .
Brátt voru leikmenn farnir að slást og lögregla reyndi að halda aftur af áhorfendum , en mátti ekki við margnum .
Dómarinn ákvað að stöðva leikinn og þegar albönsku landsliðsmennirnir hlupu af velli rigndi enn yfir þá smáhlutum .
Forseti Serbíu , Tomislav Nikolic , sagði að það hefði verið " augljós ásetningur " þeirra , sem báru ábyrgð á flygildinu , að " kynda undir óreiðu í Serbíu og reyna að grafa undan stöðugleika á svæðinu öllu " .
Málið tók á sig farsakennda mynd þegar Ivica Dacic , utanríkisráðherra Serbíu , bætti um betur , lýsti uppákomunni sem vandlega skipulagðri " pólitískri ögrun " og sakaði bróður Edi Rama , forsætisráðherra Serbíu , Olsi Rama , um að vera á bak við allt saman .
Héldu serbnesk stjórnvöld því fram að hann hefði setið í heiðursstúkunni á vellinum með fjarstýringu og stýrt flygildinu og handtóku hann , en slepptu aftur .
Olsi , sem var fagnað eins og hetju þegar hann sneri aftur til Albaníu , neitar .
Ólga í Serbíu og Kosovo Eftir leikinn var ráðist á verslanir í Serbíu í eigu Albana , rúður brotnað og eldsprengju hent inn í bakarí .
Á leik Rauðu stjörnunnar í Belgrað um helgina brenndu stuðningsmenn liðsins albanskan fána .
Í Pristina , höfuðborg Kosovo , söfnuðust 5.000 manns saman , sem höfðu verið að horfa á leikinn í sjónvarpi , og hrópuðu " Stór-Albanía " og " sigur " .
Daginn eftir fóru hundruð menntaskólanema um borgina og hrópuðu " Stór-Albanía " .
Á myndinni á fánanum í flygildinu voru sýndar útlínur Albaníu eins og landið hefði auk Kosovo verið sameinað svæðum þar sem Albanar búa í Svartfjallalandi , Makedóníu og suðurhluta Serbíu .
Ástandið hefur eitthvað róast eftir að leikurinn fór fram .
Enver Hoxhaj , utanríkisráðherra Kosovo , og Ditmir Bushati , utanríkisráðherra Albaníu , heimsóttu Serbíu á fimmtudag .
Var þetta fyrsta heimsókn utanríkisráðherra Kosovo frá því að landið lýsti einhliða yfir sjálfstæði 2008 .
Þegar Ivica Dacic , utanríkisráðherra Serbíu , tók á móti þeim kvað við annan tón en eftir landsleikinn .
Sagði hann að atburðirnir á leiknum sýndu " hvað mikið þarf til að koma á stöðugleika á svæðinu ...
og hvað lítið þarf til að eyðileggja það allt og spilla samskiptum " .
Grunnt hefur verið á því góða milli Albana og Serba í aldanna rás .
Eftir að Sovétríkin liðuðust í sundur brutust út blóðug stríð á Balkanskaga og gamla Júgóslavía leystist upp í sex hluta .
Serbneski herinn barðist við sveitir albanska meirihlutans í Kosovo 1998-1999 .
1999 gerði Atlantshafsbandalagið loftárásir á Serba til að stöðva þjóðernishreinsanir þeirra í Kosovo .
Loftárásirnar stóðu í 78 daga .
Kosovo lýsti yfir sjálfstæði 2008 og hafa rúmlega 100 ríki viðurkennt sjálfstæði landsins .
Serbar viðurkenna ekki sjálfstæði Kosovo .
Alþjóðamál Karl Blöndal kbl@mbl.is Ég óttast að þessi hugmynd [ um Stór-Albaníu ] sé því miður martröð , sem aðeins er til í huga Serbíu .
Hún hefur aldrei verið hluti af okkar áætlunum eða pólitísku markmiðum .
Ditmir Bushati , utanríkisráðherra Albaníu .
