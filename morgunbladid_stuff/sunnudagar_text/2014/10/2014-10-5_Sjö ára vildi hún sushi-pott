Kristín Pálmadóttir Thorlacius er ung og efnileg stúlka sem gerir sér lítið fyrir og eldar fyrir alla fjölskylduna , aðeins 12 ára gömul .
Hún segir mataráhugann hafa komið snemma og vill í framtíðinni vera afbragðskokkur sem kitlar bragðlauka fólks með nafni sínu einu .
Gunnþórunn Jónsdóttir gunnthorunn@mbl.is Þ að tístir í Kristínu Pálmadóttur Thorlacius þegar blaðamaður slær á þráðinn og segist hafa heyrt sögur af 12 ára matarsnillingi .
Beef Wellington , frönsk súkkulaðihorn um helgar og kjúklingaborgari marineraður í indversku kryddi , ekkert virðist of flókið fyrir þessa hæfileikaríku stúlku .
" Mér hefur alltaf þótt gaman að elda , alveg frá því ég var sex ára gömul , " segir Kristín .
Hún segir föður sinn , Pálma Jónasson , hjálpa sér við eldamennsku enda sé hann góður kokkur .
" Pabbi er flinkur í eldhúsinu og við eldum oft saman .
Ég borða allan mat og er ekki matvönd .
Pabbi hefur alltaf sagt að ég borði meira að segja svolítið mikið miðað við krakka , " segir hún og hlær en sjö ára gömul óskaði hún sér sushi-potts í afmælisgjöf til að útbúa hrísgrjón , sem hún og fékk .
Eldar fyrir alla fjölskylduna " Já , ég geri það bara nokkuð oft , " svarar Kristín aðspurð hvort það komi oft fyrir að hún eldi fyrir alla fjölskylduna .
" Mér finnst mjög gaman að vinna með kjúkling og að elda pasta , " útskýrir hún en segir þó að kjötbollurnar sem hún gefur uppskrift að hér séu í miklu uppáhaldi .
" Þetta er uppskrift sem ég bjó til sjálf .
Við pabbi ákváðum eitt kvöldið að matreiða kjötbollur og við kíktum á nokkrar góðar uppskriftir og blönduðum nokkrum saman sem okkur leist best á sem kom mjög vel út .
" Pálmi segir að unga matreiðslukonan breyti uppskriftum gjarnan eftir skapi og eftir því hvað er til í ísskápnum hverju sinni .
Kristín segist vera dugleg við að lesa og skoða matreiðslubækur og ýmsar uppskriftir og iðulega bjóði hún vinkonum sínum heim þar sem þær hjálpast að við að elda saman og útbúa litla rétti .
Hún gengur í Melaskóla og eftir árið tekur Hagaskóli við .
Það vekur athygli að Kristín kærir sig kollótta um að eiga farsíma , hvað þá snjallsíma .
" Já , ég bara nenni ekki að hringja .
Ég læt alltaf vita hvert ég er að fara svo ég þarf ekki að nota símann , " segir Kristín sem er hvorki á Facebook né öðrum samskiptamiðlum sem mörg ungmenni stunda af krafti .
Að lokum segist Kristín vilja sjá sjálfa sig sem afbragðskokk í framtíðinni .
" Mig mundi langa að verða mjög góður kokkur , kokkur sem margir vilja koma og borða hjá og þekkja nafnið mitt .
" Hljómar vel ! 