Eva Einarsdóttir , MBA-nemi við Háskólann í Reykjavík og varaborgarfulltrúi svarar spurningum um eftirlæti fjölskyldunnar þessa vikuna .
Eiginmaður hennar er Eldar Ástþórsson , fjölmiðlafulltrúi hjá CCP og eiga þau börnin Sögu , sem er bráðum átta ára og Huga , fjögurra ára .
Þátturinn sem allir geta horft á ? Fólkið í blokkinni , ekki spurning .
Hlökkum mikið til næstu þáttaraðar .
Maturinn sem er í uppáhaldi hjá öllum ? Ég held að það sé þjóðarrétturinn , föstudagspizzan .
Hef annars mjög gaman af matargerð og finnst gaman að prufa eitthvað nýtt .
Risottó og ýmsir ítalskir réttir virka vel þessa dagana ofan í alla fjölskylduna .
Skemmtilegast að gera saman ? Myndi vilja segja eitthvað mjög til fyrirmyndar , en það er mjög vinsælt að horfa öll saman á mynd .
Myndir eftir sögum Astrid Lindgren eru vinsælar .
Svo förum við reglulega hjóla- og sundferðir og okkur finnst gaman að fara saman í bústað , á veturna og sumrin , og mættum gera meira af því .
Borðið þið morgunmat saman ? Við erum öll ansi miklar B-týpur svo á virkum dögum eru það oftast börnin sem sitja við matarborðið á meðan við foreldrarnir ráfum um , að undirbúa skólatöskur og annað .
Reynum að bæta það upp um helgar með meiri huggulegheitum .
Hvað gerið þið saman heima ykkur til dægrastyttingar ? Spila , hlusta á tónlist og börnunum finnst gaman að halda sýningar af ýmsu tagi .
