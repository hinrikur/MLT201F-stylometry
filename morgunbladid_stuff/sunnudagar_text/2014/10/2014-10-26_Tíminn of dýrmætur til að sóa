Þótt ég komi frá heimili þar sem allt var vel nýtt , átti mömmu sem var samviskusöm og nýtti og sparaði , þá var það ekki fyrr en ég var farin að búa sjálf og búin að búa sjálf í nokkur ár sem ég fór að vera meðvituð sjálf um þessa hluti , " segir Rakel Garðarsdóttir , framleiðandi með meiru .
Þær Rakel og Margrét Marteinsdóttir hafa skrifað bók sem fjallar um hvernig litlu hlutirnir í okkar daglega rekstri geta haft áhrif á okkur sjálf og umhverfið til góðs .
Bókin kallast Vakandi veröld - ástaróður og kemur út 7. nóvember næstkomandi .
Salka gefur bókina út en það er Þorbjörg Ólafsdóttir , grafískur hönnuður , sem setur bókina upp á mjög aðgengilegan og skemmtilegan máta .
" Það má segja að þetta sé ástaróður okkar Margrétar til jarðarinnar .
Við erum báðar bara áhugakonur um þessi mál og höfum að sjálfsögðu sóað mat og keypt föt frá framleiðendum sem standast ekki siðferðiskröfur , notað plast og einnota vörur og þetta allt saman .
En við höfum hins vegar báðar síðustu misseri verið að reyna að breyta þessu neyslumynstri okkar og vera meðvitaðri um neyslu og umhverfið .
Það ferðalag er kveikjan að þessari bók en okkur langaði til að gefa af okkar reynslu og vekja fólk til meðvitundar , " segir Rakel og bætir við að það sé táknrænt að framan á bókinni er vitnað í John Lennon þar sem hann segir : " Allir vita að fólkið hefur valdið , allt sem við þurfum að gera er að vekja fólk til vitundar um það .
" Rakel hefur verið forsprakki Vakanda , átaks gegn sóun matvæla og því er matarnýting stór kafli í bókinni en einnig er fjallað um ýmsa aðra þætti , hreinsiefni og snyrtivörur , fatnað og fleira .
" Það fyrsta sem ég lærði sjálf var að hætta að henda mat .
Ég reyndar elda þannig skammta að ég þarf mjög sjaldan að geyma mat þar til daginn eftir en einnig geri ég stundum stærri potta af súpum og frysti þær þá .
Þetta byrjaði allt þegar ég las grein í Morgunblaðinu fyrir nokkrum árum þar sem fjallað var um hversu mörg kíló af mat færu beint í ruslið .
Þetta er líka spurning um tímann sem fer í þetta .
Að vera sífellt að fara út með ruslið og kaupa eitthvað inn , mat og fatnað , eyðir tíma og tíminn er það eina sem við fæðumst með .
Ég sjálf tími ekki að eyða honum að óþörfu .
Þá finnst líka mörgum leiðinlegt að fara í ræktina og það er held ég einfaldasta ráðið til heilsusamlegs lífs að borða ekki of mikið .
Ekki það að ég sé á móti hreyfingu , alls ekki , en það er bara svo margt sem er hægt að gera við tímann annað en það sem tengist neyslumynstri okkar .
Maður á ekki að vilja eyða tímanum heldur lifa hann .
Svo er hægt að eyða peningnum sínum í að gera eitthvað skemmtilegt í stað þess að henda honum beint í ruslið .
" 