Hilary Mantel , tvöfaldur Booker-verðlaunahafi , sendi nýlega frá sér smásagnasafn sem ber hinn athyglisverða titil The Assassination of Margaret Thatcher , eftir einni af sögum bókarinnar .
Sú saga hefur vakið hörð viðbrögð í Bretlandi , en hún gerist árið 1983 þar sem kona nokkur sem býr í nágrenni við spítala þar sem Thatcher er í aðgerð hleypir leyniskyttu frá IRA inn í íbúð sína og fer að hrífast með og lifa sig inn í það verkefni hans að ráða Thatcher af dögum .
Mantel segist hafa fengið hugmynd að sögunni árið 1983 þegar hún sá Thatcher í spítalagarði og hugsaði með sér hversu auðvelt væri að drepa hana .
Í viðtölum hefur komið fram að Mantel fyrirlítur Thatcher af öllu hjarta , hún segir hana hafa verið andfemínista og kallar hana andlegan klæðskipting .
Vinir og aðdáendur Thatcher hafa brugðist illa við smásögu Mantel .
Vinur hennar , Tim Bell , segir að ef einhver viðurkenni að hafa viljað ráða manneskju af dögum ætti að fara fram lögreglurannsókn og bætir við að Mantel ætti að leita sér sálfræðihjálpar .
Annar vinur , þingmaðurinn Conor Burns , segir að brenglað sálarlíf sumra vinstri manna komi sér stöðugt á óvart .
Stutt er síðan Mantel vakti mikla athygli fyrir þau orð sín að Katrín hertogaynja af Cambridge og eiginkona Vilhjálms prins væri gína með plastbros .
Þess má geta að þetta nýja smásagnasafn verðlaunahöfundarins fær fína dóma í Sunday Times .
