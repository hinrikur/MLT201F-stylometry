Breski sakamálahöfundurinn Gladys Mitchell var á sínum tíma talin ein af þremur ríkjandi glæpasagnadrottningum Bretlands .
Hinar voru Dorothy Sayers og Agatha Christie .
Segja má að Christie hafi stungið þessar stöllur sínar rækilega af hvað vinsældir varðar , en bækur hennar eru enn lesnar um allan heim og stöðugt kvikmyndaðar .
Mitchell fæddist árið 1901 og lést árið 1983 .
Hún var líkt og Christie afar afkastamikill höfundur og er þekktust fyrir 66 glæpasögur þar sem spæjarinn er frú Bradley , sálfræðingur sem dáir Sigmund Freud .
Mitchell skrifaði einnig sögulegar skáldsögur og glæpasögur undir dulnefni og tíu barnabækur undir eigin nafni .
Var semsagt sískrifandi .
Mitchell , sem sjálf var freudisti og hafði mikinn áhuga á göldrum , naut velgengni í lifanda lífi en eftir dauða hennar féllu verk hennar í gleymsku , en síðustu ár hefur gætt vaxandi áhuga á þeim og þau hafa verið endurútgefin .
Ein bóka hennar er Death and the Maiden , en ein persóna þeirrar bókar , hinn lítt geðfelldi Edris Tidson , krefst þess að eiginkona hans og tvær aðrar konur fari með honum í leiðangur til Winchester til að finna vatnadís sem talin er leynast þar í vatni .
Tveir drengir finnast síðan myrtir við vatnið .
Frú Bradley rannsakar málið .
Persónur bókarinnar eru margar æði dularfullar og hafa ýmsu að leyna .
Frú Bradley hefur í nógu að snúast en gefur sér tíma til að vitna í Freud , sem hún segir öruggt að gisti sali himnaríkis , eins og sannir snillingar eiga skilið .
Sjálf lausn morðgátunnar kemur ekki á óvart en Mitchell fer samt ekki hefðbundna leið þegar kemur að því að hnýta saman lausa enda .
Glæpasögur Mitchell endurspegla áhuga hennar á freudískum kenningum , sem gefur henni nokkra sérstöðu meðal glæpasagnahöfunda , galdrar koma víða við sögu og sömuleiðis hið yfirnáttúrulega , eins og vatnadísin í Death and the Maiden .
Áhugamenn um glæpasögur ættu að kynna sér verk hennar , þau eru sannarlega vel þess virði enda er þar ýmislegt óvenjulegt að finna .
