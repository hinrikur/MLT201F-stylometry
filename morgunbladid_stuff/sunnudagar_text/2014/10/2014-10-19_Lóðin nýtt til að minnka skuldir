Íbúðir gætu risið á lóð Útvarpshússins í Efstaleiti í framtíðinni en borgarráð hefur nú samþykkt að efna til skipulagssamkeppni á lóðinni .
Fyrsta skóflustungan var tekin að húsinu 1978 en það var ekki fyrr en um aldamót að bæði útvarp og sjónvarp voru sameinuð þar undir einu þaki .
Arkitekt Útvarpshússins líst vel á að farið verði í samkeppni um nýtingu þeirrar stóru lóðar sem húsið stendur á .
Byggingarsaga hússins nær aftur til ársins 1970 .
Saga byggingar Útvarpshússins við Efstaleiti spannar um fjóra áratugi .
Ríkisútvarpið var stofnað árið 1930 og sjónvarpshlutinn bættist við 1966 , en það var árið 1970 – á 40 á afmæli stofnunarinnar – að sett var á fót byggingarnefnd til að skoða möguleika á nýbyggingu fyrir starfsemi Ríkisútvarpsins .
Áður höfðu verið hugmyndir uppi um að byggja hús undir starfsemina þar sem Þjóðarbókhlaðan stendur nú .
Þar var búið að teikna hús en fallið var frá þeirri staðsetningu .
Arkitektarnir Vilhjálmur Hjálmarsson og Helgi Hjálmarsson voru ráðnir til verksins en fyrsta skóflustungan var ekki tekin fyrr en árið 1978 .
Tafirnar stöfuðu að hluta af ágreiningi um hvernig greiða skyldi fyrir framkvæmdirnar .
En teikning af Útvarpshúsinu var svo samþykkt í ársbyrjun 1980 .
Sjö árum síðar fluttist útvarpið í húsið .
Síðar átti eftir að standa nokkur styr um flutning Sjónvarpsins úr húsnæði sínu á Laugavegi 176 í Efstaleitið , en það flutti árið 2000 .
Við þá flutninga var einnig deilt um kostnað auk þess sem margir höfðu efasemdir um að starfsemi útvarps og sjónvarps ætti heima undir sama þaki .
Grunnhugsunin var að hafa opin rými Vilhjálmur Hjálmarsson , arkitekt hússins , segir að sér lítist vel á að nú skuli efnt til samkeppni um nýtingu hinnar gríðarstóru lóðar .
Aldrei hafi staðið til að stofnunin fyllti alveg út í lóðina .
" Við vorum upphaflega beðnir um að teikna hús fyrir Útvarpið .
Þegar við könnuðum hvort útvarp og sjónvarp ættu að vera á sama svæði var svarið að það væri ekkert óskynsamlegt .
Það var þá sem við gerðum svokallað " masterplan " sem tók mið af því besta sem við höfðum kynnst erlendis , " útskýrir Vilhjálmur í samtali .
Írskir sérfræðingar , arkitektar og tæknimenn , höfðu verið fengnir til ráðgjafar .
" Við hönnuðirnir skoðuðum útvarpsbyggingarnar í Dyflinni auk þess að kynna okkur svipuð hús í Finnlandi og Danmörku .
" Upphaflega átti að vera stór tónleikasalur í húsinu , sem gæti tekið allt að 300 áhorfendur .
Frá því var þó horfið en plássið sem átti að fara í salinn nýtt undir stóra upptökusal Sjónvarpsins .
Árið 1980 þegar teikningar hússins voru samþykktar störfuðu 91 hjá útvarpinu og 144 hjá sjónvarpinu , að því er fram kom í grein í Morgunblaðinu frá 1996 þar sem ítarlega var fjallað um byggingarsögu hússins .
Árið 1996 var starfsmannafjöldi hins vegar kominn upp í 175 hjá útvarpi og 205 hjá sjónvarpi .
Að sögn Vilhjálms var heilmikið mál að koma öllum starfsmönnum fyrir þegar flutningarnir voru árið 2000 , en allt hafi gengið upp á endanum .
" Það var hluti af grundvallarhugsuninni í þessu að það væri sveigjanleiki í húsinu .
Þú hleypur ekkert með stúdíóin en hugmyndin var alltaf sú að það væru sem fæstar lokaðar skrifstofur en sem mest af opnum rýmum .
Ég hannaði því ákveðið færanlegt veggjakerfi svo sveigjanleikinn væri sem mestur .
Þetta er ekkert venjulegt skrifstofuhúsnæði , " segir Vilhjálmur .
Sveigjanleikinn í húsinu kom sér til að mynda vel í sumar þegar farið var í það verkefni að rýma 1.000 fermetra skrifstofuhluta , á 4. og 5. hæð , og koma öllu núverandi starfsfólki fyrir á aðalhæð hússins .
Heildarstærð Útvarpshússins er 16.300 fermetrar .
Oft hefur verið nefnt að húsið hafi í raun átt að vera miklu stærra .
Vilhjálmur segir það ekki alls kostar rétt , það hafi aldrei verið hugmyndin að húsið væri mikið stærra en það er nú .
Arkitektarnir hafi hins vegar verið fengnir til að stilla upp nokkurs konar analísu á því hvernig húsnæðið gæti mögulega þróast ef starfsemin færi að hlaða utan á sig .
Á þeim tíma sem húsið var teiknað var ekki vitað hvernig fjölmiðlar myndu þróast eða hversu mikið rými þyrfti undir starfsemina til frambúðar .
RÚV fékk upphaflega alla lóðina sem markast af Bústaðavegi í suðri , Listabraut í norðri , Háaleitisbraut í austri og Efstaleiti í vestri en löngu er orðið ljóst að ekki verður þörf fyrir allt það rými undir starfsemina .
Heilsugæsla , lögfræðistofa , skrifstofur og göngudeild SÁÁ og höfuðstöðvar Rauða krossins hafa nú þegar risið á lóðinni .
Vilhjálmur segist spenntur að sjá hvaða hugmyndir um frekari nýtingu lóðarinnar komi út úr samkeppninni .
Í tilkynningu frá RÚV segir að ákvörðun borgarráðs um að efna til skipulagssamkeppni á lóðinni við Efstaleiti sé mikilvægur áfangi í að leysa fjárhagsvanda RÚV auk þess sem hún styðji við markmið borgarinnar um að þétta byggð og fjölga leiguíbúðum .
