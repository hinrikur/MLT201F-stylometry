Rithöfundurinn Eiríkur Örn Norðdahl kom með örlitla játningu á Facebook-síðu sinni á fimmtudag þegar hann skrifaði : " Ég verð svo miður mín af minnimáttarkennd af að bíða þess að tilkynnt verði um nýjan nóbelsverðlaunahafa að mér gengur ekkert að vinna sjálfum .
Í dag hefur mér tekist að færa eina málsgrein úr þátíð í nútíð .
Jú og minnka á henni letrið .
Hún er núna tíu punkta .
Það fær enginn nóbelsverðlaun fyrir tíu punkta málsgreinar .
Ekki einu sinni þótt þær séu í nútíð .
" Jólabókavertíðin er framundan en matargúrúið Nanna Rögnvaldardóttir hjá Forlaginu deilir því á Facebook hvernig er á starfsstöðvum þessa dagana .
" Nýjar bækur streyma hingað úr prentun þessa dagana svo ört að maður hefur ekki undan að fletta þeim og skoða .
En hér á ritstjórninni erum við komin á fullt í útgáfu ársins 2015 .
Það er af sú tíð þegar handrit bóka sem áttu að fara í jólabókaflóðið voru upp til hópa enn ókomin um þetta leyti árs – eða jafnvel óskrifuð .
" Og annar snillingur í eldhúsinu , Sigurveig Káradóttir , tók til sinna ráða í baráttunni við eigendur hunda sem þrífa ekki upp skítinn eftir gæludýrin sín .
Hún birti mynd á Facebook þar sem hún hafði krítað á stéttina hjá sér : " Hreinsið upp eftir hundinn ykkar .
" Og ekki nóg með það heldur hafði hún fest undir stein plastpoka sem eigendur hunda geta nýtt sér ef þeir gleymdu sínum pokum heima .
" Sko ! Nú ætti þetta ekki að vefjast fyrir neinum .
Meira að segja kominn poki og allt , þannig að engar afsakanir lengur .
Það er nefnilega ekkert skemmtilegt að byrja vinnudaginn á því að þrífa upp eftir sóða .
Fussum svei .
" 