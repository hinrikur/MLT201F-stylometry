Elín Hirst , þingmaður Sjálfstæðisflokksins flutti ræðu í vikunni á Alþingi þar sem hún hvatti fólk til að eiga útvarp með langbylgju .
" Ég velti því fyrir mér , í tengslum við svona atburði ( eins og eldgosið í Holuhrauni ) sem vel gætu magnast , hvort fólk á þessum slóðum , og víðar reyndar , eigi útvarp með langbylgju .
Ég tel því miður að svo sé ekki og fæstir geri sér grein fyrir hversu mikið öryggistæki útvarp með langbylgju er .
FM-sendar Ríkisútvarpsins ganga fyrir rafmagni , en ef rafmagnið fer af þeim eiga dísilvaraaflstöðvar við sendana að fara í gang .
En komi upp þær aðstæður að ekki sé hægt að koma olíu á sendana verða þeir að sjálfsögðu óvirkir .
Verði rafmagnslaust , t.d. vegna náttúruhamfara , er því líklegt að á stórum landssvæðum verði almenningur að treysta á langbylgjusendingar útvarps til að fylgjast með upplýsingagjöf og fréttum .
Á heimasíðu RÚV segir , með leyfi forseta , að , , óvitlaust sé að hafa á heimilinu lítið ferðaútvarp knúið rafhlöðu sem getur tekið á móti langbylgjumerki .
Ég held að hér þurfi að kveða mun sterkar að orði og upplýsa almenning mun betur en nú er gert .
Ein aðalröksemdin fyrir tilveru RUV og þeim opinberu útgjöldum sem því fylgja er öryggishlutverkið .
Ég hef því verulegar áhyggjur af því að ef hér verða meiriháttar náttúruhamfarir geti fólk ekki reitt sig á Ríkisútvarpið , því langflest útvarpstæki sem fólk kaupir nú til dags taka aðeins á móti FM sendingum .
" 