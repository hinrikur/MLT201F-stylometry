Engum myndum hefur verið lekið frá brúðkaupi George Clooney og Amal Alamuddin frá síðustu helgi .
Clooney og frú sömdu við tímaritin Vogue , Hello og People um einkarétt af myndum af brúðkaupinu og komu skötuhjúinn í veg fyrir leka með ströngu eftirliti og með því að horfa til fortíðar .
Benedikt Bóas benedikt@mbl.is Brúðkaup George Clooney og lögfræðingsins Amal Alamuddin um síðustu helgi var eitt af brúðkaupum ársins og eftirvæntingin mikil að sjá þetta ofurpar ganga í það heilaga .
Eftir að brotist var inn á fjölda skýreikninga fræga fólksins og nektarmyndum af þeim lekið á veraldarvefinn kom George Clooney í veg fyrir myndleka úr brúðkaupi sínu um síðustu helgi með því að horfa til fortíðar .
Engum myndum hefur verið lekið á veraldarvefinn úr veislunni sem þykir heldur óvanalegt nú á dögum .
Hefur komið í ljós að Clooney lét alla gesti sína , sama hversu stór stjarna það væri , skilja sína eigin síma eftir á Aman-hótelinu sem þau Clooney og Alamuddin leigðu yfir brúðkaupshelgina .
Gestirnir þurftu að notast við einnota síma , sem hefur enga myndavél , og eins og er gert í svo mörgum brúðkaupum þá fylgdi einnota myndavél hverju borði .
Þannig fóru engar myndir á svokallað ský heldur þurfa Clooney og frú að framkalla allar myndirnar sem gestirnir tóku .
Þetta kemur fram í breska blaðinu Sunday Telegraph .
Kóði á hverri vél Clooney og frú hvöttu gesti til að taka myndir í veislunni en til að koma í veg fyrir leka var hver einasta myndavél merkt með kóða sem var svo hægt að rekja ef myndavélinni væri smyglað út og myndum lekið til slúðurmiðla .
" Þetta er okkar veisla , okkar brúðkaup og við viljum að þetta séu okkar myndir , " á Clooney að hafa sagt í veislunni samkvæmt vefnum TMZ sem sérhæfir sig í fréttum af fræga fólkinu .
Um 400 öryggisverðir gættu svo veislusvæðisins og 40 verðir gengu reglulega í kringum það til að koma í veg fyrir að útsmognir ljósmyndarar gætu náð myndum fyrir slúðurblöð heimsins .
Gífurlegur áhugi er á myndum frá brúðkaupinu enda margar ofurstjörnur Hollywood og heimsins komnar saman til að skemmta sér og skála fyrir brúðhjónum .
Clooney og Alamuddin ákváðu að selja Vouge , Hello og People tímaritunum rétt á myndum úr veislunni og allar myndir sem hafa birst voru teknar af atvinnuljósmyndara .
Upphæðin sem þau fengu fyrir myndirnar hefur ekki verið gefin upp en Clooney og frú ætla að gefa allan peninginn til góðgerðarmála .
Brúðurin , Amal Alamuddin , var í sérhönnuðum kjól eftir franska hönnuðinn Oscar de la Renta í brúðkaupinu en Clooney var í jakkafötum frá Armani .
