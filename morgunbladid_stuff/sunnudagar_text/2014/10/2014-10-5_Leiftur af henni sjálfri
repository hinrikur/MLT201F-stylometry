Hin áhrifamikla bók Sally Magnusson , Handan minninga , er komin út í íslenskri þýðingu .
Bókin kom út í Englandi í janúar á þessu ári og vakti mikla athygli , fékk afar góða dóma og fór á metsölulista .
Í bókinni rekur Sally fjölskyldusögu sína með megináherslu á móður sína , Mamie Baird sem lést árið 2012 og hafði síðustu árin þjáðst af heilabilun .
Mamie var þekktur blaðamaður á Bretlandi , gift íslenska sjónvarpsmanninum Magnúsi Magnússyni sem hafði ungur flutt til Skotlands en hélt alla tíð mikilli tryggð við Ísland .
Sally er þekkt fjölmiðlakona sem hefur hlotið verðlaun fyrir blaðamennsku og útvarpsþáttagerð og starfað sem fréttaþulur hjá BBC í mörg ár , auk þess að skrifa bækur .
Hún er fyrst spurð um tilurð bókarinnar .
" Ég byrjaði að skrifa hana sem dagbók þegar mamma gat enn tjáð sig og persónuleiki hennar var að mestu eins og hann hafði alltaf verið , en var samt að breytast og ég vissi að hann ætti eftir að gjörbreytast , " segir hún .
" Ég var að skrifa fyrir sjálfa mig til að varðveita minningar um móður mína , en smám saman áttaði ég mig á því að sú reynsla sem ég var að upplifa væri birtingarmynd þess sem milljónir fjölskyldna um allan heim ganga í gegnum .
Þá hugsaði ég með mér : Ég hef hæfileika til að skrifa og mér ber skylda til að ræða um þetta málefni og miðla reynslu minni .
" Bókin hefur vakið mikla athygli , segðu mér frá þeim áhrifum sem hún hefur haft ? " Hún hefur haft mikil áhrif .
Ég er djúpt snortin og full auðmýktar yfir þessum góðu viðtökum .
Bókin varð við útkomu í Bretlandi í janúar bók vikunnar hjá Radio 4 og það varð til að vekja mikla athygli á henni .
Fólk skrifaði mér , sendi póst á BBC og sagði að það væri dásamlegt að einhver væri að tala um þessa hluti .
Bókin fór að seljast og mér var boðið á hátíðir og viðburði þar sem mörg hundruð manns mættu og ég talaði um bókina .
Á eftir stóð fólk í biðröð , ekki bara til að fá áritun , heldur til að segja mér hversu miklu máli því fyndist það skipta , ekki bara að einhver hefði komið í orð sársaukanum sem fylgir því að sjá manneskju sem maður elskar fá heilabilun , heldur sýndi líka að þótt fólk sem þjáist af heilabilun kunni að virðast farið þá er það ekki þannig .
Fólk sagði : Takk fyrir að sýna að það er ennþá einstaklingur þarna .
" Kona með sterka sjálfsmynd Hvernig var móðir þín áður en hún veiktist ? " Móðir mín var afskaplega hlý manneskja , glaðlynd og hláturmild og átti mjög auðvelt með að gera grín að sjálfri sér .
Hún var gáfuð , fyndin og hnyttin í tilsvörum og kom fólki til að veltast um af hlátri yfir sögum sem hún sagði af sjálfri sér .
Hún var hugrökk kona sem upplifði harmleik þegar bróðir minn dó ellefu ára gamall í bílslysi .
Hún leiddi okkur systkinin í gegnum það , ákveðin í því að sá hörmungaratburður skyldi ekki eyðileggja líf okkar .
Hún var leiðtogi , huguð og ævintýragjörn .
Og hún var besti vinur minn .
" Móðir þín var þekkt blaðakona sem sneri sér síðan að uppeldi barna , fannst henni einhvern tímann að hún væri í skugga mannsins síns ? " Aldrei .
Hún var kletturinn í fjölskyldunni .
Pabbi var umhyggjusamur faðir og ástríðufullur maður sem lifði sig inn í verkefni sín og var á stöðugum ferðalögum meðan hún var heima .
Síðustu árin varð hann ráðsettari , eyddi meiri tíma heima , varð rólegri og mýkri .
Mamma var ekki ákafur femínisti , hún talaði ekki um kvennapóltík en hafði gríðarlegt sjálfstraust og sterka sjálfsmynd .
Hún hafði verið fjölmiðlakona sem skapaði sér farsælan feril , og þénaði meira en flestir karlkynskollegar hennar .
Þegar þau faðir minn hittust var hún stjörnublaðamaður en hann fátækur námsmaður en þetta breyttist og hann varð mjög áberandi fjölmiðlamaður .
Hún leit svo á að hún hefði átt farsælan feril sem blaðamaður og væri nú í nýju starfi við að ala upp börn og þar nýtti hún alla orku sína .
Eftir að börnin voru komin á legg fór hún að halda fyrirlestra og skrifaði bækur .
Hún valdi sína eigin leið og það var góð leið .
" Eins og heimurinn hryndi Það erfiðasta sem getur hent foreldra er að missa barn .
Hvernig tókust foreldrar þínir á við missinn ? " Við systkinin vorum fimm , ég var elsta barnið , svo voru tvær systur , bróðir minn , Siggy , sem dó og yngri sonur .
Við lifðum mjög hamingjuríku fjölskyldulífi en skyndilega var eins og heimurinn hryndi .
Maður kveður manneskju að morgni og sér hana ekki aftur .
Ég var sautján ára þegar Siggy dó , það var skelfilegur atburður sem hefur markað mig æ síðan og hefur orðið til þess að þegar börnin mín segja bless þegar þau eru að fara út þá verð ég að kyssa þau og faðma .
Þau segja : Láttu ekki svona mamma , ég kem aftur eftir klukkutíma ! En hluti af mér spyr : Er víst að þú komir aftur ? Faðir minn talaði ekki um sorg og tilfinningar en eftir að Siggy dó man ég að hann las Sonartorrek Egils Skallagrímssonar aftur og aftur og fann mikla tengingu við kvæðið .
Stundum eru það skáldin sem lýsa best því sem gerist í hjarta mannsins .
Mamma lét okkur börnin aldrei sjá sig gráta .
Hún sagði mér seinna að hún hefði oft farið upp í svefnherbergi þar sem hún sat á gólfinu , og setti fæturna fyrir hurðina til að koma í veg fyrir að eitthvert okkar barnanna kæmist þangað inn og sæi hana .
Þarna sat hún og veinaði , svo þerraði hún tárin , kom fram og hló og brosti og varð eins og okkur fannst hún alltaf hafa verið .
Hún sagði að pabbi hefði sagt við hana fljótlega eftir að bróðir minn dó : Þessi fjögur börn sem eru eftir hafa misst bróður sinn , ekki láta þau líka missa móður sína .
Hún lagði þessi orð á minnið og lifði samkvæmt þeim en það var ekki án fórna .
Ég hef velt því fyrir mér hvort heilabilunin sem varð 30 árum seinna , gæti að hluta til hafa stafað af því að hún bældi sorg sína og neitaði sér um að gráta opinberlega .
Kannski var það ekki gott fyrir heilann .
" Leiftur af henni sjálfri Stundum segir fólk sem á ástvin sem þjáist af heilabilun : Ég vildi frekar að hann / hún myndi deyja fremur en að lifa svona .
Þú ert ekki sammála því .
" Nei , ég hugsa ekki þannig og hef aldrei gert .
Við systurnar gátum annast mömmu heima og okkur fannst aldrei að við hefðum misst hana algjörlega .
Alveg fram undir það síðasta sáum við bregða fyrir leiftri af henni sjálfri .
Hún var alltaf mjög söngelsk og gat enn sungið og um leið og hún byrjaði að syngja varð umhverfið notalegra og hún átti til að segja hnyttna hluti .
Það voru margir erfiðir dagar þar sem hún virtist vera órafjarri en svo sagði hún skyndilega eitthvað , alveg eins og hún hafði gert áður , og við hugsuðum : Hún er komin til baka .
Ég hugsaði aldrei : Ég vildi að hún væri ekki hérna .
Ég vildi hafa hana og ég saknaði þess að hún gæti ekki átt sömu ellidaga og aðrir .
Ég varð stundum afbrýðisöm þegar ég sá konur á hennar aldri andlega hressar og starfsamar því ég óskaði þess svo heitt að hún hefði getað fengið að vera þannig .
En þótt hún virtist vera víðsfjarri þá var hún sjálf þarna einhvers staðar og það var áskorun fyrir mig að muna það og gera það sem ég gat til að laða hana fram .
Það kemur skýrt fram í bókinni að fólk á ekki að fyllast sektarkennd ef það sendir ættingja sína á hjúkrunar- og dvalarheimili .
Ég sá ekki fyrir mér að móðir mín gæti dafnað fjarri fólkinu sem hún elskaði og húsinu sem hún þekkti , þótt það hús yrði fyrir henni smám saman að ókunnum stað .
Við vissum að hún þyrfti 24 tíma umönnun og ekkert hjúkrunarheimili í heiminum getur boðið upp á slíka þjónustu .
Það er mikið álag á starfsfólki á þessum heimilum , vistmenn eru fjölmargir og starfsfólk hefur margt ekki þekkingu á heimi hins heilabilaða .
Ég reyndi að skilja eins vel og mögulegt var hvað væri að gerast í höfði móður minnar og vil með bókinni sýna fagfólki að það er líf og kraftur í manneskju með heilabilun og þennan kraft ætti að laða fram og styrkja .
Fagfólk hefur haft samband við mig eftir að hafa lesið bókina og segir : Ég vissi ekki að þetta væri mögulegt .
Skosk kona sem vinnur á deild fyrir gamalt fólk með heilabilun skrifaði mér fallegt bréf og sagði : Ég hef verið lengi í þessu starfi og ég hélt að það hrærðist svo lítið innra með því fólki sem er í umsjá okkar .
Ég hef reynt að gera mitt besta en vissi ekki að það væri mögulegt að ná til manneskjurnar sem virðist vera víðs fjarri .
Bókin þín hefur gjörbreytt því hvernig ég haga starfi mínu , ég hef gefið þessu fólki meira og fengið meira til baka .
" Eigum að hætta að hræðast dauðann Í bókinni segir þú frá því þegar þú misstir bróður , síðan föður og móður .
Trúir þú á líf eftir dauðann ? " Ég hugsa um það en á ekki mörg svör .
Í grunninn er ég kristin manneskja og í kristinni trú býr von um líf eftir dauðann .
Faðir minn trúði því að eina form ódauðleikans væri orðstír mannsins , eins og segir í Hávamálum .
Ég heiðra minningu móður minnar með því að skapa eitthvað gott úr því sem var að mörgu leyti skelfilegt og heiðra föður minn með því að hafa í hávegum svipaða hluti og hann virti .
Það á örugglega víðar við en bara í bresku samfélagi að fólk hræðist dauðann .
Við viljum ekki ræða um hann , ekki verða vitni að honum , við viljum að dauðinn eigi sér stað á spítölum og annars staðar þar sem við þurfum ekki að verða vitni að honum .
Ég var við dánarbeð foreldra minna sem var mjög mikilvægt og gott því það kenndi mér að óttast ekki dauðaferlið , enda er það ekki alltaf ógnvænlegt .
Þegar ég sá móður mína deyja minnti það mig á þegar ég var að fæða barn , þarna voru hríðir til að framkalla dauðann .
Í nútímaþjóðfélagi erum við svo upptekin af því að vilja líta út fyrir að vera ung eins lengi og hægt er .
Við viljum ekki horfast í augu við ellina , reynum að forðast hana eins lengi og við getum .
Fjölskyldusaga mín hefur neytt mig til að horfast í augu við dauðleikann .
Manneskjan deyr og stundum alltof snemma .
Dauði bróður míns var í mótsögn við allt sem er eðlilegt og gott í heiminum .
Barn ætti ekki að þurfa að deyja .
Annað á við um foreldra mína , það var óhjákvæmilegt því slíkur er lífsins gangur og við verðum að undirbúa okkur fyrir dauðann og hætta að hræðast hann .
Hræðslan við ellina hefur gert það að verkum að mín kynslóð hefur ekki gætt að því að hugsa um gamalt fólk og skapa því möguleika og tækifæri , en nú líður að því að við verðum sjálf gömul .
Það ætti að vera okkar að bæta og efla heilbrigðiskerfið og stuðla að því að gamalt fólk fái betri umönnun .
" Langar að skrifa skáldsögu Það kemur fram í bókinni að móðir þín tók upp íslenska siði og það er líka greinilegt að Ísland og það sem íslenskt er , er þér mjög kært .
" Mamma lagði sig fram við að kynna sér íslenska siði og reyndi að læra tungumálið en gafst upp eins og svo margir .
Hún flaggaði íslenska fánanum á þjóðhátíðardaginn og haldið var upp á jólin að íslenskum sið .
Hún áttaði sig á því að Ísland hafði gert pabba að þeim manni sem hann var .
Sjálf reyni ég að koma eins oft til Íslands og ég get og hér á ég ættingja og vini .
Börnin mín elska Ísland og eru stolt af íslenskum uppruna sínum .
Árið 2006 fórum við fjölskyldan á ættarmót á Laxamýri og það tókst svo vel að við ákváðum að hafa það næsta í Skotlandi og í júlí síðastliðnum var fjölmennt ættarmótt í Skotlandi og við sáum börnin í ættinni bindast vinaböndum .
" Ég veit að þú varst að gefa út barnabók .
Finnst þér gaman að skrifa skáldskap ? " Já , mér finnst það gaman og það veitir mikið frelsi .
Nýja barnabókin er sú þriðja í ritröð sem ég skrifa og heitir Horace and the Christmas Mystery og ég vona að þær verði fleiri .
Svo langar mig til að skrifa skáldsögu fyrir fullorðna og það yrði líklega söguleg skáldsaga .
Ég hef ekki enn fundið rétta efnið en tek öllum ábendingum fagnandi .
" 