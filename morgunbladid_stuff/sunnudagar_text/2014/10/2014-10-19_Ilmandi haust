Ljósmyndarinn og matarbloggarinn Katrín Björk , sem heldur úti blogginu Modern Wifestyle , modernwifestyle.com , kynntist graskerskaffi þegar hún var í framhaldsnámi í ljósmyndun í New York .
Það var á Starbucks , sem fann upp á graskerskaffinu ( e. Pumpkin Spice Latte ) árið 2003 , og síðan hafa viðskiptavinir drukkið um 200 milljónir bolla .
Katrín á danskan eiginmann og hefur alið manninn í Kaupmannahöfn síðustu 12 ár fyrir utan dvölina vestra .
Hún heldur sig vestanmegin en núna er hún búsett í Vesterbro , en Upper West Side var heimili hennar í Stóra eplinu .
Graskerskaffið er ekta haust- og vetrardrykkur og getur vel komið í staðinn fyrir heitt súkkulaði á svölum dögum .
Þetta kaffi fæst ekki í Kaupmannahöfn svo Katrín greip til sinna ráða og bjó til uppskrift svo hún gæti sjálf notið ilmandi bolla og deilt með öðrum .
" Á námsárunum í Bandaríkjunum 2009 og 2010 kynntist ég graskeri yfirhöfuð og því að blanda graskeri við þessi hlýju krydd eins og kanil og negul .
Eftir nokkrar tilraunir þá bjó ég til þessa uppskrift , " segir hún en á blogginu hennar er ennfremur að finna fleiri graskersuppskriftir fyrir áhugasama og líka uppskrift að ristuðum graskersfræjum , svo allt hráefnið sé vel nýtt .
Hún segir að það sé auðveldara að búa til graskerskaffið en maður heldur og þannig sé líka hægt að stjórna magninu af sykri og fitu og auðvitað tryggja gott hráefni .
Graskerskryddin eru kanill , negull , engifer og múskat blandað saman .
Nafnið kemur frá graskersbökunni sem er svo oft borin fram á þakkargjörðarhátíðinni í Bandaríkjunum en í henni er graskersmauki blandað saman við þessi ákveðnu krydd .
Modern Wifestyle fagnaði þriggja ára afmæli síðastliðinn föstudag .
Þetta byrjaði ekki sem matarblogg heldur var umfjöllunarefnið víðara .
Bloggið hefur vaxið gríðarlega á þessum tíma og umhverfið breyst .
Þetta er vaxandi iðnaður og matarbloggari er nú viðurkennt starfsheiti .
Katrín hefur fengið mörg verkefni í gegnum bloggið enda talar það sínu máli , myndirnar eru sérstaklega fallegar og margar skemmtilegar uppskriftir þar að finna .
Hún segist tilheyra stóru neti matarbloggara í Kaupmannahöfn , sama fólkinu sé gjarnan boðið á allskonar viðburði , bæði kynningar og matarveislur .
" Það er skemmtilegt að kynnast fólkinu í kringum þetta , " segir hún en framundan er jólahlaðborð matarbloggara .
" Það verður allavega góður matur , " segir hún en þetta verður ekta " julefrokost " að dönskum hætti .
Katrín segir að það hafi verið brjálað að gera hjá sér á blogginu og sem ljósmyndara en hún tekur matarmyndir fyrir blöð og tímarit .
Hún er einnig komin á þann stað að hún er farin að skrifa gestablogg á öðrum bloggum .
" Ég fæ marga tölvupósta á dag þar sem er verið að biðja mig að taka þátt í alls konar verkefnum og skrifa fyrir aðrar síður og tímarit .
Þetta tók langan tíma , það eru þrjú ár síðan ég byrjaði .
Lykillinn að góðu bloggi er að gefast aldrei upp .
" 