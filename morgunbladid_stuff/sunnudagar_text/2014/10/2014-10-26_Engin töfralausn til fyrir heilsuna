kanadíski Lagaprófessorinn Timothy caulfield hefur alfarið snúið sér að lýðheilsurannsóknum .
Hann var staddur í Háskóla Íslands á dögunum þar sem hann ræddi gagnsemi erfðaprófa og birtingarmynd þeirra í dægurmenningu og fjölmiðlum .
Hann telur líklegt að væntingar til notagildis slíkra prófa hafi verið of miklar .
Guðrún Ingibjörg Þorgeirsdóttir gith@mbl.is Ekki er ýkja langt síðan erfðamengi mannsins var raðgreint en raðgreiningu þess lauk í apríl árið 2003 .
Væntingar jafnt almennings sem vísindasamfélagsins til margþætts notagildis þekkingarinnar voru gríðarlegar .
Margir sáu jafnvel fyrir sér að svo snemma sem árið 2010 byggi hver heimilislæknir yfir tækni og þekkingu til að veita öllum sjúklingum sínum einstaklingsmiðaða læknisþjónustu byggða á erfðamengi hvers og eins .
Sem flestum er kunnugt hefur þetta þó ekki enn orðið raunin .
Áhugasömum hefur hins vegar síðustu ár staðið til boða að leita til fyrirtækja sem bjóða einstaklingum upp á raðgreiningu erfðamengis með það í huga að meta hvort viðkomandi eigi meira eða minna á hættu en meðalmaðurinn að þróa með sér hina ýmsu algengu sjúkdóma , s.s. Alzheimers , MS , ýmsar tegundir krabbameins og hjarta- æðasjúkdóma .
Svör við slíkum erfðaprófum eru vanalega gefin í líkum og prósentum og er tilgangurinn sá að þeir einstaklingar sem komast að því að þeir séu í áhættuhópi fyrir tiltekna sjúkdóma , endurskoði lifnaðarhætti sína í samræmi við það og geti þannig með fyrirbyggjandi aðgerðum minnkað líkur á því að greinast með þá sjúkdóma .
Erfðapróf sem þessi hafa þó sætt gagnrýni fyrir ýmsar sakir .
Timothy Caulfield , sem hefur sérhæft sig í lýðheilsu og lífsiðfræði og er prófessor við lagadeild háskólans í Alberta í Kanada , var staddur hérlendis nýlega og flutti opið erindi á vegum Siðfræðistofnunar um erfðapróf og einstaklingsmiðaða heilbrigðisþjónustu .
Fyrirlesturinn nefndist " Is Personalized Medicine Really the Answer ? Mapping the Benefits and Limits of Using Genetic Testing to Improve Your Health " og miðaði að því að athuga raunverulega gagnsemi erfðaprófa í nútímalæknisfræði .
Í fyrirlestrinum fór Caulfield yfir birtingarmynd hátækniaðferða líkt og erfðaprófa í dægurmenningu og fjölmiðlum og snerti á því að líklega hefðu væntingar til notagildis erfðaprófa verið alltof miklar .
Þetta er sér í lagi athugunarvert þegar haft er í huga að niðurstöður erfðaprófa hafa ekki reynst hafa sérstakt forspárgildi hvað varðar algenga sjúkdóma , líkt og hjarta- og æðasjúkdóma og krabbamein , en á þeim vettvangi voru prófunum einmitt ætlaðir stórir sigrar .
Hvernig kom það til að prófessor í lögfræði fór að velta fyrir sér lýðheilsu ? " Ef satt skal segja þá lít ég varla lengur á mig sem lögfræðing , heldur þverfaglegan rannsakanda .
Ég er heppinn að því leyti að ég er með mjög gott þverfaglegt teymi sem vinnur með mér að rannsóknum , því sumar rannsóknirnar eru þess eðlis að ég hefði ekki kunnáttuna sem þyrfti til að standa að þeim einn .
Ég hóf ferilinn innan háskólasamfélagsins sem mun hefðbundnari lagaprófessor en fór síðan að velta fyrir mér vandamálum er tengjast stefnu í heilbrigðismálum og athuga hvaða þekking þarf að vera til staðar í samfélaginu til að leysa slík vandamál .
Þannig leiddist ég inn á þessa braut og ég er mjög ánægður með það í dag .
Ég hef líka fundið fyrir því að það getur hjálpað til að standa utan við það sem ég er að rannsaka hverju sinni .
Ég horfi á vandamál og gögn úr fjarlægð og það gefur mér annað sjónarhorn heldur en þeirra sem lifa og hrærast í faginu dagsdaglega .
Ég lít t.d. allt öðrum augum á erfðapróf og mögulega gagnsemi þeirra og takmarkanir en erfðafræðingur myndi gera .
" Komin langt frá kjarnanum Þú skrifaðir bók .
" Já , það er rétt , ég skrifaði bókina The Cure for Everything ! sem ætluð er almenningi .
Bókin er sérstök að því leyti að ég prófaði að haga mínum eigin lífsstíl eftir því sem ég var að skrifa um .
Þannig að ég prófaði alla kúrana , gerði allar æfingarnar og ferðaðist meira að segja til Hollywood til að þjálfa með einkaþjálfara stjarnanna .
Hugmyndin með bókinni var að komast að sannleikanum hvað varðar allar þær skrýtnu hugmyndir um heilsu og heilbrigði sem dynja á okkur daglega , allt frá hátæknilausnum til undarlegra megrunarkúra .
Næsta bók eftir mig mun síðan koma út í janúar og ...
ég efast um að þú trúir titlinum en ég segi þér hann engu að síður .
Bókin á að heita " Is Gwyneth Paltrow wrong about everything " ( í : Hefur Gwyneth Paltrow rangt fyrir sér varðandi allt ? ) og fjallar um áhrif dægurmenningar á hugmyndir fólks um heilsu og það sem er heilbrigt .
Ég talaði við lækni Gwyneth Paltrow , prófaði mataræðið hennar og gerði ýmislegt fleira til að reyna að sjá lýðheilsu í gegnum glugga dægurmenningarinnar .
Þannig að í báðum þessum bókum er ég að reyna að taka eins marga vinkla til greina og ég get og finna nýjar leiðir til að segja almenningi hvað vísindin eru í raun að segja okkur um málefni eins og heilbrigði .
Mér finnst við sem samfélag nefnilega oft komin mjög langt frá kjarna málsins þegar kemur að heilsu .
Þetta er einfalt , heilsa snýst um hreyfingu , gott mataræði , að sleppa reykingum og drekka í hófi .
Það er engin töfralausn .
" Þú virtist ekki mjög vongóður um framtíð erfðaprófa í fyrirlestrinum þínum .
Eigum við að gleyma þessari tækni ? " Ég er feginn að hafa tækifæri til að ræða þetta , því ég veit að ég get stundum hljómað neikvæður hvað varðar erfðaprófin .
Ég hef mikla trú á vísindunum sem slíkum .
Mér finnst rannsóknir á erfðamengi mannsins vera þess virði að framkvæma þær einfaldlega vegna þess að þetta er áhugavert og við eigum eftir að læra meira um okkur sjálf í leiðinni og hlutverk erfðamengisins .
Hvort sem þessar rannsóknir eiga eftir að leiða til nýrra leiða í læknisfræði eða ekki , þá eru rannsóknirnar samt þess virði að gera þær .
Maðurinn er fróðleiksfús .
Við gerum hluti bara af því að við getum gert þá og það er eitt af því fallega við vísindin .
Við þurfum hins vegar að vera varkár þegar við fjöllum um hluti eins og erfðapróf og ætlum að selja almenningi þau sem einhvers konar " byltingu " .
Ég efast mjög um það að erfðapróf og aðrar genarannsóknir eigi eftir að valda byltingu í ástundun læknisfræði og held að við eigum frekar eftir að sjá stigsbreytingar sem munu gerast yfir langt tímabil .
Ef við byggjum upp of miklar væntingar , þá getur það haft þveröfug áhrif og valdið bakslagi í rannsóknum og áhrifum erfðaprófa á lýðheilsu .
Minn meginboðskapur í þessu er því ekki að við eigum að gleyma erfðaprófunum heldur að við þurfum að stíga nokkur skref til baka og endurmeta notagildi þeirra á raunsæjan hátt .
Góður árangur hefur t.d. náðst með erfðapróf þegar kemur að greiningu sjaldgæfra , eingena sjúkdóma og eins með sundurgreiningu ( e. stratification ) sjúklinga innan einstakra sjúkdóma , t.d. hvað varðar horfur .
Það er hins vegar erfiðara að nota prófin til að spá fyrir um algengu sjúkdómana , sem geta átt sér flókin upptök .
" Fólk óttast niðurstöðurnar Maður heyrir ekki af mörgum hérlendis sem hafa farið í erfðapróf .
Hefur almenningur erlendis nýtt sér þetta í stærri stíl ? " Þetta er góður punktur , því viðtökur erfðaprófanna hafa almennt ekki verið jafngóðar og búist var við .
Þannig að jafnvel þótt prófin stæðu undir þeim væntingum sem gerðar voru til þeirra fyrir nokkrum árum , þ.e. að með þeim væri hægt að greina einstaklinga í áhættuhópum fyrir algengum sjúkdómum og fyrirbyggja síðan sjúkdómana , þá nytu ekki margir góðs af ávinningnum .
Það má síðan velta því fyrir sér af hverju almenningur virðist vera tregur til að fara í slík erfðapróf .
Þau eru ekki mjög dýr þannig að það er líklega ekki kostnaðurinn sem fólk setur fyrir sig .
Maður gæti hins vegar ímyndað sér að margir einfaldlega vilji ekki vita niðurstöður úr rannsóknum af þessu tagi .
Fólk vill ekki láta vitneskju um að það eigi hugsanlega eftir að fá hjartaáfall lita restina af ævinni , þótt það hafi reyndar sýnt sig að niðurstöður erfðaprófa koma fólki almennt ekki mjög lengi úr jafnvægi og fáir breyta lífsstíl sínum í samræmi við niðurstöðurnar .
" Þú vildir sjálfur ekki fá að vita allar niðurstöður úr þínu erfðaprófi ? " Það er rétt .
Ég fór í erfðapróf og hafði mjög gaman af því , t.d. að komast að því að ég er írskur að uppruna .
Það eina sem mér þótti virkilega leitt að komast að var að skv. erfðamengi mínu eru líkurnar á því að ég hafi hæfileika á sviði íþrótta mjög litlar .
Mér þótti það leiðinlegt því ég hef verið hlaupari alla ævi og var mjög góður á yngri árum .
Allt mitt líf hefur litast af íþróttum , ég kynntist mörgum af bestu vinum mínum á hlaupabrautinni og meira að segja konunni minni líka .
Hefði ég fengið niðurstöður prófsins sem barn , væri líf mitt allt annað í dag og það sýnir vel að próf af þessu tagi þarf að taka með fyrirvara .
En ég bað um að sleppa því að fá niðurstöður um líkurnar á því að ég fengi Alzheimers .
Það var engin ástæða fyrir því , ég hef ekki fjölskyldusögu um sjúkdóminn og ég veit að þetta er órökrétt af mér og ekki í samræmi við það sem ég held fram varðandi prófin en mig einfaldlega langaði ekki að vita þetta .
Jafnvel þótt forspárgildi prófsins gagnvart Alzheimers sé ekki einu sinni mikið .
Mér þykir of vænt um vitsmunalegu hliðina , ef svo má segja , til að geta hugsað mér að leiða hugann að Alzheimers .
Einhverjir myndu kalla þetta hræsni en ég er víst manneskja eins og allir aðrir og við hugsum ekki alltaf rökrétt , " segir Caulfield og brosir .
