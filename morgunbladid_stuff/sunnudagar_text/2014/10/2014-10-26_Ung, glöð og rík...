Breytt útlit Renee Zellweger er án efa ein af fréttum vikunnar .
Krúttlega leikkonan með kisuaugun og bollukinnarnar sem heillaði heimsbyggðina sem hin brussulega Bridget Jones hefur nú vikið og fullkomið útlit hinnar stöðluðu fegurðar tekið við .
Augnsvæðið slétt og fellt , engar hrukkur heldur rennislétt sprautulökkuð húð .
Allt þetta fix yngir leikkonuna um 15 ár .
Zellweger skaust upp á stjörnuhimininn þegar hún fór með hlutverk hinnar óheppnu og brussulegu Bridget Jones .
Á einni nóttu tók kvenpeningurinn ástfóstri við þessa heillandi einhleypu skvísu sem lenti í öllu sem engin kona vill helst lenda í .
Ég held að hrakfarirnar í karlamálunum hafi gert hana extra vinsæla því það þekkja það allar konur , sem hafa einhvern tímann gengið lausar , að í frumskógi makaleitarinnar getur nú aldeilis gengið á ýmsu .
Undirrituð gæti til dæmis gefið út heilt ritsafn ef hún skrifaði niður sögurnar af " vinkonunum " og ástarævintýrum þeirra .
Þegar bókin kæmi út færi feðraveldið á hliðina ( það er að segja ef mennirnir yrðu nafngreindir ...
) .
Þótt við sjáum stundum bara glansmyndir í fjölmiðlum er raunveruleikinn oftast miklu líkari Bridget Jones-mynd .
Hver myndi ekki vilja lesa um vinkonu mína sem spilaði við útrásarvíking aðfaranótt 6. október 2008 og hann hafði orð á því á " spiladeitinu " að hún væri með " cheap " tösku .
Og um aðra sem svaf hjá þekktum ritstjóra heima hjá mömmu hans og enn aðra sem braust inn til viðskiptamanns um miðja nótt því hann svaraði ekki símanum .
Svo þekki ég líka eina sem varð skyndilega einhleyp þegar " kærastinn " fór út í sjoppu og kom ekki aftur ...
Það þarf kannski enga Bridget Jones til að láta þessi ævintýri verða ljóslifandi .
Þórdís Kjartansdóttir lýtalæknir staðfesti við mig í samtali fyrir helgi að Zellweger hefði gengist undir margar lýtaaðgerðir til að framkalla þetta nýja útlit .
Hún hefði farið í húðslípun , látið laga efri og neðri augnlok , látið lyfta á sér andlitinu og látið laga á sér nefið .
Þórdís hafði orð á því að þessar aðgerðir væru afskaplega vel gerðar þótt þær hefðu algerlega afmáð einkenni leikkonunnar – sem væri synd .
Það er samt alveg skiljanlegt að Zellweger hafi gert þetta því nákvæmlega svona er stemningin í Hollywood .
Þar eiga allir að vera ungir að eilífu og eru læknavísindin notuð grimmt til þess að framkalla hið fullkomna útlit .
Með aldrinum fækkar tækifærum á hvíta tjaldinu , sérstaklega hjá kvenpeningnum , enda er nóg af ungum konum sem eru til í að fylla skörð eldri og reyndari kvenna .
Á dögunum lenti ég við hliðina á þekktri fyrirsætu , sem er 35 ára gömul , í flugvél .
Þegar við tókum tal saman sagði hún mér að fyrirsætubransinn væri í raun ónýtur og það væri algert basl að vera svona gömul í bransanum .
Hún sagði að það væri ekki hægt að líkja bransanum í dag saman við bransann fyrir 15 árum .
Í þá daga hefðu fyrirsætur fengið vel greitt en það væri nú önnur saga í dag því þessar ungu stelpur þráðu svo heitt að verða frægar að þær væru alveg til í að vinna frítt .
Það segir sig sjálft að það keppir enginn við það .
Það er því ekki ólíklegt að Zellweger hafi eingöngu gert þetta til að lengja sinn farsæla feril .
Ég meina , þessi 15 ár sem hún græddi með aðgerðunum koma náttúrlega ekki af sjálfu sér ...
martamaria@mbl.is 