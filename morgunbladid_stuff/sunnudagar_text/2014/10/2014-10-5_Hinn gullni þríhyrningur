Við Kolbrún Bergþórsdóttir , samstarfskona mín , elskum leikarann George Clooney ákaflega heitt og þess vegna brugðum við á það ráð að halda íslenska veislu í tilefni af brúðkaupi hans og Amal Alamuddin en eins og fram hefur komið í fréttum gifti parið sig um síðustu helgi í Feneyjum .
Aðalfréttin í þessu er náttúrlega sú að Clooney var búinn að gefa það út að hann ætlaði aldrei að kvænast eftir að hafa prófað það eitt sinn í upphafi ferils síns .
Þetta hefur gert það að verkum að hann hefur verið í stöðugri eftirspurn – ekki framboði .
Til þess að geta slegið upp veislunni þurfti undirrituð að fjárfesta í sérstökum " brúðartertuformum " og auðvitað er ekki hægt að baka brúðartertu nema það sé huggulegt par á toppnum .
Á algerlega síðasta snúningi labbaði ég eins og óð kona inn í Smáralind og fjárfesti í brúðartertuformum og brúðarpari .
Afgreiðslukonan var svo sérstaklega almennileg þegar ég var að velja brúðarparið og kökuformin að ég þorði ekki öðru en að segja henni að þetta væri sko ekki fyrir mína veislu ...
Það að eiga sín eigin brúðartertuform og brúðarpar setur mann alveg á sérstakan stað í lífinu og getur svo sannarlega framkallað ýmisleg ævintýri .
Kolbrún stakk reyndar upp á því að brúðarparið yrði geymt vel og vandlega þangað til Prinsinn Harry myndi gifta sig .
Ég benti henni á að það yrði líklega búið að moka yfir okkur báðar áður en sú stund rynni upp .
Svona villikettir eins og Harry láta nú ekki binda sig niður svo auðveldlega ...
Í gegnum tíðina hef ég bakað allskonar tertur og haft gaman af og eftir að hafa bakað þetta þriggja hæða flykki veit ég að það tekur sirka átta tíma að klambra því saman – hræra í og baka .
Ég meina , ef næsta brúðkaup ber brátt að er ágætt að vera með tímarammann á hreinu því miðað við viðtökurnar gæti nýr frami verið í uppsiglingu ...
Þegar ég var búin að baka brúðartertuna lenti ég í smá vandræðum .
Það er nefnilega ekkert grín að koma þriggja hæða tertu úr miðbænum upp í Hádegismóa .
Ég brá því á það ráð að hafa botnana þrjá aðskilda á leiðinni upp eftir og keyrði löturhægt upp Ártúnsbrekkuna .
Á leiðinni upp í Móa kom ég við á uppáhaldskaffihúsinu mínu og hitti þar tvo afar skemmtilega menn , annar er verðlaunaleikstjóri og hinn athafnamaður .
Þegar ég fór að segja þeim frá brúðartertunni sagði verðlaunaleikstjórinn : " Karlmenn eru svolítið eins og þríhyrningur og þú getur aldrei fengið öll þrjú hornin til að vera í sinki .
Karlmann hafa yfirleitt tvo eiginleika af þremur .
Í grunninn er þeir myndarlegir , gáfaðir og traustir .
Ef þeir eru myndarlegir og gáfaðir þá eru þeir aldrei traustir og ef þeir eru gáfaðir og traustir þá eru þeir aldrei myndarlegir .
Ef þeir eru myndarlegir og traustir þá getur þú gleymt því að þeir séu gáfaðir .
" Ég verð að játa það að þetta var töluvert áfall .
Alla mína tíð hef ég nefnilega haldið að karlmenn væru þríhyrningar og það væri eðlilegt ef þeir tikkuðu í öll horn þríhyrningsins .
Við Kolbrún Bergþórsdóttir erum sammála um að Clooney sé hinn fullkomni gullni þríhyrningur , gáfaður , myndarlegur og traustur .
Traustið komi alltaf af sjálfu sér ef menn eru kvæntir réttu konunum .
Svo er ágætt að hafa það bak við eyrað , ef þú telur þig hafa hnotið um hinn gullna þríhyrning , að það sem maður veit ekki af truflar mann ekki ...
