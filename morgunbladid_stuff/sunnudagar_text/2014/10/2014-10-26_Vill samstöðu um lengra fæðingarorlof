Núverandi kerfi atvinnutengdrar starfsendurhæfingar , þótt mikilvægt sé , er of dýrt í samanburði við aðra þjónustu sem ríkinu er ætlað að veita .
Því þarf að breyta kerfinu heildstætt til að ná settum markmiðum þess .
Þetta kom fram í ávarpi Eyglóar Harðardóttur félagsmálaráðherra á ársfundi Alþýðusambands Íslands sem haldinn var í vikunni .
Hún segir að spyrja megi hver sé raunverulegur árangur starfsendurhæfingar til framtíðar ef engin störf eru í boði fyrir fólk sem hefur ekki orku á við flesta hina .
Starfsgetumat hluti af endurskoðun " Er atvinnulífið reiðubúið að axla þá samfélagslegu ábyrgð sem felst í því að ráða til starfa fólk með skerta starfsgetu ? Svörin hafa verið á þá leið að nóg sé af hlutastörfum .
Talsmenn öryrkja segja þá hins vegar mæta hindrunum á almennum vinnumarkaði þannig að þeir fái einfaldlega ekki störf .
Þetta er afleitt , " sagði ráðherrann .
Benti hún á að meirihluti öryrkja hefði vilja til að vinna .
Því verði innleiðing starfsgetumats hluti af endurskoðun almannatryggingakerfisins .
Þar verði að horfa til þess hvaða störfum fólk geti sinnt .
Ekki þess sem því sé um megn .
Félagsmálaráðherra upplýsti á ársfundi ASÍ að nú væri verið að móta nýja stefnu í vinnumarkaðs- og vinnverndarmálum .
Í báðum tilvikum væri rauði þráðurinn sá að tryggja velferð og að sem flestir geti verið á vinnumarkaðinum ævina á enda .
Þá upplýsti Eygló að hún hygðist skipa sérstaka nefnd um framtíðarskipan fæðingarorlofs þar sem að borðinu komi fulltrúar atvinnulífsins , ríkis og Sambands íslenskra sveitarfélaga .
Orlofið á Íslandi sé skemmra en annars staðar á Norðurlöndum .
Hér sé jafnframt lengst bilið sem foreldrar þurfa að brúa , það er frá þeim tíma sem fæðingarorlofi lýkur uns leikskólaganga hefst .
Ná þurfi samstöðu um breytingar til bóta í þessu sambandi sem auðveldi barnafólki að samræma fjölskyldu- og atvinnulíf .
Sinna fólki sem tapar bótarétti Sem kunnugt er hefur félagsmálaráðherra boðað styttingu þess tímabils sem fólk nýtur atvinnuleysisbóta , það er úr 36 mánuðum í 30 .
Það er nærri því sem er annars staðar á Norðurlöndum .
Á ársfundi ASÍ sagðist Eygló Harðardóttir vilja setja þá peninga sem með þessu spöruðust til virkra vinnumarkaðsaðgerða .
Einnig í þann pott sem Vinnumálastofnun hefur til að sinna því fólki sem hefur tapað bótarétti .
Það styrki hana sömuleiðis í trúnni á að ákvörðun hennar sé rétt , að þeim sem hafa verið án vinnu lengur en í eitt ár fækki ört .
Um 75% þeirra sem skráðu sig án atvinnu hjá Vinnumálastofnun í fyrra hafi verið á bótum skemur en tólf mánuði .
Í dag eru lítið eitt fleiri konur en karlar án vinnu og sömuleiðis í hópi þeirra sem hafa verið atvinnulausir lengi .
Ráðherra segir í þessu sambandi að alltaf verði að hafa jafnréttissjónarmið á bak við eyrað í aðgerðum stjórnvalda á vinnumarkaði .
Nefndi hún í þessu sambandi hóp sem hugar að launajafnrétti kynja og fólkið sem nú er að útbúa jafnlaunastaðal .
sbs@mbl.is 