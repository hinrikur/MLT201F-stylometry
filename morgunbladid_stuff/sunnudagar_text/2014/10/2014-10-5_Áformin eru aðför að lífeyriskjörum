Ríkisstjórnin er með fyrirætlunum í lífeyrismálum að rjúfa samkomulag um jöfnun á örorkubyrði sem var ein af forsendum kjarasamninga 2005 .
Samkomulag þetta var lögfest ári síðar á Alþingi .
Þetta segir í ályktun sem samþykkt var í vikunni á fundi Eflingar – stéttarfélags .
Þar segir að í fjárlagafrumvarpinu sem nýlega var lagt fram séu kynnt áform um að fella niður greiðslur til jöfnunar á örorkulífeyrisbyrði lífeyrissjóða .
Það leiði til skerðinga bóta félaga í sjóðum þar sem örorkubyrði sé mikil .
Gildi er lífeyrissjóður margra félaga í Eflingu og er talið að hlutur 4,5% þeirra gæti skerst verulega ef breytingar ná fram að ganga .
" Ríkisstjórnin sem nú situr telur að forsendur hafi breyst og því sé rétt að taka þetta fyrirkomulag til endurskoðunar .
Ljóst er að engin rök mæla með því að þessu fyrirkomulagi verði breytt ef stjórnvöld vilja standa við fyrirheit um jöfnun lífeyrisskuldbindinga eins og lögfest hafði verið á sínum tíma .
Þess vegna eru áform ríkisstjórnarinnar nú aðför að lífeyriskjörum þeirra lakast settu í landinu , " segir Efling .
Er í umsögn félagsins tekið undir þau sjónarmið sem Gildi hefur sett fram , að ekki séu forsendur til breytinga á örorkubyrði .
Eykur á mismun " Þá er ljóst að þessi áformaða breyting mun ekki jafna lífeyrisréttindi opinberra starfsmanna og starfsmanna á almennum markaði , sem var eitt af markmiðum breytinganna , heldur auka þennan mismun þar sem opinberir starfsmenn fá skerðingar sjóðanna bættar frá skattgreiðendum eins og verið hefur .
Þess vegna munu þessi áform leiða til þess ef þau ná fram að ganga að sjóðfélagar í lífeyrissjóðum almenns verkafólks og sjómanna munu hafa minna fé í ellilífeyri og þannig munu kjör þessa hóps versna , " segir Efling .
Félagsmenn segja ennfremur í ályktun að það sé hrópleg ósanngirni ef sjóðfélagar eigi að taka á sig ábyrgð á örorku .
Eðlilegt sé að samfélagið allt komi að þeim málum , en ekki bara launafólk sem sinnir slítandi og hættulegum störfum .
sbs@mbl.is 