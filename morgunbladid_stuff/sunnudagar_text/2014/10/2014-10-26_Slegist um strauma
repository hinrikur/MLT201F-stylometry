Ekki er bara að Android 5 Lollipop sé með sérstakan stuðning við sjónvarpstæki heldur hefur Google líka hampað sérstökum notendaskilum , Android TV , sem helstu sjónvarpsframleiðendur , þar á meðal Sony , Sharp og TP Vision ( Philips ) , hyggjast nýta á þessu ári og því næsta .
Google hefur líka kynnt smátæki sem streymt geta netefni í sjónvarpstæki og nú síðast Nexus-spilara sem kynntur var fyrir rétt rúmum mánuði .
Hann er með 1,8 GHz fjögurra kjarna Intel Atom-örgjörva , þráðlausu neti , HDMI-tengi og fjarstýringu , en nota má röddina til að leita að efni .
Líka er hægt að kaupa stýripinna eins og sjá má á myndinni hér til hliðar .
Hægt er að nota spilarann til að streyma efni af farsíma , spjaldtölu eða fartölvu .
Með fylgja uppsett forrit eins og Netflix , TuneIn-útvarpsforritið , Pandora , YouTube , Hulu , Vevo og svo má telja .
Google hefur áður kynnt ámóta apparat , eða tillögu að slíku tæki , Google Chromecast , sem seldist afskaplega vel þrátt fyrir takmarkað notagildi .
Samkeppnin á þessum markaði er býsna hörð og helsti keppinautur Google hvað þetta varðar , Roku , hefur náð góðri fótfestu vestan hafs og þar er líka fyrir á fleti Apple með sjónvarpslausn sína , Apple TV .
Svo hefur Amazon líka slegist í hópinn með Amazon Fire TV .
Allt eru þetta áþekk tæki á pappírnum og væntanlega ræður efnisframboðið úrslitum .
