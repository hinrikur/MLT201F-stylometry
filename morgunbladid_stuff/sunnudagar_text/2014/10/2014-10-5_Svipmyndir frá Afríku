Tónmenntakennararnir Ólafur Schram og Helga Vilborg Sigurjónsdóttir hafa samið nýtt kennsluefni í tónmennt fyrir grunnskóla sem ber nafnið Tónlist og Afríka .
Annarsvegar er um að ræða vinnubók fyrir nemendur og hinsvegar kennarabók en bækurnar eru nýkomnar út á vegum Námsgagnastofnunar .
" Hugmyndin hjá Námsgagnastofnun var að gefa út nýtt , heildstætt efni fyrir grunnskólann .
Ákveðið var að byrja á yngsta stiginu , 1.-4. bekk .
Það hefur verið mikill skortur á tónmenntaefni , síðast var gefið út heildstætt efni um árið 1980 en síðan þá hefur verið stoppað í götin með hinu og þessu .
Þetta markar upphaf nýrrar seríu þar sem eitt þema er tekið fyrir en alls verða átta þemu , " segir Ólafur , sem starfar sem tónmenntakennari í Sjálandsskóla .
Bjó í Eþíópíu í sex ár Helga Vilborg er menntaður tónmenntakennari , þó hún starfi ekki við neinn skóla sem stendur , og hefur persónulega reynslu af Afríku en hún bjó í Eþíópíu í sex ár .
" Hún er sérfræðingur í afrískri tónlist , " skýtur Ólafur að .
" Ég hef þessi tengsl sem ekki allir hafa .
Ég hef pælt mikið í þessari tegund tónlistar og sungið mikið af afrískri tónlist , " segir hún .
Ólafur segir hana hafa komið með ákveðinn ferskleika og ný lög sem ekki hafi verið kennd hérlendis áður .
Í bókinni eru bæði lög sem tónmenntakennarar þekkja en líka eitthvað nýtt en efnið í Tónlist og Afríka er ætlað fyrir 3.-4. bekk .
Hugmyndin með því að hafa þessi þemu er að hægt sé að vinna með efnið á víðari vettvangi .
" Þetta gefur tilefni til þverfaglegrar vinnu , til dæmis ef það eru þemadagar í skólanum , " segir Helga Vilborg og Ólafur grípur orðið : " Það er aukin áhersla í skólum , eins og til dæmis þar sem ég starfa , að öll samfélagsfræðin og töluvert af öðrum greinum er kennt í þemum .
Það eru tengdar saman greinar eftir því sem markmiðin bjóða uppá .
Við höfum til dæmis verið með Afríkuþema .
Það er styrkur í því að hafa þessa víðari tengingu við tónlist og daglegt líf .
Það er hægt að læra heilmikið um Afríku , mannfjölda og loftslag en það gefur algjörlega nýja dýpt að kynnast tónlistinni , " segir hann og Helga Vilborg útskýrir nánar : " Í þessu efni komum við inn á samfélagslega þætti .
Tónlistin er ekki bara eitt fag heldur tengist menningunni og samfélaginu í heild .
" Engin ein útgáfa rétt Nemendabókin er ekki vinnubók en það er lítið af skriflegum verkefnum .
" Þetta eru allt mjög virk verkefni , dansar , söngvar , hljóðfæraleikur , spuni og tónsmíðar .
Okkur fannst ekki passa við þetta þema að hafa mikið skriflegt en í Afríku er tónlist ekki mikið skrifuð niður , " segir hún og tekur dæmi .
" Ég var að vinna með lag sem er eins og " Allir krakkar " á Íslandi og leitaði að því hvernig lagið ætti að vera en fékk margar mismunandi útgáfur .
Það er ekki einhver ein útgáfa sem er rétt , " segir hún en textinn og laglínan var mismunandi eftir stöðum .
" Þetta er svolítið eins og var með íslensku þjóðlögin áður en farið var að skrifa þau niður , " segir Ólafur .
Hann segir þau hafa valið lögin í sameiningu .
" Við reyndum að gefa svipmyndir frá ólíkum stöðum í Afríku , " segir hann en löndin sem koma við sögu eru Gana , Eþíópía .
Tansanía og Botsvana .
Ólafur hefur sjálfur ferðast til álfunnar en segist fyrst og fremst hafa kynnst þessari tónlist í gegnum kennslu .
" Það er svo gaman að vinna með afríska tónlist með börnum .
Hún er svo virk og að mörgu leyti aðgengileg .
Rytmarnir eru samt flóknir en hægt er að kynna þá og matreiða fyrir nemendur á einfaldan hátt þannig að þeir upplifi að þeir séu að spila ekta afríska tónlist , " segir hann .
Helga Vilborg segir gott að nota hana til að þjálfa börnin í rytma .
" Lögin sem við völdum eru ekki mjög flókin og það er hægt að gera svo margt með þau , " segir hún og bætir við að hún hlusti mikið á eþíópska tónlist .
Grunnur vestrænnar popptónlistar Ólafur bendir á að vestræn popp- og dægurtónlist sé byggð á afríska rytmanum .
" Tónlistin er byggð á rytma sem kom með þrælunum til Ameríku og úr því varð blúsinn , gospelið og allt hitt sem hefur flætt yfir heiminn .
Það er góður grunnur fyrir krakkana að kynnast afrískri tónlist til að skilja þessa tónlist og af hverju hún er eins og hún er .
Þetta er svo ólíkt íslensku nálguninni í þjóðlögunum okkar , sem er textamiðuð þar sem lagið er búið til utan um textann .
" Kennsluefninu fylgir geisladiskur .
" Mörg þessara laga hafa ekki verið notuð í kennslu áður .
Við vildum hafa þau á diski til að gera þetta aðgengilegra .
Þarna má líka finna tóndæmi eins og trommutakta og dæmi um hljóðfæri , " segir Helga Vilborg .
Fjögur elstu börnin syngja á disknum Hún er móðir fimm barna á aldrinum fjögurra til þrettán ára og fékk hjálp þeirra við gerð geisladisksins .
" Fjögur elstu börnin mín syngja á disknum .
Þau eru alin upp að hluta í Afríku , þekkja tónlistina og eru með þetta í blóðinu .
Þeim finnst rosalega gaman að syngja þetta .
Það var bara einfaldast að gera þetta svona , " segir hún .
Undir lokin berst talið að hlutverki tónmenntar í grunnskóla .
Helgu Vilborgu finnst tónmenntin ekki vera í nægum forgangi í skólum og hún fái stundum að fjúka , til dæmis þegar tónmenntakennari fari í leyfi .
Þau eru þó sammála um að hluti af skýringunni sé skortur á menntuðum tónlistarkennurum .
" Mér finnst að tónlistarkennsla í skólum ætti að vera jafn mikilvæg og aðrar greinar , " segir hún .
Ólafur hefur skýra hugmynd um hvert honum finnst hlutverk tónmenntarinnar vera .
" Mér finnst að yfirmarkmið tónlistarkennslu sé að kynna heim tónlistarinnar fyrir nemendum .
Það hafa ekki allir aðgang að tónlist heima hjá sér þó við séum alltaf í tónlistarumhverfi .
Fyrir mér er aðalmálið að opna þennan heim svo nemendurnir skilji hann betur .
Ekki endilega einblína á tæknilegu atriðin .
" 