Það er líf og fjör á heimili Þórhalls Sævarssonar auglýsingaleikstjóra .
Hann á tvo syni , Óðin Þór og Sævar Styrkár , með eiginkonu sinni , Berglindi Óskarsdóttur fatahönnuði , en í byrjun nýs árs er von á fimmta fjölskyldumeðlimnum , lítilli stúlku .
Það eru því spennandi tímar framundan hjá fjölskyldunni .
Þátturinn sem allir geta horft á ? X-Factor UK er klárlega " guilty pleasure " fjölskyldunnar , einn af fáum þáttum sem virka fyrir alla aldurshópa .
Það getur oft verið erfitt að samhæfa sjónvarpsgláp með tvö lítil börn á heimilinu , þannig að Svampur Sveinsson hefur oft vinninginn , okkur foreldrunum til ómældrar ánægju .
Maturinn sem er í uppáhaldi hjá öllum ? Það mun vera hinn svokallaði dindill , sem er hægeldað svínakjöt , " pulled pork " , með heimalöguðu hrásalati og fersku kóríander , vafið inn í heimagerðar tortilla-kökur .
Nafnið kemur frá sonum mínum , sem fannst upprúlluð tortillakakan minna sig á dindilinn á svíni , ekki beint lystaukandi en nokkuð lýsandi fyrir réttinn og skemmtilegt .
Skemmtilegast að gera saman ? Listinn er ansi langur þar sem við reynum að vera dugleg að gera sem mest saman , en helst mætti telja samverustundir í sumarbústað fjölskyldunnar , að elda saman eða tíðar ferðir í keiluhöllina þar sem eldri sonurinn er ósigraður keilumeistari .
Borðið þið morgunmat saman ? Já , við gerum það , þó að það sé oftast mjög skipulögð óreiða á þeim stundum eins og vill verða þegar verið er að reyna að koma börnum í föt , troða í þau hafragraut eða seríósi og foreldrarnir að ná koffínskammtinum í kerfið áður en hlaupið er út í daginn .
Hvað gerið þið saman heima ykkur til dægrastyttingar ? Þar sem á nútímaheimili eru samverustundirnar oft af skornum skammti reynum við helst að hafa ekki mikla dagskrá heldur nýta tímann einfaldlega í að vera saman og njóta .
Hvað er á dagskrá í vetur hjá fjölskyldunni ? Það bliknar flest í samanburði við komandi stækkun fjölskyldunnar , en við eigum von á lítilli stúlku í lok janúar .
Þannig að dagskráin verður nokkuð þétt af bleiuskiptum , svefnleysi , bleikum barnafötum og almennu stuði .
