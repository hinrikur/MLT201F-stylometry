Fyrir mér felur listsköpun alltaf í sér leit sem er háð því hvar ég er staddur í eigin lífi og hvar áhugi minn liggur hverju sinni .
Ég hef mikinn áhuga á öfgum í hreyfigetu og hráleika .
Ég er líka mjög upptekinn af tímanum .
Mér finnst forvitnilegt að skoða hversu lengi dansari getur endurtekið tiltekna hreyfingu .
Mér finnst líka gaman að kanna rýmið og reyni stöðugt að endurskilgreina bæði rými og tíma .
Í raun má segja að ég sé upptekinn af gömlum gildum í dansi , " segir norski danshöfundurinn Ole Martin Meland sem er höfundur dansverksins Emo1994 sem ásamt dansverkinu Meadow eftir Brian Gerke verður frumsýnt hjá Íslenska dansflokknum laugardaginn 25. október á Nýja sviði Borgarleikhússins undir yfirskriftinni Emotional .
Ole Martin Meland er ungur og upprennandi dansari og danshöfundur , en hann er fæddur 1984 .
Hann ólst upp í bænum Sætre í suðausturhluta Noregs , útskrifaðist frá St .
Hallvard-menntaskólanum í Lier með dans sem aðalfag og lauk BA-prófi í dansi og ballett frá Listaháskólanum í Ósló árið 2006 , en það sama ár réð hann sig til starfa sem dansari hjá nútímadansflokknum Carte Blanche í Bergen .
Meland vakti fyrst athygli sem danshöfundur á alþjóðlegum vettvangi á síðasta ári í Noregi með verkinu Brother .
Snúið upp á klisjurnar " Titill verksins , Emo1994 , sem ég samdi sérstaklega fyrir Íslenska dansflokkinn , vísar til þess að við erum að vinna með allar helstu tilfinningaklisjur og um leið lykilþemu lífsins á borð við ást , hatur og dauða .
Við erum að reyna að snúa upp á þessar klisjur með því ýmist að taka þær afar alvarlegar eða gera grín að þeim .
Því það er ástæða fyrir því að klisja verður klisja .
Það stafar af því að fólki er umhugað um þessi þemu og eyðir mikilli orku í þessar spurningar .
Sjálfur er ég sannfærður um að að baki klisjunni megi finna sannleikann .
Í verkum mínum vinn ég almennt með tilfinningar og nota til þess líkama minn , " segir Meland og tekur fram að verkið búi ekki yfir neinni sögu eða framvindu .
" Líkamsmálið sem ég nota er hrátt , kraftmikið og jafnvel harðneskjulegt .
Mér finnst spennandi að sjá hvaða áhrif endurtekning og tíminn hefur á hreyfingar dansaranna , sem svo aftur hefur áhrif á áhorfendur .
Sem dæmi hefur það bein áhrif á skynjun og líðan áhorfenda að sjá dansara endurtaka erfiða og þreytandi hreyfingu .
Slíkt hreyfimynstur getur gert áhorfendur berskjaldaða og varnarlausa .
" Inntur eftir samstarfi sínu við Íd segist Meland hæstánægður með það .
" Það er ekki á hverjum degi sem maður fær tækifæri til að vinna með dönsurum sem búa yfir jafnmikilli líkamlegri getu og gerist hér .
Dansarar Íd eru fljótir að aðlaga sig hlutum og fjölhæfir .
Svo spillir ekki fyrir hversu áhugasamir , vingjarnlegir og vinnusamir þeir eru .
Ég er hrærður yfir þeim góðu viðtökum sem ég hef hlotið hér .
" Fór ungur að skemmta fólki Hversu gamall varstu þegar þú vissir að þú vildir verða dansari ? " Ég var mjög ungur þegar ég fór að skemmta fólki .
Foreldrar mínir segja mér að ég hafi kunnað á kassettutæki heimilisins áður en ég gat gengið og sat þá og naut þess að láta fólk horfa á mig .
Ég hef dansað frá því ég man eftir mér og byrjaði í dansskóla í frístundum mínum þegar ég var sjö ára .
En ég ákvað ekki að gerast atvinnudansari fyrr en ég var orðinn fimmtán ára gamall .
Frá þeim tíma hef ég einbeitt mér að ferlinum .
Þegar ég var yngri leiddi ég aldrei hugann að því hvað ég vildi verða þegar ég yrði stór , en þegar ég varð fimmtán ára og þurfti að velja mér framhaldsskóla lá beint við að velja dansinn .
Markmið mín hvað dansinn varðar hafa breyst á umliðnum árum , enda þroskast maður í listinni .
" Vill ekki setja aðra á stall Þú vaktir fyrst athygli sem danshöfundur á alþjóðlegum vettvangi á síðasta ári .
Lá beint við fyrir þig sem dansara að gerast danshöfundur ? " Ég hef allan minn dansferil verið skapandi bæði sem dansari og danshöfundur , þó ég hafi fyrst frumsýnt dansverk á atvinnusviði fyrir ári .
Á unglingsárum samdi ég dansa fyrir hóp áhugadansara og það reyndist mér góður skóli í því að virkja sköpun mína og útfæra hugmyndir mínar á sviði .
Stjórnendur danshópsins Carte Blanche hafa hvatt dansara sína til að semja sjálfir og staðið fyrir opnum kvöldum þar sem dansarar hópsins hafa getað útfært eigin verk með samstarfsdönsurum sínum .
Ég þurfti því ekki að taka ákvörðun þess efnis að ég vildi verða danshöfundur , heldur hefur þetta alltaf verið hluti af mér .
Sem dansari hef ég notað skapandi hliðar mínar við útfærslu á sporum annarra .
Það eru sterk tengsl milli danssköpunar og þess að dansa og því á ég erfitt með að aðgreina þarna á milli .
Mér finnst dásamlegt að dansa verk annarra og myndi á núverandi stigi ekki vilja hætta því til þess að einbeita mér að eigin danshöfundarferli .
Mér finnst svo frábært að geta sameinað dansarann og danshöfundinn í mér .
Mig langar að geta eflt mig sem danshöfundur , en samtímis finn ég að mig langar til að dansa á sviði .
Ég er því alls ekki tilbúinn að hætta að dansa á sviði enn sem komið er .
" Áttu þér einhverjar fyrirmyndir þegar kemur að dansi ? " Ég get ekki sagt að ég horfi til ákveðinna fyrirmynda á sviði danslistar .
Ég á mér engin goð eða ídól .
Mér líkar ekki hugmyndin um að setja fólk á stall og tilbiðja það .
Auðvitað hafa allir þeir sem ég hef unnið með í gegnum tíðina haft áhrif á mig og skipt mig miklu máli sem listamann .
Ég sæki mér fyrst og fremst innblástur í tónlist og aðra listmiðla á borð við innsetningar , gjörninga og málverk .
" 