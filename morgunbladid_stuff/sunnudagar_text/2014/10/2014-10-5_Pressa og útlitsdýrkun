Ég hef áhuga á þeirri áherslu á frammistöðu og sýniþörf sem virðist framar öllu einkenna hvað það er að vera ung stúlka í dag , " segir bandaríski ljósmyndarinn Lauren Greenfield .
Í mörg ár frá 1991 , og nær því til 2002 , er hún sendi frá sér verðlaunabókina Stelpumenning ( Girl Culture ) , ferðaðist Greenfield um Bandaríkin og ljósmyndaði ýmsar birtingarmyndir þess sem henni fannst einkenna uppvöxt ungra bandarískra stúlkna , og þá samfélagslegu pressu sem er á þeim .
Sýning með úrvali ljósmyndanna og viðtölum við margar stúlknanna , hefur ferðast milli safna víða um lönd og má nú sjá hana í Ljósmyndasafni Reykjavíkur , á sjöttu hæð Grófarhússins .
Þar birtist afar forvitnileg sýn á tilveru vestrænna ungmenna og bandaríska dægurmenningu .
Athygli vekur hvernig stúlkurnar sem rætt er við gangast inn á það frá unga aldri hvernig þær eiga að líta út og koma fram .
Á sýningunni mætast hversdagslíf og öfgakenndar kröfur þessarar stelpumenningar , sem birtist meðal annars í mikilli samkeppni og taumlausri útlitsdýrkun , allt frá bernsku .
Tískusýningarstúlkur , fatafellur og klámmyndaleikkonur verða eitt í hugum stúlknanna , sem eftirsóknarverðar fyrirmyndir ; sumar glíma við lystarstol , aðra eru sendar í megrunarbúðir ; þær eru uppstrílaðar frá barnsaldri , temja sér tælandi og kynferðislega framkomu , og gangast upp í kynhlutverkum sem geta , þegar horft er á þau úr fjarlægð , ekki talist annað en öfgakennd og jafnvel einkennast af mannfyrirlitningu .
Samhliða sýningunni á ljósmyndunum eru tvær athyglisverðar kvikmyndir Greenfield sýndar á safninu , Queen of Versaille ( 2012 ) og Kids + Money ( 2008 ) .
Í þeim er sjónum einnig beint að kynhlutverkum og neyslumenningu í bandarísku samfélagi .
" Frekar óhugnanlegt ...
" Hin fimmtán ára gamla Sheena , sem sjá má máta föt hér til hægri , segist hata hár .
" Ég raka á mér handleggina , lappirnar , magann , bakið , efri hluta líkamans og klofið .
Ég segi það bara hreint út : Ég er rökuð frá toppi til táar .
Ég þoli ekki hár .
" Og hún segist vilja vera " frumleg í útliti " og byrjaði því að ganga með gerviaugnhár .
" Ef ég fer ómáluð út úr húsi þá hugsa ég : " Oj , það á enginn eftir að horfa á mig .
Ég verð eins og hundaskíturinn á götunni sem allir sveigja hjá ...
" Það fyrsta sem ég geri þegar ég vakna á morgnana er að mála mig .
Síðan þegar ég er búin að borða í hádegishléinu , þá mála ég mig .
Svo í lok dagsins þá laga ég málninguna .
Mig langar að verða nektardansmær eða sýningarstúlka .
Ég held að það væri gaman að dansa með brjóstin ber .
Það er markmiðið mitt .
Ef ég get gert það , þá get ég gert hvað sem er .
" Hannah var þrettán ára þegar myndin af henni og þremur vinkonum , sem sjá má að ofan , var tekin .
Þær voru á leið í samkvæmi hjá sjöunda bekk og hún hafði verið í þrjá tíma að hafa sig til .
" Við í hópnum eru mun meira málaðar en aðrar stelpur ...
Til að vera vinsæl stelpa í skólanum okkar þá þarftu að líta vel út , eiga flottustu fötin og strákarnir þurfa að vera skotnir í þér .
" Hún bætir við : " Ég lít kannski út fyrir að vera eldri en ég er , en undir þessu öllu er ég bara þrettán ára .
Það er frekar óhugnanlegt ...
" 