" Ég hef litla trú á því að Fram bjargi sér , " segir Sigmundur spurður um fallbaráttuna milli Fram og Fjölnis .
Þórsarar eru sem kunnugt er þegar fallnir .
" Framarar hafa sjaldan leikið eins lélega knattspyrnu og í sumar og falldraugurinn vofir yfir þeim .
Það varð ljóst þegar liðið tapaði fyrir Fjölni heima á dögunum – í hreinum úrslitaleik um sæti í deildinni , " segir hann .
Stjórn Fram og nýi þjálfarinn , Bjarni Guðjónsson , veðjuðu á marga unga leikmenn í sumar og Sigmundur segir þá áhættu einfaldlega ekki hafa borgað sig .
" Fram varð bikarmeistari í fyrra og komst þar með í Evrópukeppni .
Hvað gera menn þegar þeir fara í Evrópukeppni ? Þeir styrkja sig .
Fram valdi að fara aðra leið .
" Sigmundur segir erfiða tíma framundan hjá Fram falli liðið í 1. deild um helgina .
" Fram kemur örugglega ekki til með að leika á Laugardalsvellinum í 1. deild – leikir liðsins fara þá líklega fram á gervigrasvelli Fram Úlfarsárdal .
Þá verður að hafa hröð handtök að byggja upp aðstöðu fyrir áhorfendur .
" Hann segir marga Framara uggandi .
" Fari liðið niður gerist það á vakt útfararstjóra , " segir Sigmundur en Sverrir Einarsson útfararstjóri er formaður knattspyrnudeildar Fram .
" Og allir vita að það sem útfararstjórar setja niður kemur ekki upp aftur ! Nema menn trúi þá á uppvakninga .
" 