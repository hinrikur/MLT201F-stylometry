Sigríður Björk Guðjónsdóttir er fyrsta konan til að gegna starfi lögreglustjóra á höfuðborgarsvæðinu og tók við embættinu 1. september síðastliðinn .
Hún hefur áður starfað sem lögreglustjóri á Suðurnesjum , aðstoðarríkislögreglustjóri , sýslumaður og lögreglustjóri á Ísafirði og skattstjóri á Vestfjörðum .
Hún er fyrst spurð hvort henni finnist sem fyrsta kvenlögreglustjóra á höfuðborgarsvæðinu að hún sé að koma inn í karlaveröld .
" Ég kom fyrst inn í karlaveröld fyrir mörgum árum þegar ég varð skattstjóri og hef lengi starfað í karllægum heimi .
Á þeim vinnustöðum sem ég hef starfað hafa verið öflugar konur og þeim fer fjölgandi í kringum mig , " segir hún .
Hefur verið erfitt að vinna í þessum karlaheimi ? " Oftast hefur gengið mjög vel , en það komu tímabil sem voru erfiðari .
Ég fann fyrir hindrunum sem ég fór í gegnum og eru yfirstaðnar .
Eftir stendur að ég hef eignast marga góða vini í gegnum starfið og þykir afskaplega vænt um samstarfsfólk mitt .
Samstarfið hefur gengið vel .
" Nú ertu í nýju starfi sem lögreglustjóri , finnurðu á einhvern hátt fyrir þessu gamla viðmóti sem þú varst að lýsa ? " Nei , ég hef ekki gert það .
Ég átti ekki von á að vera illa tekið en hef jafnvel fengið hlýrri móttökur en ég átti von á .
Ég hef ekki fundið vott af neikvæðni í minn garð .
Ég legg mikið upp úr því að fá starfsmenn til að vinna með mér og vil skapa með þeim sameiginlega sýn þannig að við vitum öll hvert við erum að stefna og hvað við þurfum að gera til að komast þangað .
" Hvað er það sem leiddi þig á slóð lögreglunnar í upphafi ? " Það var nokkuð óvenjuleg leið því hugur minn stefndi í störf hjá Evrópusambandinu í einhverri mynd .
Eftir nám í lögfræði fór ég í framhaldsnám í Kaupmannahafnarháskóla þar sem ég var í einn vetur og kynnti mér meðal annars Evrópurétt .
Ég drýgði tekjur fjölskyldunnar með því að skrifa pistla fyrir þáverandi ríkisskattstjóra um skattarétt og fannst skattarétturinn smám saman áhugaverðari en Evrópurétturinn .
Skömmu eftir heimkomu hélt ég svo vestur á firði sem skattstjóri .
Eiginmaður minn hóf störf sem prestur Íslendinga í Svíþjóð árið 2000 og ég tók leyfi frá störfum og fylgdi honum þangað .
Þar gerði ég aðra atlögu að Evrópuréttinum og lagði stund á meistaranám í Lundi .
Að námi loknu var ég skipuð sýslumaður á Ísafirði .
Um næstu áramót verða skilin að hlutverk sýslumanns og lögreglustjóra en á þessum tíma var sýslumaður jafnframt lögreglustjóri og tollstjóri meðal annarra verkefna .
Ég fékk mikinn áhuga á lögregluhlutanum í starfinu og fór að læra meira um stjórnun lögreglu .
Það sem höfðar til mín varðandi löggæsluna er fyrst og fremst það hvernig lögreglan mætir samfélaginu og hvaða kröfur samfélagið gerir til lögreglu hverju sinni .
Það skiptir mig líka máli að nýta styrkleika samstarfsmanna og ala upp nýja leiðtoga innan stofnunar eins og lögreglunnar , og mikilvægt er að hafa í huga að ánægja í starfi skilar sér beint til borgaranna .
Þá er samstarf algjört lykilatriði í okkar starfi og mikil gerjun í gangi um þessar mundir varðandi það hvernig efla megi samstarf milli félagsmálayfirvalda og lögreglu svo og annarra samstarfsaðila og hagsmunaaðila .
Almannavarnakerfið er til mikillar eftirbreytni varðandi samhæfingu og samstarf , þar sem það byggist upp á ólíkum einingum sem hver og ein hefur mikilvægt hlutverk , en þær vinna svo einnig saman eins og ein heild á grundvelli hins svokallaða SÁBF-kerfis .
Undanfarið höfum við verið upptekin af því hvernig við eigum að mæta þeirri þróun sem snýr að refsiverðri háttsemi með atbeina netsins , en hún birtist í ýmsu formi og má þar nefna tælingu , auðgunarbrot og ofbeldi gegn börnum á netinu .
Á örfáum árum hefur innbrotum á Íslandi fækkað um 60-70 prósent en annars konar glæpir eru meira áberandi .
Samfélagið breytist og lögreglan þarf að laga sig að nýjum aðstæðum og ná samvinnu við aðra mikilvæga samstarfsaðila í samfélaginu .
" Heimilisofbeldi ekki einkamál Hverju viltu breyta hjá lögreglunni ? " Ég vil stilla ýmislegt af hjá lögreglunni á höfuðborgarsvæðinu og sé ýmis sóknarfæri .
Krafan til opinberra stofnana er aukin skilvirkni og hagræðing í rekstri .
Embætti ríkislögreglustjóra og lögreglustjórans á höfuðborgarsvæðinu eru því að þétta raðirnar og auka samvinnu og leita leiða til að fyrirbyggja tvíverknað .
Framundan eru spennandi og breyttir tímar þegar lögregluembættum verður fækkað og þau stækkuð og lögreglan skilin að fullu frá sýslumönnum .
Þá verða til níu öflug umdæmi í héraði .
Það er æskilegt að styrkja almenna löggæslu og stjórnvöld hafa varið verulega auknum fjármunum til þess , eða um tveimur milljörðum á fjórum árum .
Ég vil að embætti lögreglustjórans á höfuðborgarsvæðinu verði vinnustaður þar sem fólki líður vel og álag er viðráðanlegt .
Það á að vera ljóst hvaða kröfur eru gerðar um færni í starfi og upplýsingastreymi á að vera gott .
Innan embættisins eru margar einingar og við fyrstu sýn mætti styrkja rekstrargrundvöllinn með aukinni samvinnu og hreyfanleika á milli þeirra .
Kjarninn í öllu okkar starfi á að vera þjónustan sem við erum að veita og við eigum sífellt að vinna að umbótum í anda straumlínustjórnunar .
Ég er í jafnréttisnefnd lögreglunnar og á undanförnum árum hefur lögreglan , undir forystu ríkislögreglustjóra , leitast við að fjölga konum á öllum starfsstigum í lögreglunni .
Tilgangurinn er að búa til blandaðan vinnustað sem speglar samfélagið sem við þjónum .
Ég hlakka til þegar við komumst á þann stað að kyn skipti ekki lengur máli í þessu efni , þar sem blönduð lögregla á öllum starfsstigum þyki sjálfsögð og eðlileg .
Út á við vil ég vinna að því að enn betur sé tekið á ofbeldismálum og kynbundnu ofbeldi .
Sú vakning er reyndar hafin og það kom mér verulega á óvart að sjá hversu langt Reykjavíkurborg er komin í þessu efni .
Góð verk eru unnin á svo mörgum stöðum í samfélaginu en það þarf að tengja aðila enn betur saman .
Á vormánuðum fórum við nokkur frá lögreglunni á Suðurnesjum í heimsókn til lögreglunnar í Manchester .
Þar hefur þróunin meðal annars verið sú að félagsráðgjafar og lögreglumenn vinna saman í sameiginlegu rými að ákveðnum málaflokkum , svo sem forvörnum og fleiru .
Við eigum að gera allt sem við getum til að hjálpa þeim sem eru í viðkvæmri stöðu og það á til dæmis við um þolendur heimilisofbeldis .
Sama gildir um mansal , þar eru fórnarlömb sem gefa sig ekki fram við okkur heldur þarf að sækja þau .
Einn þátturinn í að berjast gegn heimilisofbeldi er að mótmæla því kröftuglega og senda skýr skilaboð um að við ætlum að gera allt sem við getum til að sporna við því .
Á Suðurnesjum var mörkuð sú stefna að heimilisofbeldi væri ekki einkamál fólks heldur vandamál samfélagsins og sveitarfélögin tóku höndum saman við lögreglu til að vinna þeirri stefnu brautargengi .
Ofbeldi gagnvart börnum er mér ofarlega í huga en það er eitt það hræðilegasta sem hægt er að hugsa sér .
Við hljótum öll að vera sammála um að vernda beri börnin sem okkur er trúað fyrir .
Fíkniefnaneysla unglinga er áhyggjuefni og við hljótum að íhuga hvað kerfið getur gert til að sporna við henni .
Það sama á við um sjálfsvíg ungmenna , við verðum að íhuga hvað þar er til ráða .
" Milliliðalaus samskipti Ég verð að spyrja þig um lekamálið , finnst þér eðlilegt að ráðherra ræði við lögreglustjóra meðan mál ráðneytis hans er í lögreglurannsókn ? " Ég tjái mig ekki um hið svokallaða lekamál .
" Það komst í fréttir að þú hefðir fært skrifstofu þína á Hverfisgötunni þegar þú tókst við starfi lögreglustjóra .
Varstu að senda einhver skilaboð með því að skipta um skrifstofu ? " Mér finnst val á skrifstofu í þeirri stóru byggingu sem lögreglustöðin á Hverfisgötu er ekki vera fréttnæmt í sjálfu sér .
Til að heyra hvað betur megi fara er mikilvægt að fá það frá fyrstu hendi og fá sjálf tilfinningu fyrir því hvernig málið er vaxið .
Ég var því að leitast við að búa mér til stöðu þar sem ég get átt milliliðalaus samskipti við starfsmenn og verið nær þeirra daglega starfi .
En ég er svo sem sjaldan á skrifstofunni enda höfum við ýmsar starfsstöðvar og fundahöld eru drjúgur hluti starfsins .
Ég er ein af um 400 starfsmönnum hjá lögreglunni á höfuðborgarsvæðinu sem er á ýmsum stöðum í borginni og ég vil vera í virkum samskiptum við mitt samstarfsfólk .
" Forveri þinn í starfi gekk oft í búningi um götur borgarinnar , ætlar þú að gera það ? " Það er auðvitað þannig að hver yfirmaður kemur með sínar áherslur .
Margar leiðir geta verið að sama markmiðinu og einhver ein leið þarf ekki að vera sú eina rétta .
Það fer því eftir fyrirliggjandi verkefnum hvers dags hvort ég er í búningi eða ekki .
Að mínu mati snýst lögreglan ekki um lögreglustjórann eða hvort hann sé í búningi eða ekki .
Lögreglustjórinn á höfuðborgarsvæðinu er hluti af heild , þar sem fjölmargir leggja hönd á plóg og má nefna að lögreglan býr yfir miklum mannauði lögreglumenntaðra og annarra starfsmanna sem saman sinna löggæslu um land allt .
Sýnileiki lögreglu snýst að mínu mati um að hún sé til staðar þegar borgarinn þarf á henni að halda , að hún komi með stuttum fyrirvara og sinni verkefnum sínum af fagmennsku og virðingu .
Í mínum huga er það besti sýnileiki sem til er .
Lögreglan nýtur mikils trausts og við verðum að halda áfram að gera okkar besta til að viðhalda því trausti en eins og áður sagði eru margir starfsmenn hjá embætti lögreglustjórans á höfuðborgarsvæðinu sem sinna margvíslegum verkefnum og saman myndum við eina heild gagnvart borgurunum .
Þú ert í annasömu starfi , á það vel við þig ? " Já , en ég reyni að muna að þetta er langhlaup en ekki spretthlaup .
Ég er bara ein skrúfa í stóru gangverki .
Ég á til að taka of mikið að mér og er að reyna að breyta því en það gengur hægt .
" Maðurinn þinn er prestur .
Ert þú trúuð ? " Já , ég er trúuð .
Í dag sæki ég oft guðsþjónustur og finnst þar gefast einstakt tækifæri til að hugleiða lífið og tilveruna .
Ég og eiginmaður minn höfum leitast við að ala börnin okkar upp með kristileg gildi í huga en í mínum huga er trú einkamál hvers og eins , fólk velur fyrir sig .
Ég skipti mér ekki af trúarlífi annarra og vona að aðrir virði slíkt hið sama við mig enda eigum við að bera virðingu fyrir einstaklingum óháð því hvaðan þeir koma og hvaða trú þeir hafa .
" Hvað er þér efst í huga í upphafi starfs hjá nýju embætti ? " Lögreglan hefur það vandasama verkefni að framfylgja lögum og reglum í samfélaginu .
Í þeim störfum , eins og öðrum , eigum við að sýna virðingu því fólki sem við sinnum .
Lögreglan á höfuðborgarsvæðinu er skipuð hæfileikafólki og ég er þakklát fyrir það tækifæri að fá að starfa með því í þeim mikilvægu og krefjandi verkefnum sem löggæslan er .
" 