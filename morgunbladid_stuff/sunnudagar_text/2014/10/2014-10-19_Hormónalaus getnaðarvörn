Getnaðarvarnanotkun á Íslandi er lítið rannsökuð og bæklingurinn frá Landlækni hefur ekki verið uppfærður frá árinu 2008 .
Þar kemur fram að engin tegund hettu fáist hérlendis en það er ekki rétt .
Hettan Caya er til sölu í vefverslun Litla ljóssins , litlaljosid.is , sem Elena Teuffer rekur .
Elena segir að hingað til hafi þurft að fara til kvensjúkdómalæknis til að fá að vita réttu stærðina .
" Þetta var vesen en svo gat maður farið í apótek og fengið hettuna , " segir Elena sem rak sig á það fyrir allmörgum árum að hettan var ekki lengur til þegar hún ætlaði að fara að endurnýja sína .
Henni var sagt að konur væru of latar til að taka þetta og vildu frekar gleypa pilluna .
Einnig var henni sagt að það væri vandamál að það þyrfti að vera til svo stór lager af því að hettan kemur í svo mörgum stærðum .
Núna er hinsvegar búið að þróa hettu sem kemur í einni stærð sem hentar flestum konum .
Caya-hettan kom á markað í apríl 2013 í ellefu Evrópulöndum og Kanada .
Viðtökurnar hafa verið góðar enda virðist vera vaxandi eftirspurn eftir hormónalausum getnaðarvörnum .
Í mars á þessu ári var síðan gefið leyfi til að selja hettuna í Bandaríkjunum .
Elena hefur haft hettuna til sölu í vefverslun sinni í um ár en hefur ekkert farið í það að auglýsa hana enda aðeins um litla vefverslun að ræða .
Hún segir að mjög góðar upplýsingar um notkun hettunnar fylgi með á diski .
Hún selur ennfremur sæðisdrepandi gel en nauðsynlegt er að nota það með hettunni .
Í bæklingi Landlæknis stendur almennt um hettunotkun að hún sé getnaðarvörn sem sé sett hátt upp í leggöngin til að þekja leghálsinn .
Mesta öryggi sé um 94% ef hún er rétt notuð .
" Þetta er mjög gott tæki fyrir konur sem fylgjast vel með hvar þær séu staddar í tíðahringnum , fyrir meðvitaðar konur sem vilja taka ábyrgð á sinni frjósemi og vilja ekki nota hormónalyf , " segir hún .
Fyrir þær sem vilja skoða hettuna með eigin augum þá verður Elena á barnavörumarkaði sem haldinn verður í Salaskóla fyrstu helgina í nóvember en þess má geta að markaðurinn er haldinn til styrktar FMB-teymi Landspítalans , sem sér um mæður og ófrískar konur með geðræn vandamál .
Nánari upplýsingar er að finna á fésbókarsíðunni Stóri barnavörumarkaðurinn .
