Þessi verk Sigurðar Guðmundssonar frá áttunda áratugnum eru meðal eftirlætisljósmyndaverka minna og þá er ég að tala um alla ljósmyndasöguna , " sagði sænskur galleristi við mig í Berlín í liðinni viku .
Og mikil hrifning erlendra listáhugamanna á þessu merka tímabili í listsköpun Sigurðar eru ekki nýjar fréttir ; þegar ég setti ásamt fleirum upp sýningu á verkum úr íslenskri ljósmyndasögu í Moskvu fyrir rúmum áratug voru þetta til að mynda verkin sem þarlendir sýningargestir þekktu og kom ekki á óvart ; þau hafa verið sýnd í söfnum víða um lönd og haft áhrif víða .
Saman eru þau iðulega kölluð " Situations " og eru án efa með því merkasta sem íslenskur myndlistarmaður hefur lagt til alþjóðlegrar listasögu .
Á dögunum kom út myndarleg bók , Dancing Horizon – Ljósmyndaverk Sigurðar Guðmundssonar 1970-1982 , á vegum Crymogeu og var útgáfunni fagnað í Amsterdam í hinu þekkta samtímalistasafni Stedelijk Museum , um leið og þar var opnuð sýning á verkum listamannins úr eigu safnsins .
Sigurður bjó um langt árabil í Hollandi , er vinsæll og virtur listamaður þar , en hann býr nú að mestu í Kína .
Þegar við setjumst niður til að ræða nýju bókina , sem veitir endanlegt yfirlit yfir ljósmyndaverk þessara tólf ára , kemur í ljós að verkin voru flest sköpuð í Hollandi .
" Já , þessi verk voru nær öll sköpuð í Hollandi .
Og umsögnin sem ég fékk oft þar var hvað ég færi vel með íslenskt landslag ! " segir Sigurður og hlær .
" Það er svo skáldlegt íslenska landslagið , eitthvað annað en hjá okkur Hollendingum , sögðu þeir .
Einu sinni á þessum tíma , árið 1977 , fór ég í Íslandsferð og hugsaði mér gott til glóðarinnar .
Ég ætlaði að skapa nokkur verk í leiðinni og nota hreinan himin – því ég var farinn að lenda í vandræðum í Hollandi vegna þess hve mikið var af flugvélarákum á himninum þar – og náttúru sem væri laus við símastaura og raflínur .
Ég var með mótaðar hugmyndir að verkum sem ég hugðist gera .
" Sigurður opnar bókina og bendir á tvö verk , Possibilities , þar sem hann sést standa við dúkað borð úti í náttúrunni og á því eru steinn , skór og pera , og Short Dioscovery , þar sem hann sést benda á stein með fingri sem logandi stjörnuljós er fest við .
" Ég ætlaði að gera miklu fleiri verk en þegar ég kom út í íslenskt landslag þá var það of sterkt .
Ég fann ekki jafnvægið sem ég þurfti á að halda , náttúran var of yfirþyrmandi .
Ég áttaði mig á því hvað hollenskt landslag var hlutlaust , svo dauft .
Íslenska landslagið kæfði mig með mína litlu póesíu .
Verkin urðu aðeins tvö í ferðinni .
" – Íslensk listasaga segir frá fjölda íslenskra listamanna sem læra og starfa erlendis og vinna þá út frá nærumhverfi sínu þar , mannlífi og borgum , og láta hugann jafnvel ekki hvarfla að náttúru , en þegar þeir snúa heim til Íslands fer náttúran hér að seytla inn í verkin .
" Jú , en náttúran dúkkaði ekki meira upp hjá mér , því ég hljóp til baka til Hollands , " segir Sigurður .
" Eins og mér finnst íslensk náttúra mögnuð og allt það þá náði ég ekki í henni þessu perfekt sambandi milli manngerðs ljóðs og náttúru .
Að úr þessu tvennu yrði ein heild .
" – Var íslenska náttúran of frek ? " Já , " segir hann .
Ákveðin póesía , tilvist og ást Nokkrar bækur hafa verið gefnar út um myndlist Sigurðar .
Hann hefur unnið í ýmsa miðla og þekkja margir til að mynda skúlptúra hans , á borð við eggin á Djúpavogi , " Eggin í Gleðivík " , og fægða grjótið við Sæbraut í Reykjavík , " Fjöruverk " , auk bókanna sem hann hefur skrifað : Tabúlarasa ( 1993 ) , Ósýnilega konan ( 2000 ) og Dýrin í Saigon ( 2010 ) .
Í útgáfum um myndlist hans hefur verið ítarlega fjallað um ljósmyndaverkin en í nýju bókinni er hins vegar endanleg skrá yfir þau öll og útgáfur á þeim , auk inngangs Lily van Ginneken , og þá er birt samtal ritstjórans , Kristínar Dagmarar Jóhannesdóttur , við listamanninn .
" Mikil rannsóknarvinna liggur að baki þessari bók , " segir Sigurður og styður fingri á kápu nýja verksins .
" Fyrri bækur voru ónákvæmar .
Hér er þetta allt rétt , allar upplýsingar ; þetta er catalogue raisonné .
Nú verður flett upp í þessari bók til að vita hvað er satt og rétt um þessi verk .
" Og Sigurður er ánægður með útkomuna , hrósar vinnu þeirra sem komu að verkinu , hönnun , skrifum sem prentverki .
" Viðtökurnar í Stedelijk-safninu á dögunum voru mjög góðar .
Um leið settu þeir upp þessa sýningu með verkum úr bókinni , safnið þar á mörg , alls á það yfir fimmtíu verk eftir mig ; auk ljósmyndaverka á það skúlptúra og annað slíkt .
Ég var hissa á því hvað þeir sögðust eiga mikið .
En í gegnum það fjögurra ára ferli sem unnið var að bókinni var hrist upp í ýmsum safneignum og leiðréttingar gerðar .
Sum verkanna höfðu jafnvel verið römmuð vitlaust inn , þannig að ekki sást nema helmingurinn af þeim .
" Sigurður brosir .
" Það þurfti að fara gegnum þetta allt saman og á Evrópuferðum mínum var ég kallaður í geymslur safna að fara yfir verkin .
Í þessari bók er þessi hluti ferils míns tæmdur , hvað ljósmyndaverkin varðar , því ég gerði vissulega objekta og ýmis önnur verk á sama tíma .
" – Þessi verk hafa notið mikillar hylli gegnum árin .
" Já , um allan heim .
Ég hef oft verið spurður hvers vegna þau hafi orðið þetta vinsæl .
Án þess að ég geti fullyrt eitthvað um það , þá tel ég skipta máli að innihald þeirra er ekki dægurmál líðandi stundar .
Sumir listamenn gera pólitísk verk , um aðskilnaðarstefnu eða eitthvað annað , og það er hið besta mál , en ég get ímyndað mér að slík verk eldist á fjörutíu árum .
Andi þessara verka hér er ákveðin póesía , tilvist og ást , vangaveltur um dauðann og lífið ; allt eru þetta umfjöllunarefni sem fyrnast ekki í mannheimi .
Þetta eru sammannlegir þættir og ég hugsa að það skipti máli ...
" Hlegið inn í myndlistarverk Elstu ljósmyndaverk Sigurðar , frá því um 1970 , sýna þá Kristján bróður hans saman með hugsana- og talblöðrur eins og í teiknimyndum ; í Horizontal Thoughts sitja þeir saman í fjöru og hugsa um hafið , eins og sjá má í hugsunum úr frauðplasti sem standa upp af höfði þeirra .
Í Eight Poems frá 1971 hefur átta hlutum verið raðað á gólf , inniskóm , lyklum , brauði og fleiru , og eru hlutirnir taldir upp á textaspjaldi sem er jafnstórt ljósmyndinni ; í Full House Event frá sama ári sjást þrír listamenn hlaupa fram hjá tveimur fuglahræðum og mynda fullt hús eins og í póker og Ljóð , hestur og lestur er ljósmynd af manni að lesa við borð og við hlið hans er hestur .
Þegar á leið urðu verkin heimspekilegri , hlaðnari dýpri vísunum og má segja að þau hafi náð ákveðnum hátindi með síðasta ljósmyndaverki þessa tímabils , Mountain frá 1980/82 .
Þar sést listamaðurinn liggja á beði úr grjóti og torfi með hauga af skóm , brauði og bókum yfir sér ; eins konar táknmynd fyrir líf Íslendinga í þúsund ár .
Listasafn Íslands keypti Mountain fyrir fimm árum fyrir tíu milljónir króna og er það dýrasta verk sem safnið hefur keypt .
Þegar haft er á orði við Sigurð að verkin séu vissulega ljóðræn en í þeim sé líka ríkulegur húmor , þá segir hann húmorinn hafa komið ómeðvitað inn í þau .
Þá sé mikilvægur munur á því að hlæja að brandara , sem sé hollt og mikilvægt , eða því að " hlæja sig inn í listaverk " .
Hann segir að þótt við hlæjum að yndislegum brandara þá séum við enn á sama stað þegar við hættum að hlæja en þegar við hlæjum okkur inn í myndlistarverk hreyfumst við og erum komin á örlítið annan stað þegar hlátrinum lýkur en þegar hann hófst .
Út úr þessu á réttum tíma – Gerðirðu uppkast að verkunum á sínum tíma eða vannstu þau hratt á staðnum ? " Þau voru alls ekki spontant , " segir Sigurður .
" Ég gerði skissurnar þó aðeins í huganum .
Meðgöngutíminn gat verið mjög langur og það var algengt að ég gerði svona fjögur verk á ári .
Þú veist hvernig þetta er ; maður er ekki að hugsa um verkið í 24 tíma á sólarhring en maður kallar það upp í huganum og snýr því á haus ...
Þetta eru sviðsetningar .
Þrífóturinn var alltaf fastur eins og ég vildi hafa hann , ekkert hreyfður , og ég hafði alltaf einhvern með mér sem " stand-in " þegar ég var að stilla myndunum upp , til að sjá hvernig allt félli inn í rammann .
Síðar fór ég að láta taka pólaroid-myndir af mér í stellingunni sem ég vildi hafa , Ineke konan mín aðstoðaði mig við það .
Og það var allt samkvæmt væntingum og mynd sem ég hafði þróað í huganum , sett á haus , bætt við , tekið af aftur , rétt eins og maður gerir með leir .
Þegar á leið fóru verkin að verða meiri skúlptúr .
Röðin endar á myndinni Mountain og það var hún sem sendi mig út úr þessari fótógrafíu .
Þá tók við fimmtán ára skúlptúrtímabil .
Dramatískir og póetískir skúlptúrar , fígúratífir þó .
" – Var það rökrétt þróun , að skipta frá ljósmyndaverkum í þrívíða skúlptúra ? " Mér fannst ég ekki hafa breyst neitt .
Þetta voru vissulega vinsæl verk og fólk spurði mig hvað hefði valdið þessari breytingu , en ég tók varla eftir henni sjálfur .
" Sigurður bætir við að kallinn sem var í ljósmyndunum – hann sjálfur – hafi þó verið farinn úr verkunum .
" Það er alltaf réttur tími til að koma og réttur tími til að fara .
Ég fór út úr þessu á alveg réttum tíma .
" Flest ljósmyndaverk Sigurðar frá áttunda áratugnum eru svarthvít en sum einnig í lit .
Þetta eru yfirleitt frekar litlar ljósmyndir enda var tækni til að stækka ljósmyndir mikið upp ekki jafngóð og í dag .
" Það er mín skoðun , og flestra annarra , að ljósmyndirnar mínar séu ekkert sérstakar sem ljósmyndir .
Venjulegur blaðaljósmyndari hefur til að mynda meira vald á miðlinum en ég ; ég er ekki að segja mér þetta til hóls heldur til að undirstrika að mér fannst ég vera að gera skúlptúr eða ljóð , ég gerði mér grein fyrir því að ég væri ekki ljósmyndari .
Það er ekki að ég hafi elskað að gera klaufalegar ljósmyndir .
" Hann brosir .
– Þurftu þessar ljósmyndir nokkuð að vera tæknilega fullkomnar ? " Neinei .
Ég líkti þessum ljósmyndum stundum við myndaalbúm , eins og frá ferðalagi , en í staðinn fyrir að þær sýndu ferðalag voru þessar myndir eins og vörður , eins og reynsla eða póesía .
En það er eins gott að ég lét taka myndir af þessari reynslu því annars væru verkin ekki til núna .
" Og honum finnst að enn í dag standi verkin fyrir sínu .
" Já , mér finnst gaman að sjá þau aftur , " segir Sigurður .
" Þau vekja skemmtilega tímasettar minningar .
" 