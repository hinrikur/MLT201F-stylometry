Lífið er leikur einn fyrir Ólaf Þór Jóelsson en hann hefur í tólf ár stýrt tölvuleikjaþættinum Gametíví .
Á döfinni er Fifa 15 leikjamót sem haldið verður á Glaumbar 6. október á vegum FM 957 og Senu .
Hvað eruð þið mörg á heimilinu ? Við erum 4-5 í heimili , en talan lækkar og hækkar eftir því hvort 13 ára guttinn minn er á staðnum , en hann er alltaf reglulega hjá okkur .
Einnig hanga inni tveir kettir .
Hvað áttu alltaf til í ísskápnum ? Mjólk og brauð toppa líklega þennan lista , en það er alltaf einhver öryggistilfinning sem fylgir því að eiga smánammi og haframjöl í hafragrautinn .
Hvað fer fjölskyldan með í mat og hreinlætisvörur á viku ? Alltof mikið eða í kringum 30-40 þúsund og ekki er ég að strá gullflögum yfir matinn .
Hvar kaupirðu helst inn ? Ég skipti innkaupunum bróðurlega á milli Bónuss , Nettó og Krónunnar , fer eftir stað og stund .
Hvernig sparar þú í heimilishaldinu ? Ég er einfaldlega alltof latur við það og kæmist örugglega ekki á pall á Ólympíuleikum " sparara " .
Hér þarf ég að gera miklu betur .
Hvað vantar helst á heimilið ? Þar sem ég er staddur í miðju líkamlegu átaki myndi ég vilja vaða í einn grjótharðan " blender " sem getur mulið allt .
Blenderinn sem ég er með núna á meira að segja í erfiðleikum með að glíma við banana .
Eyðir þú í sparnað ? Ég tek alltaf reglulega upphæð á mánuði og set í sparnað , svo er ég líka með séreignasparnað , þannig að ég stend ágætlega að vígi þar .
Skothelt sparnaðarráð ? Gera matseðil og versla á mánudögum fyrir alla vikuna .
Geggjað ráð skilst mér og ég vona að ég nái einhverntíma tökum á því .
