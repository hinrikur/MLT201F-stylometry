Flest þekkjum við Ísland sem frón farsældar og hagsældar og dáum landið okkar íss og elda .
Þær kynslóðir sem nú vaxa úr grasi , eða eru á miðjum aldri og rúmlega það , hafa kynnst mildri ásjónu Íslands , síður hinni harðneskjulegu hlið .
Það fengu formæður okkar og forfeður að gera , sem bjuggu við allt önnur og lakari kjör en við í mataræði og húsakosti .
Okkur er sagt að brennisteinsmengun af völdum gossins norður af Vatnajökli mælist nú daglega meiri en fjórföld slík mengun í gervallri Evrópu .
Læknar segja að fólk með öndunarerfiðleika kenni sér þegar meins af völdum gossins .
Vonandi dregur fljótt úr illum fylgikvillum þess .
En þetta minnir á fyrri tíð og reyndar nýlega reynslu manna á suðausturhorninu af völdum gossins í Grímsvötnum og áður Eyjafjallajökli .
Þá varð allt svart , búpeningur féll að einhverju leyti og lífið varð mörgum óbærilega erfitt .
Þó er langt frá því að jafna megi við erfiðustu ár fyrri tíðar þegar saman fóru miklar náttúruhamfarir , erfitt tíðarfar og húsakosturinn og allur aðbúnaður eins og hann var .
Illræmdust úr endurminningum þjóðarinnar að þessu leyti eru móðuharðindin á níunda áratug 18. aldar þegar gaus í Lakagígum samfara miklum jarðskjálftum .
Nær 10 þúsund manns eða 20% þjóðarinnar létust af völdum harðindanna og af búfjárstofni er talið hafa fallið um 11 ½ þúsund nautgripa ( 53% ) , 190 þúsund sauðfjár ( 82% ) og 28 þúsund hrossa ( 77% ) ! En Íslendingar náðu sér aftur á strik enda jafnan til fólk sem sté fram til að stappa stálinu í þjóðina .
Í riti Hannesar biskups Finnssonar , Mannfækkun af hallærum , sem kom út eftir móðuharðindin er rakin harðindasaga Íslands allt frá landnámi til loka 18. aldar .
Boðskapur bókarinnar var afdráttarlaus .
Íslendingar mættu aldrei missa móðinn þótt á móti blési : " En þó Ísland sé hallærasamt , þá er það ei óbyggjandi , þau góðu árin eru miklu fleiri en þau hörðu ; líka og , þó á vorri tíð hafi áfallið stórharðindi , þá hafa forfeður vorir , hvörja oss er svo tamt að prísa miklu sælli en vér erum , haft aungu minni né færri harðæri að reyna ; hefir landið þó þess á milli oftast náð sér aftur , fætt sín börn og framleitt margan merkismann ...
" Það er umhugsunarvert að jafnan þegar á móti blæs og Ísland sýnir harðneskjulega ásýnd leitar hugurinn í þennan farveg .
Þannig las ég athyglisverða grein Guðmundar Jónssonar sagnfræðings í Sögu 2009 , einmitt þegar Íslendingar áttu í þrengingum , að þessu sinni af mannavöldum .
Guðmundur greindi þar kreppusögu Íslands og minnti á boðskap Hannesar Finnssonar .
Kannski er það ekki heldur tilviljun að það skuli hafa verið árið 1970 að þeir Jón Eyþórsson og Jóhannes Nordal stóðu að útgáfu á Mannfækkun af hallærum .
Þá þurftu Íslendingar svo sannarlega á því að halda að stappa stálinu hver í annan .
Það vita þeir sem muna síðustu ár sjöunda áratugarins en þá reið yfir alvarleg kreppa , sem átti upptök í sjávarútvegi , með fjölda-atvinnuleysi og brottflutningi af landinu .
En alltaf birti upp að nýju .
Og alltaf var einhver til að minna okkur á það ! Ögmundur Jónasson ogmundur@althingi.is 