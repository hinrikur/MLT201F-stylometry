Á undanförnum árum hafa komið fram á sjónarsviðið vefsíður sem bjóða neytendum nýjan valkost í gistingu þegar ferðast er .
Vefir á borð við Airbnb leyfa almenningi að leigja ferðalöngum auka herbergi á heimilinu , heilu íbúðirnar og jafnvel heilu húsin og hallirnar .
Fyrir eigandann þýðir þetta ágætis aukatekjur og fyrir ferðalanginn er þessi tegund gistingar iðulega ódýrari en að dvelja á hóteli .
Margir eru líka á því að það geri ferðina ánægjulegri að búa inni á heimamanni sem getur veitt selskap og ábendingar um hvað er best að skoða .
Úttekt á vegum rannsóknarfyrirtækisins Pricenomics leiðir hins vegar í ljós að það er ekki alltaf ódýrara að velja gistingu í gegnum Airbnb og munurinn á verði hótels og heimagistingar getur verið mismikill eftir borgum .
Framboð og eftirspurn Rannsóknin einblíndi á bandarískar borgir og reiknaði út að að jafnaði kostar heil íbúð á Airbnb 21,2% minna en hótelherbergi .
Að leigja stakt herbergi í heimahúsi kostaði að jafnaði 49,5% minna en hótelherbergi .
Rétt er að taka fram að erfitt er að bera saman mismunandi hótel í mismunandi gæðaflokkum og íbúðir og herbergi af mismunandi toga .
Í íbúð hefur fólk aðgang að þægindum á borð við eldhús og þvottavél en á hóteli er aftur á móti iðulega hægt að finna líkamsrækt , njóta herbergisþjónustu og ýmissa annarra þæginda sem hótelið kann að bjóða .
Leigð herbergi bjóða líka upp á mismikið næði , og ef gesturinn þarf t.d. að deila baðherbergi með öðrum heimilismeðlimum væri nær að bera verð saman við farfuglaheimili .
Eins verður að muna að hótel eru oft staðsett nær ferðamannastöðum á meðan heimahús eru eðli málsins samkvæmt oftar í íbúðahverfum .
Hótelin ráða í Las Vegas Þá breytist myndin þegar ferðast er til smærri borga , þar sem framboðið á heimagistingu er minna .
Þar minnkar verðbilið á milli Airbnb og hótela og í sumum tilvikum verður heimagistingin töluvert dýrari .
Þannig má reikna með að ódýrara sé að gista á hóteli í glysborginni Las Vegas .
Þar kostar dæmigerð hótelnótt 94 dali en Airbnb íbúð 135 dali .
Eru hótelin einnig ódýrari kostur í Houston , að jafnaði á 87 dali fyrir nóttina á meðan Airbnb-gisting kostar að meðaltali 100 dali .
Í borginni Tucson í Arizona er meira að segja ekki mikill munur á hótelgistingu og að leigja stakt herbergi gegnum Airbnb , 69 dalir á móti 60 dölum .
Er rétt að bæta við að gagnrýnendur hafa bent á þann veikleika í rannsókninni að Pricenomis miðaði við listaverð hótelanna , þ.e. það verð sem boðið er þegar herbergið er pantað beint í gegnum hótelið .
Er mjög oft hægt að finna sömu herbergi í boði á afsláttarkjörum á bókunarsíðum á borð við Travelocity og Hotels.com .
Er því góð regla áður en ferðast er að gera vandaðan samanburð á milli valkosta og ganga ekki að því sem vísu að annaðhvort hótelin eða heimagistingin séu ódýrari .
