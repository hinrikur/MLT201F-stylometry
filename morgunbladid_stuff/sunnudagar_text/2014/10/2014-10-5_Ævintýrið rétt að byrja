Hátæknisetur Alvogen hefur ráðið listmálarann Hjalta Parelius í stórt og mikið verkefni , að mála þrjú stór verk í húsinu , alls 100 fermetra að stærð .
Hjalta þykir það mikill heiður og er þakklátur fyrir að vera treyst fyrir verkefninu sem er aðeins byrjunin á upprennandi ferli .
Gunnþórunn Jónsdóttir gunnthorunn@mbl.is Listmálarinn Hjalti Parelius er um það bil að hefjast handa við eitt stærsta málverk hér á landi síðan Jón Stefánsson og Jóhannes Kjarval máluðu myndir sínar í Landsbankanum fyrir um fimm áratugum .
Verkið er gríðarlega umfangsmikið eða um 100 fermetrar og skiptist upp í þrjár einingar .
Minnsta verkið verður um 14 fermetrar að stærð , næsta um 40 fermetrar og hið stærsta um 60 fermetrar .
" Ég fékk símtal frá Alvogen og var spurður hvort ég gæti verið laus næstu tvö árin .
Ég var því svolítið gapandi eftir símtalið , " segir Hjalti .
" Þetta er gríðarlegur flötur sem um ræðir og mjög krefjandi að búa til verk sem virkar í þessari stærð .
Við erum ekki að taka minni mynd og teygja hana upp heldur verður myndin að virka sem stórt verk .
Ég er mjög þakklátur fyrir að vera treyst fyrir svona verkefni .
" Allri skipulagsvinnu að verkinu hjá Alvogen er lokið og nú situr Hjalti við hugmyndavinnu að verkinu .
Vatnaskil í hruninu Hjalti stundaði nám á listnámsbraut við Fjölbrautaskólann í Breiðholti og síðar við Danmarks Designskole .
Hann er þekktastur fyrir olíumálverk þar sem teiknimyndir eru í forgrunni .
Hjalti hefur haldið á annan tug einkasýninga ásamt nokkrum samsýningum .
Áður en listin hreif Hjalta með sér starfaði hann sem grafískur hönnuður á arkitektastofu en segist ekki hafa átt annarra kosta völ en að fylgja draumum sínum eftir að honum var sagt þar upp í kjölfar efnahagskreppunnar .
Þá tók hann pensil í hönd og hóf að skapa list til að halda heilsunni .
" Ég fann mig ekkert sérstaklega í því starfi .
En ég var alltaf að vinna og hafði því ekki tíma til þess að mála .
Þegar ég missti vinnuna þá hugsaði ég með mér að nú hefði ég engar afsakanir fyrir því að mála ekki svo ég ákvað því að gera það sem mér þykir skemmtilegt í stað þess að leggjast í volæði og þunglyndi eftir uppsögnina .
" Á Ljósanótt árið 2009 fékk hann tækifæri til þess að koma sér og sínum listaverkum á framfæri og hefur verið á flugi síðan þá .
" Þegar ég tók þátt í Ljósanótt þá byrjaði þetta ævintýri fyrir alvöru .
Ég fékk góðar móttökur og ég áttaði mig á því að þetta er það sem ég á að vera að gera .
" Hann segir það mikil forréttindi að hafa fundið sinn stað enda sé enginn sáttur í lífinu á rangri hillu .
" Í hvaða starfi sem maður tekur sér fyrir hendur , þá vinnur maður mun betur ef maður finnur þörf fyrir sig .
Þá væru fleiri vel unnin störf .
" Málverkin góð tjáningarleið Hjalti er alinn upp á heimili sem var mikið skreytt með fallegum listaverkum , allt frá Jóni Engilberts að Erró og þar fram eftir götunum .
Hann sótti listasýningar reglulega á yngri árum með foreldrum sínum og var sjö ára gamall þegar hann sótti sýningu Picasso sem var á Kjarvalsstöðum árið 1986 .
" Það var mín fyrsta alvöru listasýning og ég man að þegar ég kom heim þá málaði ég mynd í Picasso-stíl .
Myndin er ennþá til heima hjá mömmu og er afskaplega svipuð þeirri mynd sem ég var undir áhrifum af .
Listin hefur því lengi verið í manni .
" Hjalti segir málverkin skemmtilega leið til þess að tjá sig og vill ekki meina að málverkið sé að líða undir lok .
" Margir nútímaþenkjandi telja að málverkið sé úreltur miðill , en ég er alls ekki sammála því .
Ég tel að málverkið muni lifa áfram .
Það er áþreifanlegt , þetta er söluvara og þetta er það sem gerir heimilin persónuleg .
" Sjálfur er Hjalti undir áhrifum af Erró , Roy Lichtenstein , Andy Warhol , Öyvind Fahlström og fleiri popplistamönnum .
Auk þess leitar hann að innblæstri í eigin samfélagi .
Ekki friður fyrir hugmyndum Aðspurður hvort hann sé mikið fyrir teiknimyndir , í ljósi listaverka sinna , svarar hann því játandi .
" Já , ég hef alltaf horft mikið á teiknimyndir og ég geri það enn .
Ég nota það sem afsökun að horfa á þær með börnunum mínum en ég vil helst sjá þær með ensku tali , brandararnir eru betri þannig , " segir Hjalti og hlær en sjálfur átti hann fleiri þúsund Andrésblöð sem pjakkur .
" Það er líka svo gaman að mála þessar myndir sem ég mála , því þá held ég svolítið í æskuna .
Ég má verða 12 ára aftur .
" Hugmyndirnar streyma inn hjá listamanninum sem segist fá hugmyndir allan sólarhringinn .
Ákveðið lúxusvandamál myndu flestir segja .
" Ég fæ í raun og veru engan frið fyrir hugmyndum .
Ég er alltaf að fá einhverjar hugmyndir hvort sem ég er að leggjast til rekkju , fara í sturtu eða keyra Reykjanesbrautina .
Ég mun halda áfram að keyra til Keflavíkur bara til þess að geta keyrt Reykjanesbrautina og fengið hugmyndir , " segir Hjalti sem er nýfluttur frá Keflavík á höfuðborgarsvæðið .
" Ég er því heppnastur með það og það er nóg af hugmyndum að vinna úr .
Að mála er aðeins einn áfangi í verkinu .
Það getur hver sem er lært tæknina við að mála en það að fá góða hugmynd er grunnurinn að verkinu .
Ef hugmyndin er ekki góð þá er verkið ekki gott .
" 