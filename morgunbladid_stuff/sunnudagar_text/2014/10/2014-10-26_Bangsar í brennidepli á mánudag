Alþjóðlegur bangsadagur er haldinn hátíðlegur víða á mánudag , 27. október .
Bókasöfn víða um land eru til að mynda með einhvers konar dagskrá auk þess sem grunnskóla- og leikskólabörn mæta mörg hver með bangsa í skólann í tilefni bangsadagsins á mánudag .
Ástæða þess að einmitt þessi dagur , 27. október , er valinn sem alþjóðlegur bangsadagur er sú að dagurinn er fæðingardagur Theodore Roosevelts Bandaríkjaforseta .
Sagan segir að forsetinn , sem jafnan var kallaður Teddy , hafi farið eitt sinn á bjarnarveiðar í Missisippi árið 1902 en þegar kom að því að skjóta bjarndýr hafi hann neitað að gera það sjálfur .
Úr þessari sögu varð til skopteikning í bandaríska blaðinu The Washington Post þar sem björninn var orðinn að litlum húni .
Í kjölfarið tók verslunareigandinn Morris Michtom sig til og hóf að framleiða brúna leikfangabangsa sem hann nefndi " Teddy ' s Bear .
" Bangsarnir urðu fljótt vinsælir og á sama tíma var raunar þýskur leikfangaframleiðandi að nafni Steiff sem sýndi svipaðan leikfangabangsa á sýningu í Leipzig sem einnig naut vinsælda .
Bangsinn sem leikfang varð því í raun til upp úr skopteikningu þar sem góðlátlegt grín var gert að forseta Bandaríkjanna .
Síðan þá hefur hann komið fram í óteljandi myndum , stærðum og gerðum .
