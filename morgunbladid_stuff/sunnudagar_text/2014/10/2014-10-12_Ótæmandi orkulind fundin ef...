Við viljum meiri orku , takk , helst endalausa orku ! Paradís ! Leitin að orkulind sem aldrei þrýtur og er laus við alla ókosti hefðbundins jarðefnaeldsneytis hefur staðið lengi yfir .
En nú hefur vonin fengið byr í seglin eftir skýrslu sem ítalskir og sænskir vísindamenn hafa gefið út og fjallar um óvæntar niðurstöður tilrauna með E-Cat .
Um er að ræða kjarnorkuofn sem knúinn er örlitlu af nikkeldufti sem blandað er vetni og öðrum efnum , aðallega litíum .
Í ljós kom í mars að mikil umframorka myndaðist í ofninum og það sem ekki vekur síður athygli : engin geislavirkni mældist fyrir utan hann .
Rannsóknastofnun sænska raforkuiðnaðarins , Elforsk , segir að tilraunirnar hafi staðið yfir í mánuð .
Þær fóru fram á vegum Uppsalaháskóla , Stokkhólmsháskóla og háskólans í Bologna og gerð var skýrsla um málið .
" Þar er lýst varmaþróun sem ekki er hægt að skýra með efnabreytingum , " segir í grein á vefsíðu Elforsk .
" Í greiningu á eldsneytinu komu fram augljósar breytingar á ísótópum sem þess í stað benda til þess að um sé að ræða kjarnahvörf við lágan hita .
Þetta gefur til kynna að við getum verið að læra nýja aðferð við að hagnýta okkur kjarnorku , sennilega án þess að því fylgi geislun og geislavirkur úrgangur .
Þessi uppgötvun gæti haft afar mikla þýðingu fyrir orkubúskap heimsins .
" Áður hafa verið gerðar svipaðar tilraunir á vegum Elforsk sem bentu til þess að óútskýrð umframorka myndaðist og þessar nýju , umfangsmiklu tilraunir í tveim löndum hafa staðfest þær niðurstöður .
Kjarnahvörf af þessu tagi eru nefnd lághitakjarnahvörf ( e. Low Energy Nuclear Reactions eða LENR ) .
Ekki er kjarnaofninn stór , aðalhluti hans er aðeins um 20 sentimetrar að lengd og hitinn í ofninum var um 1.400 gráður á Celsíus sem ekki telst mikið í slíkum rannsóknum .
Orkan sem myndaðist var um 1.500 kílóvattstundir , þrisvar til fjórum sinnum meiri en orkan sem var fyrir hendi í eldsneytinu sem var alls eitt gramm .
Ljóst þykir að ef mönnum tekst að framleiða slíka kjarnorku með markvissum hætti og hafa fulla stjórn á ferlinu gæti það umbylt öllu orkukerfi heimsbyggðarinnar .
Hrein orka , orka sem ekki mengar loftið og hefur því lítil sem engin áhrif á loftslag , yrði innan seilingar og yrði auk þess mjög ódýr , að sögn Elforsk .
Ef ...
Það er þetta litla orð sem fær menn til að staldra við áður en þeir selja öll hlutabréfin sín í kolanámum og búa sig undir að raforka verði svo ódýr að rafknúnir bílar sigri heiminn .
Vissulega er nóg til af kolum og gas , olía og bensín er að sumu leyti ákaflega heppilegt eldsneyti í samgöngutækjum vegna þess hve einfalt er að koma því fyrir í sjálfu tækinu , í tankinum .
En jarðefnaeldsneyti mun einhvern tíma þrjóta og það mengar andrúmsloftið .
Þess vegna er brýnt að kanna aðrar leiðir .
Jarðhiti , vatns- og vindorka eru góð viðbót en munu aldrei leysa allan orkuvandann .
Kaldur samruni , hugmynd sem fékk nýtt líf Eitt af því sem lengi hefur vakið vonir er svokallaður kaldur samruni ( e. cold fusion ) atóma .
Kjarnahvörf , samruni atóma , fara stöðugt fram í sólunni , að vísu við nokkurra tugmilljóna stiga hita , og eru því í reynd undirstaða allrar orku jarðarbúa .
En menn vonast til að geta framleitt ótæmandi og mengunarlausa orku við stofuhita úr örlitlu hráefni sem nóg er til af ef þeim tekst að ná stjórn á ferlinu .
Árið 1989 varð mikið írafár þegar tveir heimsþekktir vísindamenn , Martin Fleischmann og Stanley Pons , sögðust hafa framleitt hitaorku sem hlyti að hafa orðið til við kaldan samruna .
Og geislunin væri nánast engin .
En í ljós kom að um misskilning var að ræða og næstu árin var talið að hugmyndin um orkuframleiðslu með köldum samruna væri dauð .
Ef ...
En sumir héldu áfram að reyna og fyrir um áratug fór áhuginn að aukast á ný .
Í Cadarache-skóginum í Provence í sunnanverðu Frakklandi hefur verið hrundið af stokkunum alþjóðlegri tilraunastöð 34 ríkja , Iter , sem kostaði um 13 milljarða dollara , það slagar hátt upp í landsframleiðslu Íslendinga .
Markmið Iter er að finna leið til að nýta kaldan samruna , ofgnótt hreinnar orku .
En ef til vill eru E-Cat-mennirnir í Svíþjóð búnir að finna réttu lausnina .
Ef ...
Auðvitað verður heimurinn friðsæll innan nokkurra áratuga ef E-Cat reynist eitthvað annað en brostin von .
Eða hvað ? Vandinn er að tekjutapið hjá ríkjum sem ráða yfir miklu af olíu og gasi yrði gríðarlegt .
Nóg er að minna á olíuríkin við Persaflóa sem framleiða nær ekkert til útflutnings nema olíu og gas .
Helmingur af útflutningstekjum Norðmanna er vegna olíu- og gaslinda .
En sama er upp á teningnum í kjarnorkuveldinu Rússlandi .
E-Cat sem heppnast yrði martröð fyrir Pútín og hans menn .
Alþjóðamál Kristján Jónsson kjon@mbl.is Heimurinn gengur fyrir olíu ...
Ef olía væri ekki til yrðum við að finna hana upp .
Robert Bryce , sérfræðingur í orkumálum .
