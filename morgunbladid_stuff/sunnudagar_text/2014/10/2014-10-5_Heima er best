Björg Jónasdóttir , flugfreyja hjá Icelandair , og Halldór Þorlákur Sigurðsson , fyrrverandi flugstjóri hjá Icelandair , nú bóndi á Kálfaströnd I Mývatnssveit , eiga einstaklega fagurt heimili sem Rut Káradóttir hannaði að innan og Ólafur Axelsson arkitekt teiknaði .
Heimilið er fallega innréttað og sækja hjónin innblástur til ýmissa staða , hönnunarverslana , tímarita og annarra fallegra heimila .
" Það gerðist þannig að við tókum eftir fallegu húsi sem Ólafur hannaði , þegar okkur síðan bauðst að byggja á grunni gamla bæjarins á Kálfaströnd I lá beinast við að hafa samband við Ólaf .
Ég tel aðstoð fagfólks mikilvæga ef mögulegt er .
Við höfum í okkar sambúð ávallt leitað til Rutar Káradóttur innanhúsarkitekts þegar til framkvæmda hefur komið , okkar samstarf hefur verið einkar farsælt , " útskýrir Björg .
Aðspurð hverju mikilvægast er að huga að við innréttingu heimilisins segist Björg hafa mikla trúa á Feng Shui hvað varðar heimilið .
" Íslenskar húsmæður hafa verið meðvitaðar um það í gegnum aldirnar , hvað vor- og jólahreingerningarnar skipta miklu máli fyrir heimilið .
Að vera duglegur að losa sig við gamalt dót og ná í nýja orku inn í heimilið sem næst með þessum vor- og jólahreingerningum .
Lífið er breytingum háð , því er mikilvægt að heimilið breytist og þróist með heimilisfólkinu .
" Björg segir hjónin versla úti um allt , þar sem hlutir heilla en stóru hlutina aðallega heima á Íslandi og er Flagline-stóllinn ofarlega á óskalistanum .
Spurð hver sé griðastaður fjölskyldunnar á heimilinu er svarið einfalt : " Heima er best .
" 