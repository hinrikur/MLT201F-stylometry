Stjarnan úr The Big Bang Theory og Christmas Vacation , Johnny Galecki , var gestur Davids Lettermans í vikunni .
Fóru þeir félagar meðal annars yfir ferðalag Galecki hingað til lands í sumar .
" Hvernig var Ísland ? " spurði Letterman og Galecki sagðist hafa verið hrifinn af landi og þjóð .
" Það er eins og að vera á tunglinu en fólkið er frábært .
" Svo fóru þeir félagar yfir snjallforritið Íslendingabók og fannst fyndið að það væri til .
Þá var komið að Letterman .
" Það er tvennt sem ég veit um Ísland .
Annað er að þar eru flestir alkóholistar miðað við höfðatölu í heiminum .
Það er mikið drukkið á Íslandi .
Og svo trúa Íslendingar á álfa .
" Galecki sagðist geta skilið af hverju .
" Það dimmir snemma og ekki mikið um að vera .
En ég skil að Íslendingar trúa á álfa því ég fór í gönguferð um óbyggðir landsins og það hefði ekki komið mér neitt á óvart ef álfar eða huldufólk hefði komið á móti mér því landslagið er þannig .
" Letterman svaraði að það myndi koma sér töluvert á óvart .
" Ef ég væri á göngu og það kæmi álfur á móti mér yrði ég hissa .
" 