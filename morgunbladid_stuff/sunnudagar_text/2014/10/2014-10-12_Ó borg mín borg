Skipulagsfræðingurinn Bjarni Reynarsson gaf á dögunum út ritverkið Borgir og borgarskipulag þar sem farið er vandlega yfir þróun borga á Vesturlöndum , Kaupmannahafnar og Reykjavíkur .
Verkið , sem gefið er út af Skruddu , er um 300 blaðsíður í stóru broti , prýtt um 500 ljósmyndum , kortum og gröfum .
Davíð Már Stefánsson davidmar@mbl.is Í tíu aldir var hér enginn kaupstaður .
Reykjavík á sér því mjög stutta sögu sem hófst með Innréttingum Skúla Magnússonar árið 1751 , " segir Bjarni Reynarsson sem tekið hefur saman skipulagssögu Reykjavíkur og höfuðborgarsvæðisins í bókinni Borgir og borgarskipulag og speglað hana í skipulagssögu borga á Vesturlöndum .
" Ég hef kennt háskólanemum í mörg ár um þróun og skipulag borga og átti því til mikið efni sem var grunnurinn að þessari bók .
Auk þess vann ég á Borgarskipulagi í aldarfjórðung þannig að ég þekki vel skipulagssöguna .
Ég tel að bókin höfði ekki síður til almennings en fagfólks .
Ég afmarkaði viðfangsefnið við vestrænar borgir og fjalla því ekki um borgir í þróunarlöndum , " segir hann en þess má geta að Bjarni lauk doktorsgráðu í borgarlandfræði og skipulagsfræði frá Illinois-háskólanum í Bandaríkjunum árið 1980 .
" Það hefur verið mikið skrifað um sögu Reykjavíkur .
Það hefur þó vantað að gera skipulagssögunni betri skil og setja þróun borgarinnar í samhengi við þróun annarra borga .
Í bókinni eru kynntar erlendar kenningar um borgarskipulag og þau áhrif sem þær höfðu hér á landi .
Ég fer yfir þróun borga í heiminum og tel að við getum lært margt af sögunni .
Bókin sýnir glöggt hvað Reykjavík hefur misst af mörgum stigum í hefðbundnu þróunarferli borga , " segir Bjarni .
Uppbygging bókarinnar " Þetta er viðamikið rit , um 300 blaðsíður með um 500 litljósmyndum .
Bókinni er skipt í þrennt .
Fyrsti hlutinn er um borgir á Vesturlöndum .
Í byrjun er fjallað um borgarfræði og rannsóknir á lífsgæðum í borgum .
Þá er fjallað um fyrstu borgirnar í Mið-Austurlöndum og saga borga rakin fram til dagsins í dag .
Borgir hafa alltaf verið uppspretta menningar og tækninýjunga í heiminum , " segir hann .
" Miðhlutinn er um Kaupmannahöfn , en rætur skipulagssögu Reykjavíkur má rekja til Danmerkur .
Kaupmannahöfn var fyrsta höfuðborg Íslands og var það í tæpar fimm aldir – gluggi okkar til menningar Vesturlanda .
Það er ágætt að minna á það að fyrstu arkitektarnir okkar lærðu allir í Kaupmannahöfn og komu með þau áhrif hingað heim þegar Reykjavík fór að vaxa í byrjun 20. aldar , Rögnvaldur Ólafsson , Guðmundur Hannesson og Guðjón Samúelsson .
Dönsk áhrif voru mikil á fyrri hluta 20. aldar .
Margir af skipulagsstjórum borgarinnar lærðu til að mynda í Kaupmannahöfn .
Fyrsta aðalskipulag Reykjavíkur var auk þess unnið með dönskum ráðgjöfum á sjöunda áratug síðustu aldar , " segir hann .
" Síðasti og stærsti hluti bókarinnar fjallar síðan um þróun byggðar og skipulag Reykjavíkur og höfuðborgarsvæðisins .
Þar eru helstu áföngum í skipulagssögunni gerð skil .
Í lokakafla bókarinnar er svo fjallað um nýlegar rannsóknir og kannanir varðandi þróun borgarinnar sem ég hef unnið að og viðhorf borgarbúa til ýmissa viðfangsefna í skipulagi borgarinnar , " segir Bjarni .
Rætur Reykjavíkur " Helsta skýringin á því að hér byggðust ekki upp verslunarstaðir á fyrri öldum er sú að landsmenn voru bændur og fiskimenn sem stunduðu sjálfsþurftarbúskap ; framleiddu það sem þurfti til daglegs lífs .
Það var því enginn grundvöllur fyrir mörkuðum og verslunarstöðum .
Sýslumenn og stórbændur voru á móti því að hér yrðu byggðir kaupstaðir því þeir voru hræddir um að missa vinnufólkið frá sér , " segir hann .
" Á fyrri hluta átjándu aldar , þegar hagur þjóðarinnar var sem bágbornastur , voru uppi hugmyndir um að skapa meiri fjölbreytni í atvinnulíf landsmanna .
Þá voru nefndir einir sex staðir á landinu þar sem þéttbýli gæti risið .
Reykjavík er þar hvergi nefnd , en Hafnarfjörður kemur til tals í mörgum tillögum .
Þegar Skúli Magnússon fógeti vann að undirbúningi Innréttinganna vann hann greinargerð þar sem hann bar saman kosti Hafnarfjarðar og Reykjavíkur sem staði fyrir nýjan kaupstað .
Hann komst að þeirri niðurstöðu að Reykjavík byggi yfir fleiri kostum og benti á erfiðar samgöngur á landi til Hafnarfjarðar , lítið landrými vegna hraunsins og að engan mó væri að hafa í næsta nágrenni .
Skúli valdi því Reykjavík sem fær síðan kaupstaðarréttindin árið 1786 , " segir Bjarni .
Stiklur úr skipulagssögu " Reykjavík óx hægt á seinustu áratugum 18. aldar og fyrri hluta 19. aldar vegna móðuharðinda og Napóleonsstyrjalda .
Aukin skútuútgerð og sala á saltfiski ýtti undir vöxt byggðar í Reykjavík á seinni hluta 19. aldar .
Flutningur helstu stofnana landsins til Reykjavíkur á fyrri hluta 19. aldar hafði jákvæð áhrif og lagði grunninn að því að Reykjavík varð höfuðstaður landsmanna .
Íbúar Reykjavíkur voru sex þúsund manns um 1900 .
Síðan óx Reykjavík hratt fram undir kreppu og 1927 er gert fyrsta heildarskipulagið fyrir Reykjavík .
Stefnan var sett á að Reykjavík byggðist upp sem þéttur evrópskur bær innan Hringbrautar .
Á fjórða áratugnum var farið að byggja utan Hringbrautar og á tímabilinu 1945 til 1965 voru byggð upp mörg íbúðahverfi fjarri gamla bænum án heildarskipulags .
Hernámið í seinni heimsstyrjöldinni hafði mikil áhrif því braggahverfi risu út um allt bæjarlandið .
Eitt forvitnilegasta tímabil skipulagssögunnar er um 1950 þegar hraðvaxandi bílaeign kallaði á bætt samgöngukerfi .
Margar hugmyndir komu fram um hvernig ætti að skipuleggja byggð og gatnakerfi miðsvæðis á nesinu .
Í bókinni geri ég grein fyrir þeim hugmyndum sem voru á þessum tíma um nýjan miðbæ annars staðar en í Kvosinni , " segir Bjarni .
" Fyrsta aðalskipulagið var unnið með aðstoð danskra sérfræðinga á árunum 1960-1965 .
Þar komu fram tillögur um ný úthverfi , Árbæjar- og Breiðholtshverfi .
Lagður var grunnur að stofnbrautarkerfi höfuðborgarsvæðisins sem við búum við enn í dag .
Upp úr 1980 var farið að skipuleggja Grafarvogshverfi og um síðustu aldamót Grafarholt , Úlfarsfellssvæðið og Norðlingaholt .
Á þessum tíma voru uppi áætlanir um flutningahöfn í Eiðsvík og íbúðabyggð í Geldinganesi .
Tillögur um þéttingu byggðar komu fram um 1980 og hafa borgaryfirvöld lagt stigvaxandi áherslu á að nýta betur borgarlandið .
Í nýjasta aðalskipulagi borgarinnar er stefnt á að 90% af nýjum íbúðum verði innan núverandi byggðar fram til 2030 , " segir hann .
" Þrjár hugmyndabylgjur hafa gengið yfir Reykjavík frá því hún byggðist , í byrjun aldarinnar var það garðborgarstefna .
Um 1960 kom tækniskipulagið til sögunnar þar sem tölvur voru mikið notaðar í útreikningum og þriðja bylgjan var umhverfisstefnan sem var ráðandi í kringum 1987 í framhaldi af Rio-ráðstefnunni , " segir Bjarni .
Tryggja þarf fjölbreyttar húsagerðir " Það hefur verið lenska hér á landi að gagnrýna skipulag borgarinnar .
Að segja að borgin sé óskipulögð er þó fjarri sanni .
Að sjálfsögðu hafa menn mismunandi skoðanir á skipulagi Reykjavíkur og jákvæð og uppbyggileg umræða er nauðsynleg .
Reykjavík er fjölbreytt borg og miðborgin er að breytast hratt með vaxandi fjölda erlendra ferðamanna .
Ég tel að við eigum að fara varlega með fjölgun hótela í miðborginni og varast að ganga ekki á torg og önnur almenningsrými , " segir Bjarni .
" Við þurfum að gæta þess að þétta byggðina ekki of mikið , það þarf að huga vel að skuggamyndunum og varðveita opin rými .
Samgöngukerfið þarf að miðast við fjölbreytta ferðamáta og ekki má gleyma því að meirihluti borgarbúa ferðast um á einkabíl .
Mikilvægt er að auka íbúafjölda í vesturhluta borgarinnar og atvinnu og þjónustu í austurhlutanum til að draga úr ferðaþörf .
Þá er mikilvægt að blanda íbúðum og þjónustu eins mikið saman og kostur er , " segir hann .
" Menn bera stundum Reykjavík saman við evrópskar stórborgir .
Menn tala um Reykjavík , London , París og Róm .
Það er óraunhæft .
Það er mikilvægt að við höldum í sérkenni Reykjavíkur , gömul timburhús og varðveitum yfirbragð eldri hverfa .
Það sem gerir Reykjavík auk þess að hlýlegri borg er sá mikli gróður sem þar er að finna og allar sundlaugarnar okkar .
Reyndar gætum við notað heita vatnið mun meira við mótun umhverfisins .
Því er oft haldið á lofti að allir vilji búa í miðbænum .
Það á ef til vill við um ungt barnlaust fólk en alls ekki alla .
Það sem við þurfum eru fjölbreyttar húsagerðir .
Helmingur íbúða í Reykjavík í dag er í hefðbundnum fjölbýlishúsum .
Við þurfum að varast að byggja eingöngu fjölbýlishús á næstu árum , " segir Bjarni .
Lýðræði og raddir borgarbúa " Lýðræðinu er þannig háttað að kosningar eru á fjögurra ára fresti .
Menn gera áætlanir fram í tímann en að fjórum árum liðnum kemur iðulega nýr meirihluti sem vill vinna hlutina eftir sínu höfði og fylgir ekki eftir áætlunum fyrri meirihluta .
Þessu þyrfti að breyta .
Menn þurfa að fylgja eftir áætlunum og meta með reglubundnum hætti hvernig miðar að settu marki .
Tilfærsla flugvallarins stendur borginni ekki fyrir þrifum á allra næstu árum , en líklega mun hann að lokum vera færður .
Innanlandsflug er mikilvægt fyrir höfuðborgina okkar og flestir flugfarþegar eiga erindi í eða nærri miðborginni .
Erfitt hefur reynst að finna annan stað í stað Vatnsmýrarinnar .
Töluverð uppbygging er áætluð umhverfis flugvöllinn á næstu árum sem verður að teljast jákvætt .
Flugvallarmálið er mjög flókið mál sem finna þarf lausn á áður en langt um líður .
Nú er unnið að endurskoðun svæðisskipulags höfuðborgarsvæðisins .
Ég hef miklar væntingar til þeirrar vinnu , " segir hann .
" Það hefði verið skynsamlegt þegar efnahagslægðin skall yfir okkur árið 2008 að nota tímann til að vinna að rannsóknum og stefnumótun um æskilega framtíðarbyggð , skoða hvað við höfum gert vel og hvað illa .
Það er mikilvægt að kanna vilja og reynslu fólks og fyrirtækja með reglubundnum hætti .
Það þarf að gera viðhorfskannanir reglulega til að styrkja stefnumótun og gera borgina betri .
Við viljum ekki ganga þvert á vilja borgarbúa .
Borgir eru alltaf að breytast .
Reykjavík á eftir að breytast mjög mikið á næstu árum og vonandi verður það í samræmi við vandaða stefnumótun , " segir Bjarni að lokum .
