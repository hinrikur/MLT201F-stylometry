Fyrir fjórum árum lést ungt íslenskt par , Dagbjört Þóra Tryggvadóttir og Jóhann Árnason , í hörmulegu bílslysi í Tyrklandi .
Sex mánaða gamall sonur þeirra , Daníel Ernir , lifði á hinn bóginn af .
Hlaut ekki skrámu .
Ræðismaður Íslands í Izmir , Esat Kardiçali og eiginkona hans , Iclal , sóttu hann á sínum tíma á spítalann og hafa bundist Daníel og fjölskyldu hans miklum vinaböndum .
Þau voru hérlendis á ferðalagi á dögunum .
Orri Páll Ormarsson orri@mbl.is Þegar Esat Kardiçali , ræðismaður Íslands í Izmir , bjó í Kanada í kringum 1980 fór hann til spákonu , Monique að nafni , sem las í lófann á honum .
Færði hún honum margvísleg tíðindi , meðal annars þau að hann myndi eignast tvo syni innan fárra ára og svo þriðja soninn löngu síðar .
Synirnir tveir létu ekki bíða lengi eftir sér en Esat var löngu hættur að gera ráð fyrir þriðja syninum þegar lögreglan heima í Tyrklandi hringdi óvænt til hans miðvikudaginn 20. október 2010 .
Hörmulegt bílslys hafði orðið skammt frá bænum Mugla , þar sem ungt íslenskt par , Dagbjört Þóra Tryggvadóttir og Jóhann Árnason , beið bana .
Rúmlega sex mánaða gamall sonur þeirra , Daníel Ernir , lifði slysið á hinn bóginn af og hafði verið fluttur á spítala .
Esat rauk strax út af fundi og keyrði af stað til Mugla , sem er um þriggja og hálfs tíma akstur frá Izmir .
Þegar hann var kominn langleiðina hringdi yfirlæknirinn á spítalanum í Mugla í Esat til að tilkynna honum að þrátt fyrir ítrekaðar rannsóknir fyndist ekkert að drengnum .
Nema hvað hann var lítillega kvefaður eftir að hafa setið áfram í bílnum eftir slysið , mögulega í heila klukkustund .
" Mér féll allur ketill í eld , " segir Esat sem staddur var á Íslandi á dögunum ásamt eiginkonu sinni , Iclal , sonunum , Emin og Halil , og tengdadótturinni Tugçe .
" Eins og slysinu var lýst fyrir mér gekk ég út frá því að drengurinn væri stórslasaður .
Það var því ótrúlegt að heyra að á honum fyndist ekki svo mikið sem ein skráma .
" Þegar Esat kom á spítalann í Mugla fékk hann að hitta Daníel .
Ekki nóg með það , yfirlæknirinn ætlaðist eiginlega til þess að Esat færi þegar í stað með hann heim .
" Það amar ekkert að barninu og fyrir vikið erfitt að halda því hér , " sagði hann .
Þriðji sonurinn er kominn ! Esat brá við þetta enda hafði hann alls ekki gert ráð fyrir því að taka barnið með sér heim .
Var ekki einu sinni með barnastól í bílnum .
Hann bað því um frest til morguns og fallist var á það .
Áður en Esat yfirgaf spítalann gaf hann sér tíma til að kynnast Daníel og leika aðeins við hann .
Í geðshræringunni hringdi hann í eiginkonu sína .
Það símtal var nokkurn veginn svona : " Sæl , ástin mín ! " " Sæll .
" " Manstu eftir spákonunni í Kanada , Monique ? " " Já , af hverju ? " " Hún hafði rétt fyrir sér .
" " Hvað áttu við ? " " Þriðji sonurinn er kominn .
" " Hvað áttu við , maður ? Hvar ertu eiginlega staddur ? " " Á spítalanum í Mugla .
" " Er allt í lagi með þig ? ! ! ! " Er nema von að aumingja Iclal hafi fengið klums ! Kardiçali-hjónin mæta til viðtals í Hádegismóum íklædd lopapeysum .
Þau eru heimsborgarar en láta samt lítið yfir sér , gætu við fyrstu sýn alveg eins verið bændahjón að vestan .
Viðmótið er afskaplega hlýtt og stutt í brosið – hjá þeim báðum .
Leitun er að þægilegri viðmælendum .
Með þeim eru foreldrar Jóhanns heitins , Halldóra Húnbogadóttir og Árni Ingi Stefánsson .
Með þessu fólki hefur tekist traust vinátta .
En aftur að símtalinu góða .
Þegar Esat hafði útskýrt málið betur fyrir Iclal fór hún á fulla ferð að undirbúa komu Daníels .
" Það var mjög langt síðan ég hafði verið með ungbarn á heimilinu og þess vegna hringdi ég í mágkonu mína , hún á yngri börn , og hún kom mér í samband við barnalækni .
Hann gaf mér holl ráð og benti mér á hvað ég þyrfti að kaupa , svo sem mjólkurduft , teppi og fleira .
Mér varð svo um þetta að ég bað hann að vera áfram við símann ef á þyrfti að halda .
" Hún hlær .
Drengurinn grét aldrei Esat hafði verið í sambandi við íslenska sendiráðið í Kaupmannahöfn , sem hann heyrir undir , til að upplýsa það um slysið og andlát Jóhanns og Dagbjartar .
Nú hringdi hann aftur til að tilkynna að Daníel litli væri ómeiddur og spítalinn vildi að hann færi heim með sér .
Sendiherrann samþykkti það .
Daginn eftir komu hjónin bæði á spítalann að sækja Daníel .
Var hann þá í góðu yfirlæti hjá einni hjúkrunarkonunni sem hafði meðal annars gefið honum brjóst .
" Ég hafði stungið upp á þessu , yrði því komið við , " segir Esat .
" Drengurinn hafði orðið fyrir miklu áfalli og ég gekk út frá því að brjóstagjöf myndi róa hann .
" Það sem Esat vissi ekki á þeirri stundu var að Dagbjört hafði ekki verið með son sinn á brjósti .
Gat það ekki þar sem hún hafði nýlokið erfiðri krabbameinsmeðferð .
Tyrklandsferðin var farin til að halda upp á það en fjölskyldan var búsett í Danmörku .
Að öllum líkindum var þetta því eina nóttin sem Daníel nærðist á brjóstamjólk .
Kardiçali-hjónin féllu strax kylliflöt fyrir Daníel .
" Það er varla hægt að hugsa sér fallegra og betra barn .
Hann grét aldrei meðan hann var í okkar umsjá , " rifjar Iclal upp .
" Við byrjuðum á því að leika okkur saman og ég spilaði fyrir hann Hnotubrjótinn eftir Tsjajkovskíj .
Það líkaði honum vel .
Þetta var mun auðveldara en mig óraði fyrir ; engin vandamál .
" " Annað en börnin okkar ! " skýtur Esat sposkur inn í .
Öðrum syninum , Emin , sem situr til borðs með okkur , er skemmt .
Slysið vakti gríðarlega athygli í Tyrklandi og fjölmiðlar voru fljótir að gefa Daníel nafnið " kraftaverkabarnið " .
" Skyldi engan undra , " segir Iclal .
" Börn eru það mikilvægasta í lífi okkar allra .
Eins hörmulegt og slysið var og sorg aðstandenda Jóhanns og Dagbjartar mikil þá var Daníel ljósið í myrkrinu .
" Fjölmiðlar tjölduðu á tröppunum Símtölum rigndi yfir hjónin .
Allir vildu vita hvernig " kraftaverkabarnið " hefði það , sumar konur vildu gefa Daníel brjóst og aðrar ættleiða hann .
" Tyrkneska þjóðin var greinilega djúpt snortin , " segir Esat .
Raunar fannst þeim áhugi fjölmiðla helst til mikill , blaðamenn og ljósmyndarar tjölduðu nánast á tröppunum hjá þeim í Izmir fyrstu dagana .
" Þetta var frekar óþægilegt , sérstaklega þegar við fórum út úr húsi með drenginn .
Nánast eins og paparazzi-stemning sem við áttum alls ekki að venjast .
" Enn eimir eftir af þessum áhuga .
" Það kom kona til okkar á tónleikum í vor og spurði hvort við værum ekki örugglega hjónin sem önnuðumst um Daníel litla .
Hún vildi endilega vita hvernig hann hefði það , " segir Iclal .
Innan fárra daga komu aðstandendur Jóhanns og Dagbjartar út að sækja Daníel litla .
Traust vinátta tókst strax með þeim og Kardiçali-hjónunum .
" Við erum afskaplega þakklát fyrir að Daníel skyldi lenda hjá svona góðu fólki , " segir Halldóra Húnbogadóttir , amma Daníels .
Eiginmaður hennar , Árni Ingi Stefánsson , tekur í sama streng : " Við fórum fjögur út , ég , Stefán Friðfinnsson , Gunnar Tryggvason , bróðir Dagbjartar , og Úlfhildur Áslaug Leifsdóttir , eiginkona hans , sem tóku Daníel að sér .
Við vorum hjá Kardiçali-hjónunum í hér um bil viku og þau reyndust okkur í alla staði afskaplega vel við þessar erfiðu aðstæður .
" Ert þú ekki afi Daníels litla ? Hann bendir á að starf ræðismanns sé launalaust og aðdáunarvert sé hversu mikið Kardiçali-hjónin hafi lagt á sig fyrir Daníel .
" Við margbuðum þeim að taka þátt í kostnaði meðan við vorum úti en þau máttu ekki heyra á það minnst .
Þess vegna ákváðum við að bjóða þeim hingað í heimsókn , " segir Árni .
Til gamans má geta að Kardiçali-hjónin reka barnaskóla í Izmir og hafa nefnt eina stofuna í höfuðið á Jóhanni og Dagbjörtu .
Árni og Halldóra segja hlýjuna raunar hafa náð langt út fyrir heimili Kardiçali-hjónanna .
Fljótlega eftir að þau komu út var Árni að kaupa dagblöð , sem vitaskuld voru uppfull af fréttum um Daníel og slysið , þegar bláókunnug kona gaf sig á tal við hann .
" Ert þú ekki afi Daníels litla ? " spurði hún .
Þegar Árni svaraði játandi faðmaði hún hann innilega að sér .
" Okkar reynsla af Tyrkjum er sú að þeir séu afskaplega hlýtt og gott fólk , " segir Árni .
Kardiçali-hjónin eru í góðu sambandi við fjölskyldu Daníels og hafa nú í tvígang komið til Íslands að hitta hana .
Þá hafa aðstandendur Daníels farið utan til að hitta þau , síðast voru Árni og Halldóra í Tyrklandi í sumar ásamt Gunnari , Úlfhildi og börnum þeirra .
Sá stutti elst upp í góðu yfirlæti hjá Gunnari og Úlfhildi , ásamt þremur börnum þeirra .
Kardiçali-hjónin segja frábært að sjá hann vaxa og dafna í þeim fríða systkinahópi og " kraftaverkabarnið " sé augljóslega í mjög góðum höndum .
" Daníel hefur ekkert breyst , bara stækkað , " segir Iclal hlæjandi .
Þetta er fjölskylda mín ! Gunnar Tryggvason og fjölskylda tengjast Tyrklandi traustum böndum og hann er nú heiðurskonsúll Tyrklands á Íslandi .
" Mér finnst þetta fólk vera fjölskylda mín í dag .
Ég lít á Árna sem bróður minn , " segir Esat og klappar vini sínum á öxlina .
" Ekki óraði mig fyrir því að þetta ræðismannsstúss mitt myndi leiða mig í þessa átt .
En svo lengi lærir sem lifir .
Úr því þetta hörmulega slys þurfti að eiga sér stað er alla vega jákvætt að það hafi stuðlað að þessari ómetanlegu vináttu .
Þegar Guð lokar einum dyrum opnar hann gjarnan aðrar .
" Leið eins og ég væri geimvera Esat Kardiçali hefur verið ræðismaður Íslands í Izmir frá árinu 2000 .
Íslenskum ferðamönnum fór á þeim tíma ört fjölgandi í Tyrklandi og utanríkisþjónustan fór að svipast um eftir ræðismönnum til að greiða götu þeirra ef með þyrfti .
Bent var á Esat og eftir fund með sendiherra Íslands í Kaupmannahöfn , Helga Ágústssyni , ákvað hann að slá til enda þótt hann hefði engin tengsl við landið .
Esat segir mál Daníels vitaskuld langeftirminnilegast frá þessum tíma .
Oftar en ekki sé um smærri viðvik að ræða , týnd vegabréf eða annað slíkt , en einu sinni aðstoðaði hann veikan mann að komast heim .
Hann náði sem betur fer fullri heilsu .
" Síðan koma sumir og reyna að selja fisk , " segir Esat brosandi .
Spurður hvort hann borði sjálfur íslenska fiskinn kinkar hann ákafur kolli .
" Að sjálfsögðu .
Íslenski fiskurinn er mikið lostæti .
" Esat er í sinni fimmtu heimsókn til Íslands og er löngu fallinn fyrir landinu .
" Ísland er einstakt hvað varðar náttúru og hreinleika .
Áðan klifraði ég upp á vörðu við eitthvert vatn .
Hvað heitir það aftur , Árni minn ? " " Þórisvatn , " svarar Árni um hæl .
" Einmitt , " heldur Esat áfram .
" Þegar ég horfði yfir vatnið og eyðimörkina í kring leið mér eins og ég væri geimvera ! " Hann hlær .
Sterkt tónlistarlíf Iclal tekur í sama streng .
" Við höfum ferðast mjög víða og erum alls ekki óvön því að sjá ís og eld .
Bara ekki á sama tíma .
Það er ekkert land eins og Ísland .
Það er einstakt .
" Hjónin segja fólkið ekki síðra .
Það sé upp til hópa hlýtt og gestrisið .
" Svo er það Harpa , " segir Esat .
" Það er ótrúlegt að svona lítil þjóð eigi svo glæsilegt tónlistarhús .
Það sýnir og sannar gæði samfélagsins .
Menning og listir eru snar þáttur í lífi hverrar þjóðar og þurfa vettvang til að vaxa og dafna .
Í því tilliti kemur Harpa sannarlega í góðar þarfir .
" Iclal , sem starfar sem píanisti og kórstjóri , segir gæði íslenskrar tónlistar hafa komið sér þægilega á óvart .
" Ég hef keypt mikið af íslenskri tónlist á geislaplötum á ferðum mínum hér og orðið mjög hrifin .
Svo hrifin raunar að ég var með þáttaröð um íslenska tónlist í útvarpi heima í Tyrklandi .
Ég fékk sterk viðbrögð við þeim þáttum .
Tyrkir eru greinilega forvitnir um íslenska tónlist .
" Hún ber sérstakt lof á yngri tónskáldin .
Þau séu mörg hver í mjög háum gæðaflokki og augljóslega undir sterkum áhrifum frá hinni stórbrotnu náttúru Íslands .
