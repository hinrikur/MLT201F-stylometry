Bók Gísla Pálssonar um Hans Jónatan , þrælinn sem settist að á Djúpavogi árið 1802 , mun koma út á ensku .
Hans Jónatan er fyrsti svarti maðurinn sem vitað er til að sest hafi að hér á landi .
Í viðtali ræðir Gísli um bókina og hinn óvenjulega Hans Jónatan sem var ákveðinn í því að verða frjáls .
Kolbrún Bergþórsdóttir kolbrun@mbl.is Hans Jónatan – Maðurinn sem stal sjálfum sér , er afar áhugaverð bók eftir Gísla Pálsson , prófessor í mannfræði .
Í bókinni segir Gísli sögu Hans Jónatans sem fæddist á Jómfrúreyjum , var sonur svartrar ambáttar og hvíts manns , fór til Danmerkur og fylgdi þá Schimmelmann-fjölskyldunni sem hann var þræll hjá , gekk í herinn en eftir það var réttarhald um eignarhald yfir honum .
Hann strauk og settist að á Djúpavogi árið 1802 , kvæntist íslenskri konu , eignaðist með henni börn og varð verslunarmaður og bóndi .
Hans Jónatan er fyrsti svarti maðurinn sem vitað er til að sest hafi að á Íslandi .
Gísli er fyrst spurður hvenær hann hafi fyrst heyrt af Hans Jónatan .
" Ég var staddur í Jónshúsi í Kaupmannahöfn þar sem ég var að grúska í fræðum og sá fyrir hreina tilviljun einn þátt af fjórum í seríu um danska þrælasögu , " segir hann .
" Þessi eini þáttur sem ég sá fjallaði að hluta til um Hans Jónatan og afkomendur hans og ég sá þar viðtal við fólk sem ég þekkti , Dagnýju Ingimundardóttur í Vestmannaeyjum og hennar fólk .
Ég sperrti eyrun , tók saman nótur og eftir að heim var komið hringdi ég í einn afkomendanna sem gaf mér fjölmargar upplýsingar og þá varð ekki aftur snúið .
Mikil vinna liggur að baki þessari bók , ég var með aðstoðarfólk á sumrum við að taka fyrir mig viðtöl og leita í skjalasöfnum og síðustu tvö ár hef ég verið á bólakafi í þessari sögu , farið í ferðalög , tekið viðtöl og setið við skriftir .
Í bókinni styðst ég við mína mannfræðilegu þjálfun til að fjalla um stórar spurningar um okkur og hina .
Þarna kemur maður utan úr heimi í nokkuð einsleitt íslenskt samfélag sem var tiltölulega lokað .
Þetta vekur grundvallarspurningar um hörundslit og kynþátt , en fjölbreytni mannsins er klassískt viðfangsefni í mannfræði , við erum ólík og hvernig eigum við að tala um það ? " Hans Jónatan settist að á Djúpavogi árið 1802 og fyrirfram hefði maður ætlað að honum hefði verið tekið illa út af hörundslit , en í bók þinni kemur fram að svo var ekki , sem er kannski nokkuð merkilegt .
" Það virðast engin merki um vondar viðtökur í frásögnum fólks sem hitti hann fyrir austan .
Í frásögnum er talað um hann sem múlatta , negra eða dökkleitan .
Hann hefur verið eitthvað dekkri en maðurinn á næsta bæ en Íslendingar höfðu ekki neitt viðurkennt flokkunarkerfi til að fella það í og hann hefur ekki goldið þess að vera öðruvísi en aðrir .
" Hvernig persónuleiki heldurðu að hann hafi verið ? " Ég hef mikið velt því fyrir mér .
Það er ekki til mikið af heimildum um hann en ég sé hann fyrir mér sem lágvaxinn , snaggaralegan , greindan , hreinskiptinn og ákveðinn .
Einn afkomandi hafði það eftir móður sinni að Katrín eiginkona hans hefði sagt : Ég hef allan minn heiður frá Jónatan .
Hann féll frá ungur , rúmlega fertugur , og hún var ein með börn þeirra tvö í sex ár og giftist síðan sæmilega stæðum manni , Birni Gíslasyni , sem varð hreppstjóri , og þeim varð ekki barna auðið .
Hans Jónatan var þekktur fyrir greiðvikni og heiðarleika og virðist hafa rekið búðina á Djúpavogi með tapi .
Mér finnst líklegt að hann hafi aumkað sig yfir fátæka sveitunga sína og dregið að rukka þá .
" Dramatísk leit að ritara Þú kemur með nýja kenningu um faðerni hans , blasti það fljótlega við þér ? " Ég var langt kominn með bókina þegar mér virtist þetta blasa við .
Afkomendur Jónatans hafa oftast talað um tvo möguleika og lengi vel gaf ég mér að önnur hvor kenningin væri rétt .
Annars vegar var það Schimmelmann sem átti ambáttina , móður Jónatans , en alþekkt var að herrarnir misnotuðu ambáttirnar .
Stundum þótti þeim vænt um ástkonur sínar og börn þeirra og ein hugsanleg túlkun á þessari sögu var að Schimmelmann hefði átt Hans Jónatan , kannski verið hlýtt til hans og reynst honum vel en reynt að fela faðernið .
Dæmi voru um slíkt .
Hin kenningin er sú , sem er munnmæli í ættinni , að maður af virtri og valdamikilli ætt í Danmörku , Moltke-ætt , hefði átt hann .
Mér fannst þessar tilgátur ekki alveg ganga upp , þótt ekki væri auðveldlega hægt að vísa þeim á bug .
Eftir langar samræður við bandaríska og danska sagnfræðinga og mannfræðinga fór ég að skoða aðrar leiðir og þeir sem best þekktu til sögðu mér að taka mark á þeim skjölum sem ég hefði aðgang að .
Þá rýndi ég aftur í fæðingarvottorð Hans Jónatans og þar stendur að móðir drengsins sé negri , ambátt Schimmelmanns , og " orðrómur hermi að faðirinn sé ritarinn " .
Ef ég tek mark á þeirri einföldu en kannski margræðu staðhæfingu þá ætti ég að leita að ritara .
Þetta var dramatísk leit .
Sérfræðingar mínir sögðu að þrír ritarar kæmu til greina og einn þeirra bjó undir sama þaki og Schimmelmann , var einkaritari hjónanna um skeið og hét Gram .
Í einhverjar vikur og mánuði vissi ég ekkert meira um þennan Gram en fann svo skjal í Þjóðskjalasafninu í Kaupmannahöfn sem er undirritað af " H. Gram " .
Aðstoðarkonu minni datt í hug að Hans Jónatan héti sama nafni og pabbinn og H í nafni Gram stæði því fyrir Hans .
Nokkrir " Hans Gram " fundust á vefnum og einn þeirra var maðurinn sem ég var að leita að , sagður vera ritari hjá Schimmelmann á þessum tíma .
Ég leitaði að upplýsingum um þennan Gram og fann ættartölu og ýmislegt er varðaði lífshlaup hans á skjalasöfnum í Bandaríkjunum .
Þá lá allt á borðinu varðandi manninn .
Þetta var mikil uppgötvun og umturnaði mörgu í túlkun á sögunni .
Ég þurfti ekki lengur að vera bundinn hugmyndinni um að Schimmelmann hefði verið að dekra við launson sinn .
Þessi kenning mín um faðernið er líklega umdeild meðal afkomenda og þótt sumir þeirra hafi gaman af þessari sögu segjast þeir ekki endilega samþykkja hana .
Ég er einfaldlega að segja söguna eins heiðarlega og ég get miðað við gögnin sem ég hef .
Það er fræðilega mögulegt að sanna eða afsanna þesa tilgátu með erfðarannsóknum og ég tel víst að það verði gert .
" Það er langlíf saga að Davíð Oddsson sé einn af afkomendum Hans Jónatans , sem mun ekki vera rétt .
Þú hlýtur að hafa heyrt þá sögu ? " Stefán Jónsson festi þessa sögu líklega í sessi í ágætri ritgerð , en hvaðan hann fékk hana veit ég ekki .
Engin mynd er til af Hans Jónatan en ég hef beðið afkomendur hans að senda mér eintök af elstu ljósmyndum sem til eru af ættinni .
Þar eru nokkrir karlmenn sem hafa dökkt yfirlit og eru með krullað hár og þykkar varir .
Stundum hefur verið sagt að það séu líkindi með Davíð Oddssyni og þeim .
Ég legg ekkert mat á það en sagan er ótrúlega lífseig .
Sumir af þessum afkomendum hafa sagt mér að þegar þeir hafa talað um uppruna sinn og skýrt hann þá kæmi alltaf að ákveðnum punkti í samræðunum þar sem spurt væri : Ertu þá frænka / frændi Davíðs Oddssonar ? Nú hafa birst greinar um að ekkert sé hæft í þessu , en það er eins og sagan neiti að hverfa .
Á síðustu árum hef ég kannski sagt hundrað manns að ég sé að vinna að þessari sögu og 95 eða svo í þessum hópi hafa sagt : Já , er ekki Davíð Oddsson tengdur honum .
" Hefurðu orðið var við að afkomendur Hans Jónatans séu stoltir af honum ? " Jú , núna eru þeir það .
Sumir þeirra tala af stolti og gleði um svertingjann í sér .
Þetta minnir á Black is Beautiful-hreyfinguna í Bandaríkjunum á sjöunda og áttunda áratug síðustu aldar sem ég kalla í bókinni : Svart er smart .
Í sumum viðtalanna við afkomendur Jónatans kom fram að amma eða afi hefði þverneitað að ræða þennan svarta uppruna .
Þegar sjálfstæðisbaráttan var í hápunkti þótti ekki fínt að eiga svartan forföður , þá áttu menn að vera skjannahvítir , ljóshærðir og bláeygðir .
" Kemur á enskan markað Það er auðvelt að sjá fyrir sér að saga Hans Jónatans eigi erindi út fyrir landsteinana , áttu von á að svo verði ? " Ég hef alltaf hugsað þessa sögu þannig .
Ævi þessa einstaklings endurspeglar svo margt , þarna eru menningarárekstrar , kynþáttahyggja , mannréttindabarátta , ástarsaga , sykurheimurinn og dramatískt lífshlaup sem skírskotar til margra , líka úti í hinum stóra heimi .
Í síðustu viku bauð University of Chicago Press mér samning og mér finnst frábært að bókin komi út á ensku því um leið skapast stór markaður fyrir hana .
Fyrir fimm eða tíu árum hefði ég kannski ekki getað selt bók um þetta efni á bandarískum markaði .
Undanfarið hefur orðið ákveðin gerjun þar og víða annars staðar og talað er um nýja bylgju í fræðiskrifum og almennri umræðu um þrældóm .
Ég held að mín bók gæti notið góðs af þessari nýju bylgju .
Fyrir nokkrum vikum birtist ritdómur í tímaritinu The Economist um bók eftir Edward Baptist , prófessor í sagnfræði við Cornell-háskóla , en hún nefnist The Half Has Never Been Told : Slavery and the Making of American Capitalism .
Baptist segir að bandaríska hagkerfið hafi kallað á harðræði á þrælamarkaði og að sífellt hafi verið farið verr með þrælana .
Í ritdóminum er sagnfræðingurinn sakaður um að fylgja ákveðnum málstað og skjóta yfir markið og telja alla svarta vera góða og alla hvíta vonda .
Það varð uppreisn á netmiðlunum sem endaði með því að The Economist dró ritdóminn til baka og baðst afsökunar á ósanngjarnri umfjöllun um sagnfræðinginn og bók hans .
Sagnfræðingar notuðu tækifærið og ræddu hvernig ætti að skrifa um þrældóm og hvernig mætti ekki gera það .
Þarna er dæmi um þessa nýju bylgju í sagnfræði og almennri umræðu þar sem þrældómurinn er kominn upp á borð .
Í bók minni er sjónum beint að Dönum og þrælahaldi og Danir hafa ekki sinnt því málefni .
Það er eins og þorri Dana hafi ekki vitað að Kaupmannahöfn var byggð á arði sykurverslunar og þrældómi og að það voru tugir húsþræla í Kaupmannahöfn seint á 18. öld og byrjun þeirrar 19 .
Það er fyrst núna sem dönsk sagnfræði er að taka við sér og hinn almenni Dani er að verða meðvitaður um þetta .
" Hans Jónatan var þræll sem varð frjáls .
Myndirðu segja að saga hans væri hetjusaga ? " Já .
Einkunnarorð bókarinnar eru frá Kierkegaard : Veldu sjálfan þig .
Hans Jónatan valdi sjálfan sig .
Það eru ekki allir þrælar í aðstöðu til þess , þeir eru í hlekkjum , en honum tókst það .
Hann tók þátt í orrustunni um Kaupmannahöfn 1801 og í framhaldi af því urðu málaferli um eignarráð yfir honum og eftir það lét hann sig hverfa og var keikur þegar hann kom til Íslands .
Hann var ákveðinn í því að verða frjáls .
Saga hans er hrein og klár hetjusaga .
" 