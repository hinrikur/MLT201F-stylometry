Gælunafn : Kiddi – en oftast kallaður Dómarinn .
Íþróttagrein / Atvinna : Knattspyrnudómari .
Á og stýri Kjöthúsinu ehf. sem er kjötvinnsla í Kópavogi .
Hversu oft æfir þú í viku ? Ég hreyfi mig á einhvern hátt sex daga vikunnar .
Meðan leiktímabilið er í gangi þá dæmi ég einn til tvo leiki á viku og þarf þess vegna að haga æfingum samkvæmt leikjaálagi .
Knattspyrnudómarar æfa eftir sérstöku æfingaprógrammi sem hannað er af dómaraþjálfurum hjá UEFA / FIFA .
Einnig tilheyri ég frábærum og metnaðarfullum hlaupahópi sem kallast Árbæjarskokk .
Ég hef tekið þátt í mörgum skemmtilegum hlaupum og einnig hlaupið Laugavegshlaupið , maraþon í Frankfurt og München og er á leiðinni í Amsterdam-maraþonið .
En þetta er eingöngu gert til að reyna að elta konuna mína sem er frábær hlaupari og er mjög erfitt að ná henni ...
Hver er lykillinn að góðum árangri ? Að setja sér takmark , nálgast það af fagmennsku , hugsa vel um líkamann , æfa , nærast og hvílast vel .
Gæta þess að verðlauna sig fyrir rétta hluti og vera sjálfsgagnrýninn á jákvæðan hátt .
Lifa lífinu í núinu og það sem ég hef alltaf haft efst í huga : " Að njóta á meðan maður getur .
" Hvernig er best að koma sér af stað ? Afi minn sagði alltaf að það gerðist ekkert fyrr en maður mætir ...
Temja sér dugnað og áræði ; það fæst ekkert ókeypis í þessu lífi , lífið er vinna og ef vel er unnið þá næst árangur og lífið verður yndislegt .
Hvað ráðleggurðu fólki sem vill hreyfa sig meira ? Að koma sér af stað .
Það er ekkert eins skemmtilegt og að geta hreyft sig eða stundað æfingar í góðra vina hópi og þar fær maður hvatningu og viðmið sem hver og einn setur sér .
Við megum ekki líta á það sem sjálfsagðan hlut að geta æft af kappi eða stundað íþróttir ; það er munaður sem maður verður að nýta sér .
Við erum bara með þennan eina líkama og förum vel með hann – hann þarfnast hreyfingar .
Hvernig heldurðu þér í formi þegar þú ferð í frí ? Þegar við fjölskyldan förum í frí saman þá stundum við hjónin útihlaup á morgnana , sem er náttúrlega frábær hreyfing og þá er samviskan ekkert að naga mann það sem eftir er dags .
Ertu almennt meðvitaður um mataræðið ? Já , ég er menntaður kjötiðnaðarmaður og hef því farið í gegnum töluvert efni sem snýr að næringu og hreysti .
Konan er mjög virk í heilsu og hreysti og hún sér um að maður borði fjölbreytta og næringarríka fæðu .
En auðvitað sem eigandi kjötvinnslu myndi ég vilja steik í hvert mál en það er auðvitað ekki skynsamlegt .
Hvað borðarðu til að halda þér í formi ? Ég borða mjög mikið af kjúklingi , fiski , pasta og grænmeti .
En fjölskyldan heldur samt í gamlar hefðir og það er reglulega lambalæri með öllum pakkanum , kjöt í potti með grænmeti , fiskur með kartöflum og smjöri og aðrir góðir réttir sem tilheyra gamla tímanum .
Hvaða óhollusta freistar þín ? Ég er súkkulaðisjúklingur og svo er einn kaldur alltaf freistandi .
Hvað ráðleggurðu fólki sem vill bæta mataræðið ? Fá ráð hjá næringarfræðingum , fara eftir leiðbeiningum og gæta allra öfga .
Flýtilausnir gefa aldrei neitt ; það tekur allt sinn tíma og aðalmálið er að hugsa um hollustuna og magnið .
Það verður einnig að vera einhver hreyfing í prógramminu .
Hvaða gildi hefur hreyfing fyrir þig ? Allt .
Ég hef verið á fullu frá því að ég man eftir mér og mér finnst hundleiðinlegt að slappa af .
Ég slappa af þegar ég sef og svefninn mætti alveg vera lengri en ég hef bara ekki tíma til að sofa mikið því það er svo gaman að lifa .
Hver eru algeng mistök hjá fólki við æfingar ? Það er að vita ekki sín takmörk , fara of geyst og gera æfingarnar rangt , of þungt , of hratt og of mikið .
Hverjar eru fyrirmyndir þínar ? Þær eru ótalmargar .
Ég hef átt svo frábæra samferðamenn og hef reynt að taka það besta frá þeim , lært af mistökum þeirra og reynt að bæta sjálfan mig með góðum ráðum , reynslu og jákvæðni .
