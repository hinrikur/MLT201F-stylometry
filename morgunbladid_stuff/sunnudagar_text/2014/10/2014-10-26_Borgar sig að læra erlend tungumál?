Fyrr í vikunni var Mark Zuckerberg gestur á ráðstefnu við Tsinghua-háskólann í Beijing .
Þegar hann fékk hljóðnemann í hendurnar tóku gestir andköf .
Zuckerberg talaði nefnilega við hópinn á reiprennandi kínversku .
Kom í ljós að samhliða því að stýra vinsælasta samfélagsvef heims og raka saman milljörðunum hafði tíundi ríkasti maður heims dundað sér við að ná valdi á einu erfiðasta tungumáli sem læra má .
Zuckerberg hefur það víst fyrir sið að takast á við eina stóra persónulega áskorun ár hvert og árið 2010 var áskorunin að læra mandarín .
Hefur þar eflaust haft áhrif að eiginkona Zuckerbergs er af kínverskum uppruna og segist tæknijöfurinn m.a. hafa viljað læra málið til að geta kynnst betur kínverskumælandi tengdafólki sínu .
Naskir blaðamenn hafa þó bent á að kannski sé besta ástæðan fyrir tungumálanámi Zuckerbergs að Facebook er lokað í Kína .
Ef tungumálakunnátta hans dugar til að heilla Kínverja upp úr skónum og losa um hömlurnar þá myndi aðgangur að kínverskum netnotendum vera milljarða virði .
Nokkrar milljónir yfir ævina En ekki eru allir Zuckerberg og við hæfi að spyrja hvers virði það sé fyrir hinn almenna borgara að læra erlent tungumál .
Bandarískar rannsóknir benda til að heilt yfir sé ávinningurinn lítill , en mjög breytilegur eftir því hvaða tungumál fólk lærir .
Albert Saiz við Pennsylvaníuháskóla reiknaði það út að dæmigerður Bandaríkjamaður geti reiknað með 2% launahækkun , að jafnaði , út á það að að tala fleiri en eitt tungumál .
Spænskukunnátta gefur minnst í aðra hönd , eða 1,5% hækkun , franskan skilar 2,3% hækkun og þýska 3,8% .
Þetta eru ekki háar fjárhæðir en safnast upp yfir ævina , sérstaklega ef fólk er með meiri menntun og þar af leiðandi hærri viðmiðunarlaun .
The Economist reiknar út að miðað við u.þ.b. 5,4 milljónir króna í byrjunarárslaun verði 2% launahækkun að um 8 milljónum króna yfir 40 ára starfsævi .
Sá sem talar fína þýsku og fær 3,8% hærri laun hagnast , miðað við sömu forsendur , um 15,6 milljónir yfir ævina .
Munurinn á arðsemi tungumálanna virðist helst liggja í því að í Bandaríkjunum eru spænskumælendur fleiri og þýskumælendur mun færri .
Reglur framboðs og eftirspurnar virðast því ráða hvaða mál gefur mest í aðra hönd .
Námslán í boði En hvað þýðir þetta fyrir Íslendinga ? Fyrst er að reyna að velja mál sem er eftirsótt á vinnumarkaðinum og ekki talað ( vel ) af of mörgum .
Það gæti t.d. verið að spænskukunnáttan sé verðmætari hér á landi því spænskumælandi eru frekar fágætir borið saman við t.d. þýsku- og frönskumælandi .
Svo er rétt að minna á að LÍN lánar fyrir tungumálanámi við útlendingadeidir háskóla erlendis , að vissum skilyrðum uppfylltum , í eitt til þrjú misseri eftir því hvaða tungumál fólk hyggst læra .
Gæti verið ógalið að taka syrpu í Istanbúl , Moskvu eða Tókýó og sjá hvað það gerir fyrir launamöguleikana að geta " tekið Zuckerberginn á þetta " á næstu ráðstefnu eða viðskiptafundi .
