Hrafnhildur er 48 ára hársnyrtir , fædd og uppalin í Vestmannaeyjum .
Hún keypti hársnyrtistofuna Aþenu í Mjóddinni í Reykjavík , aðeins 22 ára að aldri , reksturinn gekk mjög vel en Hrafnhildur seldi hana 17 árum síðar , 2005 .
Langaði að halda á vit ævintýranna og lét drauminn rætast .
" Ég og fyrrverandi eiginmaður minn höfðum oft farið í " venjuleg " ferðalög en eftir að ég seldi stofuna fórum við í heimsreisu , " segir hún .
Það var þá sem Hrafnhildur heillaðist af Suður-Ameríku .
" Eftir að ég skildi við eiginmann minn , í mesta vinskap , fór ég til Chile til að læra spænsku .
" Hún segir Suður-Ameríku í miklu uppáhaldi hjá sér , einkum og sér í lagi Chile .
" Ég heillaðist af endalaust fjölbreytilegu landslagi í þessu langa og mjóa landi ; allt frá " kuldanum " og vætunni fyrir sunnan til eyðimerkurinnar fyrir norðan .
Einnig er fólkið þar svo yndislegt , flestir taka vel á móti manni hvar sem maður kemur .
Ég fór nokkrum sinnum til Chile allt þar til ég ílengdist þar ; bjó þá hjá vini mínum og fjölskyldu hans , sem tók mér strax sem einni af fjölskyldunni .
Áður hafði ég búið í Valparaiso , borg við sjóinn , norðvestur af höfuðborginni Santiago .
Í Valparaiso vann ég um tíma sem túlkur í skipi sem var þar í slipp .
" Ævintýri í sjónvarpi Þar kom að Hrafnhildur hóf að vinna sem hársnyrtir í Santiago .
" Ég var tilbúin í það fjör á ný eftir gott hlé .
Eftir það kynntist ég fólki á vegum sjónvarpsstöðvar sem vildi fá mig til að taka þátt í sjónvarpsseríunni Soltera otra vez , ég sló til og það ævintýri vatt upp á sig ; ég var farin að koma reglulega fram í aukahlutverkum á tveimur sjónvarpsstöðvum , TVN og Canal13 , í nokkrum þáttaröðum sem var mjög skemmtilegt .
Svo var ég fengin í þátt til að breyta útliti dömu á þriðju sjónvarpsstöðinni .
Þetta var mikið ævintýri en illa launað eins og því miður er algengt fyrir vinnu á þessum slóðum , en það skipti reyndar minnstu máli fyrir mig .
Ég var bara í þessu til að hafa gaman af því .
" Chile er uppáhaldsland hennar nú , af ýmsum ástæðum .
" Það er svo yndislegt að geta skellt sér á ströndina , í fjallgöngu , farið að kafa eða nánast hvað sem er án þess að skoða alltaf veðurspána áður .
Að sitja í garðinum , berfættur á stuttbuxum fram eftir kvöldi með safa úr ávöxtum sem vaxa á trjám í garðinum ; að geta keypt allt grænmeti og ávexti ferskt á mörkuðum á mjög góðu verði .
Mér fannst hver dagur ævintýri og varð hreinlega ástfangin af landinu .
Ekki nóg með það ; ég varð ástfangin af manni , núverandi eiginmanni mínum , honum Miguel Vasques , sem er chileskur .
Við giftum okkur í júní í sumar á fallegum degi í Quilpu í Chile .
" Hrafnhildur segir þau hjón sammála um að lífið sé ævintýr , vilji fólk hafa það svo .
" Þess vegna ákváðum við að breyta til og fara að gera eitthvað nýtt í nýju landi .
" Þau lögðust reyndar fyrst í ferðalög .
" Við fórum til nokkurra landa , þar á meðal Indlands þar sem við kynntumst gjörólíkum menningarheimi , en þar ferðuðumst við með bakpoka , riðum á úlföldum í eyðimörkinni , fórum á fílsbak og sváfum undir stjörnubjörtum himni .
Við gerðum margt fleira eftirminnilegt en urðum svo reyndar fárveik af því að borða salat .
Þrátt fyrir það er ferðin í minningunni sem draumur einn .
" Af öllu því sem þau upplifðu á heimsreisunni fannst Miguel , eiginmanni Hrafnhildar , eftirminnilegast þegar þau fóru í bátsferð með Ribsafari í Vestmannaeyjum .
Það kom henni skemmtilega á óvart " og mér þótti auðvitað sérstaklega vænt um það , " segir Hrafnhildur .
" Það var stórkostleg upplifun að vera á sjónum og sjá hvalina leika sér umhverfis bátinn .
Fyrir Miguel var það einmitt algjör draumur að sjá hvali , og lunda í berginu .
Ég sem Eyjastelpa varð mjög stolt og hreinlega klökk af fegurð eigin lands .
" Nú eru hjónakornin flutt til London .
" Hingað komum við með ævintýraþrána eina saman og stóra bakpoka .
Ætluðum reyndar að flytja til annars lands en skiptum um skoðun á síðustu stundu og ákváðum að prófa að vera hér um tíma .
Það var reyndar ekki auðhlaupið að leigja íbúð svo við leigðum herbergi í gegnum vefsíðuna airbnb inni á ansi líflegri fjölskyldu ; maðurinn er frá Sviss en konan frá Taívan og þarna komu endalaust gestir héðan og þaðan úr heiminum .
Fólk gisti í stofunni þar sem við urðum að trítla um til að komast í eldhúsið .
Það var fjör þó oft væri þröng á þingi en það var mjög gaman að kynnast þessu fólki .
Hann er grafískur hönnuður og kennir það fag í einum háskólanna hérna en hún vinnur núna að gerð bókar um tísku , einnig við uppsetningu á tískusýningum og við nutum einmitt góðs af því og vorum boðin á eina slíka hér í London .
Þarna eignuðumst við góða vini og ég fæ reglulega sent frá þeim svissneskt súkkulaði sem er auðvitað dásamlegt .
" Að þora að taka ákvörðun ...
Eftir mánaðar dvöl í London fengu þau Miguel leigða íbúð .
" Við búum á yndislegum stað í Clapham South , maðurinn minn er farinn í skóla og ég er með vinnu í göngufæri að heiman hjá hársnyrtikeðjunni Headmasters .
Fékk einmitt þær skemmtilegu fréttir í vikunni , eftir að hafa verið hér í tvær vikur , að ég er farin að " framleiða " næstmest á minni stofu ; er komin með marga kúnna hér á mettíma , þökk sé þeim forréttindum að hafa fengið góða kennslu í Iðnskólanum í Reykjavík .
" Hrafnhildur kann vel við sig í London .
" Við ætlum að vera hér um tíma og mér finnst gott að vera svona nálægt Íslandi .
Fjölskylda mín býr öll heima en sonur minn , Pálmar Örn , stefnir reyndar að því að fara út .
Fólk er endalaust að flakka sem er bæði gott og gaman .
" Hjónin stefna að því að ferðast eins mikið og þau geta um Evrópu á meðan þau búa í London enda segir hún að það þurfi ekki að kosta mikið .
" Að kaupa sér baguette brauð og rauðvín og setjast niður við Signubakka í París , eða taka með sér smurt að heiman og fara á pikknikk á ströndina , skilur ekki eftir sig síðri minningar en að sitja á fimm stjörnu veitingastað .
Það er að minnsta kosti mín reynsla að það einfalda er oft miklu skemmtilegra en annað .
" Þau ætla að búa í London um tíma " en síðan er stefnan tekin á Suður-Ameríku aftur .
Ekki endilega Chile , við erum ýmislegt að spá og spekúlera og hugsum fyrst og fremst um að njóta þess sem lífið hefur upp á að bjóða og vera þakklát fyrir hvern dag .
Lífið er svo kaflaskipt ; það er miklu minna mál að breyta til og gera nýja hluti en áður var .
Stærsta skrefið er oft að þora að taka ákvörðun .
" 