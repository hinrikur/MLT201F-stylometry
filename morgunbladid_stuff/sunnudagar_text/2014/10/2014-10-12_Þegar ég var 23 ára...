Á hvaða stað er fólk statt í lífinu þegar það er farið að fótósjoppa sjálft af sér myndirnar sem það deilir á samfélagsmiðlinum Instagram ? Ekki nóg með að fílterar séu notaðir heldur er ungviðið farið að ganga mörgum skrefum lengra til þess að koma sinni fullkomnu manneskju á framfæri .
Hingað til hefur fótósjoppið verið stór partur af tískuheiminum enda ekki hægt að kaupa glanstímarit nema búið sé að afmá allt sem þykir óprýði .
Reglulega koma upp á yfirborðið hrikalegir fótósjopp-skandalar erlendis þar sem frægðarfólk er " ampúterað " eða líkamsvöxturinn gerður þannig að Barbie og frænkur hennar allar frá Mattel gætu bara pakkað saman .
Þrátt fyrir frjótt ímyndunarafl hafði undirritaðri ekki dottið í hug að þessi valmöguleiki væri fyrir hendi .
Það er kannski ekkert skrýtið því fótósjopp-kunnátta undirritaðrar er þannig að það villtasta sem mér hefur hingað til dottið í hug er að klippa haus af fólki og setja á líkama Pamelu Anderson ...
Og svo kann undirrituð einnig að klippa saman fyrir og eftir myndir og reyndar líka að klippa saman partímyndir til að nota sem myndefni á landið smarta .
Þess vegna brá mér töluvert þegar mér fóru að berast Instagram-myndir af 23 ára gamalli stúlku sem hefur notið töluverðra vinsælda í bloggheiminum .
Myndirnar sem ég fékk sendar voru myndir sem stúlkan hafði póstað sjálf og einnig myndir sem vinkonur hennar höfðu póstað .
Á þessum nákvæmlega sömu myndum mátti sjá greinilega hvað hún var miklu mittismjórri á sínum eigin myndum en á myndum vinkvenna sinna .
Þegar þessar myndir voru bornar saman var munurinn mikill .
Mín fyrstu viðbrögð voru að þetta hlyti að vera eitthvert grín en þegar ég lagðist yfir þetta og fékk að sjá fleiri myndir varð ég aðallega hissa .
Aðallega vegna þess að stúlkan er svo prýðilega vel heppnuð í grunninn , gáfuð , í góðu formi og afar hugguleg á allan hátt .
Ég hugsaði með mér að ef þessi stúlka þyrfti að fótósjoppa sig þá mættum við hinar venjulegu Guggurnar varla lifa .
Þegar ég hringdi í stúlkuna til að spyrja hana nánar út í þetta sagði hún að þetta hefði verið algert hugsunarleysi og hún skammaðist sín fyrir þetta og vildi alls ekki að alheimurinn vissi af þessu .
Ég ákvað að sýna myndirnar ekki opinberlega þótt ég sé með þær undir höndum því ég vorkenni henni .
Ég var nefnilega einu sinni 23 ára og vitlaus og er meðvituð um það að ég geti aldrei þakkað nægilega heitt fyrir það að internetið hafi ekki verið komið á þann stað sem það er í dag á þessum árum .
Ég er til dæmis þakklát fyrir það að mínar ljósmyndir frá þessum árum hafi aldrei ratað á internetið enda eiga þær ekkert erindi þangað .
Þær eru tryggilega geymdar á stað þar sem enginn kemst í þær nema ég sjálf .
Það er nefnilega svo ósköp margt sem lífið átti eftir að kenna mér á þessum árum og ég hefði pottþétt fótósjoppað mig í drasl , stækkað á mér varirnar í tölvunni , mjókkað andlitið og ég veit ekki hvað ef tæknin hefði verið komin á þennan stað ...
martamaria@mbl.is 