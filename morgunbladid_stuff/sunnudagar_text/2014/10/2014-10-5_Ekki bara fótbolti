Borgin Manchester á Englandi dregur til sín um milljón ferðamenn á ári hverju en í borginni býr rúm hálf milljón manna .
Margir fara til borgarinnar til að horfa á knattspyrnuleiki en þeir sem ekki hafa áhuga á slíku ættu að geta fundið sér ýmislegt til dundurs .
Margir tónlistarmenn halda tónleika í borginni og næturlífið ku vera líflegt .
Flóra veitingastaða er áhugaverð og til hliðar má sjá lista yfir þá staði sem notendur Trip Advisor telja þá tíu bestu í borginni allri .
Í Manchester er að finna stærstu verslunarmiðstöð sem er í miðborg í Bretlandi , Manchester Arndale Shopping Centre .
Verslunarmiðstöðin er vel staðsett í miðri borg og í götunum sem liggja nærri eru ótal veitingastaðir , barir auk fleiri verslana .
Miðstöðin geymir allar helstu verslanir ; H & M , Urban Outfitters , Nike , Adidas og svo mætti áfram telja .
Þá má finna flennistóra Primark verslun á Market Street , sem er ein af þeim götum sem Arndale stendur við .
Eins og gjarnan er um stærri borgir þá er auðvelt að finna upplýsingar um það sem er að gerast hverju sinni í Manchester .
Á vef ferðamálaráðs borgarinnar , www.visitmanchester.com , má til að mynda finna ágætis dagatal undir flipanum " What to do " þar sem hægt er að fá upp lista yfir helstu viðburði sem framundan eru í borginni .
Manchester Art Gallery er vinsæll viðkomustaður ferðamanna en það var nýlega gert upp og stækkað til að taka við enn fleiri gestum .
John Rylands Library er einnig áhugavert að skoða , hvort sem er fyrir bókhneigða eða þá sem hafa áhuga á byggingarlist .
Ef það að horfa á knattleiki úti við er ekki nóg fyrir fótboltaáhugamenn sem heimsækja borgina þá má benda á hið margrómaða National Football Museum .
Það er sagt vera stærsta knattspyrnusafn heims , er opið alla daga vikunnar og aðgangseyrir er enginn .
Ef buddan er farin að léttast eftir miðakaup á knattspyrnuleiki eða óhóflegt búðaráp er gott að láta hugann reika á safninu og spá í hvernig best er að greiða kreditkortareikninginn þegar heim er komið .
Manchester býr almennt yfir flestu því sem borg þarf að hafa og ferðamenn sækjast eftir t.d. fyrir helgarferð .
Þar sem hún er töluvert minni en höfuðstaðurinn London tekur allt aðeins styttri tíma , samgöngur eru hraðari og því kannski aðeins einfaldara að ná að gera það sem á að gera í stuttri heimsókn .
