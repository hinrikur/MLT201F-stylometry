" Engin Ástríks-bók hefur komið út hérlendis síðan 1983 .
Upprunalegu bækurnar eru löngu orðnar ófáanlegar og mjög hátt verðlagðar á fornbókasölum , enda eftirsóttar .
Þar sem við erum þekkt fyrir að sérhæfa okkur í útgáfu myndasögubóka fannst okkur tilvalið að fylla upp í það menningarlega tómarúm sem Íslendingar hafa mátt þola í rúm 30 ár , " segir Jean Antoine Posocco , en útgáfufyrirtækið hans , Froskur útgáfa , hefur sent frá sér myndasöguna Ástríkur og víkingarnir eftir René Goscinny og Albert Uderzo .
Þýðandi bókarinnar er Hildur Bjarnason , en að sögn Jean hafa margar hendur lagt hönd á plóg við að umorða frumtexta Goscinny .
Athygli vekur að nýja Ástríks-bókin er nr. 9 , en það helgast af því að hún var sú níunda sem kom út í Frakklandi þegar serían upphaflega var gefin út .
" Það eru margar ástæður fyrir því að þessi bók varð fyrir valinu sem sú fyrsta .
Hún er í miklu uppáhaldi hjá mér auk þess sem mig langaði að bjóða lesendum upp á nýjan titil í seríunni fyrir þá sem þekkja til .
Það skemmir síðan ekki fyrir að hún fjallar um víkinga .
Á næstu árum er ætlunin að gefa út eina til tvær Ástríks-bækur á ári og koma þeim öllum út , en samtals eru bækurnar 35 , " segir Jean og tekur fram að allar verði bækurnar í nýjum þýðingum .
" Í dag væri ekki hægt að endurútgefa þýðingar Þorsteins Thorarensen þar sem rétthafar Ástríks-bókanna gera núorðið miklar kröfur um að textinn sé mjög nákvæmlega þýddur .
Þeir ætluðu jafnvel ekki að leyfa mér að nota íslensku nöfnin á persónum bókanna , " segir Jean og vísar þar til Ástríks , Steinríks , Sjóðríks og Óðríks , sem flestir Íslendingar þekkja undir íslenskum heitum sínum .
" En sem betur fer tókst mér að fá leyfi til að nota íslensku nöfnin með vísan í langa nafnahefð hérlendis .
" Froskur sendir fyrir jólin einnig frá sér nýja teiknimyndabók um Sval og Val sem inniheldur þrjár sögur frá 1948-49 , myndasögubókina Lífsþorsta eftir Kristján Jón Guðnason sem og bók númer þrjú í seríunni um annars vegar Tímaflakkarana eftir Zep , Stan & Vince og hins vegar Lóu ! eftir Julien Neel .
Allar ofangreindar bækur eru gefnar út í harðri kápu og segir Jean það með ráðum gert .
" Bækurnar verða mun eigulegri gripir þegar þær eru með harðri kápu , auk þess sem þær eiga lengri líftíma en þegar þær eru aðeins í kilju .
Mér finnst mikilvægt að vanda vel til verka , enda eru myndasögur , að sögn Frakka , níunda listformið .
" Síðast en ekki síst má nefna að Froskur gefur út fræðibókina Myndasöguna eftir Úlfhildi Dagsdóttur þar sem fjallað er um ólíkar gerðir myndasagna og sögu þeirra ásamt því sem sérstök áhersla verður á íslenskar myndasögur .
silja@mbl.is 