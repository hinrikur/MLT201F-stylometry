Síðustu árin hafa frægar skáldsagnapersónur snúið aftur í bókum nútímahöfunda .
Þannig má enn lesa um ævintýri Sherlocks Holmes , James Bond og Jeeves og Wooster , þótt Arthur Conan Doyle , Ian Fleming og P.G .
Wodehouse séu löngu látnir .
Nú snýr hinn heimsfrægi belgíski spæjari Hercule Poirot aftur í The Monogram Murders , nýrri skáldsögu eftir bresku skáldkonuna Sophie Hannah .
Fyrirfram mætti ætla að eftiröpun eins og hér um ræðir myndi ekki lánast sérlega vel .
En Hannah kemur á óvart í bók sem ber með sér ýmis einkenni Agöthu Christie en er samt snjöll á eigin forsendum .
Bókin hefur slegið í gegn hjá lesendum og er á breskum metsölulistum og metsölulista New York Times og hefur fengið prýðilega dóma .
Sögusviðið er London árið 1929 og sögumaður er hinn rúmlega þrítugi Edward Catchpool , lögreglumaður hjá Scotland Yard , sem er vitanlega ekki nærri því jafn snjall og vinur hans Poirot og líður sjálfum stundum eins og hann sé utangátta .
Þeir félagar rannsaka lát þriggja einstaklinga en lík þeirra fundust á hóteli og ermahnöppum hafði verið stungið upp í munn þeirra .
Í ljós kemur að þessir einstaklingar tengjast .
Rannsóknin fer í ýmsar óvæntar áttir og hinir grunuðu eru margir .
Lokauppgjörið fer svo vitanlega fram í herbergi þar sem þeir grunuðu eru samankomnir og Poirot leysir morðgátuna , og gerir það vitanlega í löngu máli .
The Monogram Murders er bráðskemmtileg bók , full af óvæntum atvikum og lausnum sem koma á óvart .
Það má segja að sumt í söguþræðinum sé full ævintýralegt og reyni nokkuð á trúgirni lesandans , en þannig var það nú líka hjá Christie sjálfri .
Hannah á ekki í neinum vandræðum með að endurlífga Poirot sem er lifandi kominn á síðum bókarinnar með alla sína sérvisku og óvenjulegu snilli.Verulega ánægjulegir endurfundir .
Svo má velta því fyrir sér hvort Hannah endurtaki leikinn og skrifi aðra bók um Poirot .
Það væri ekki svo galið því þau smellpassa saman .
