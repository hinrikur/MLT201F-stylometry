Betra er að sleppa brauðinu en smjörinu ef marka má nýja rannsókn á árangri breytts mataræðis .
148 þátttakendum var skipt í tvo hópa ; annar skar niður fitu , hinn skar niður kolvetni í sínu fæði .
Fólkið í síðarnefnda hópnum léttist meira á einu ári en í þeim fyrrnefnda auk þess sem áhættuþáttum fyrir hjartasjúkdóma fækkaði .
Eyrún Magnúsdóttir eyrun@mbl.is Lengi vel var talið að helsta leiðin til að missa fitu af líkamanum væri að draga úr neyslu á fitu í fæðu .
Rannsóknir undanfarin ár sýna þó að fitan er nauðsynleg og meiru skiptir að neyta réttrar tegundar af fitu en að sneiða beinlínis hjá henni .
Niðurstöður rannsóknar sem út kom í bandaríska fræðitímaritinu Annals of Internal Medicine benda til þess að þeir sem draga úr neyslu kolvetna séu líklegri til að léttast en þeir sem draga úr neyslu fitu .
Ef valið stendur á milli þess að sleppa smjöri eða brauði ætti brauðsneiðin samkvæmt þessu að fá að fjúka frekar en smjörið .
Fylgst með árangri 148 þátttakenda í tólf mánuði Tilgangur rannsóknarinnar var einfaldlega sá að freista þess að bera saman áhrif af fitusnauðu fæði og kolvetnasnauðu fæði .
Rannsóknin var gerð með þátttöku 148 einstaklinga á aldrinum 22 til 75 ára sem fylgst var með í tólf mánuði .
Alls voru 73 einstaklingar settir á fitusnautt fæði og 75 manns á kolvetnasnautt fæði .
Báðir hópar fengu sömu upplýsingar um trefjar ( ráðlagt að neyta 25 gramma af trefjum daglega ) og um ólíkar gerðir fitu í mat .
Báðir hópar fengu almennar upplýsingar um hvað felst í hollu mataræði og hvers vegna mataræði skiptir máli fyrir heilsuna .
Þá fengu hóparnir upplýsingar um mun á mettaðri fitu og ómettaðri auk þess sem allir þátttakendur voru upplýstir sérstaklega um skaðsemi transfitu .
Öllum var ráðlagt að leggja áherslu á einómettaða fitu en forðast alveg eða minnka verulega neyslu á transfitu .
Þá voru báðir hópar fræddir um kolvetni og mun á einföldum og flóknum kolvetnum í undirbúningi fyrir rannsóknina .
Þátttakendur hittu næringarfræðing vikulega fyrstu fjórar vikurnar og fengu ráðgjöf , auk þess sem allir fengu handbók með uppskriftum , matseðlum og leiðbeiningum um hvernig eigi að lesa næringarupplýsingar á matvælum .
Í fimm mánuði þar á eftir fengu þátttekndurnir stuðning í hópum hálfsmánaðarlega þar sem þeir gátu sótt sér upplýsingar um mataræði og næringu .
Síðustu sex mánuðina sem rannsóknin stóð yfir fengu þátttakendur stuðningsviðtöl mánaðarlega þar sem farið var yfir matseðla og næringarráðgjöf veitt .
Árangur mældur í kílóum og fækkun áhættuþátta vegna hjartasjúkdóma Áður en rannsóknin hófst fóru allir þátttakendur í ítarlega læknisrannsókn þar sem spurt var um venjur , s.s. reykingar og áfengisneyslu , blóðþrýstingur var mældur og þátttakendur vigtaðir og ýmsar mælingar framkvæmdar .
Þeir sem þjáðust af hjartasjúkdómum eða sykursýki voru útilokaðir frá þátttöku í rannsókninni .
Flestir þátttakenda voru þó í yfirþyngd á mælikvarða BMI-stuðulsins , eða með stuðul upp á um 35 að meðaltali .
Fylgst var með árangri þátttakenda eftir 3 mánuði , eftir 6 mánuði og eftir 12 mánuði .
Árangur af breyttu mataræði má mæla á ýmsa vegu en í þessari rannsókn var ætlunin að skoða tvennt sérstaklega ; þ.e. hversu mörg kíló þátttakendur misstu á tímabilinu og hvort skilgreindum áhættuþáttum vegna hjartasjúkdóma myndi fækka á því tímabili sem rannsóknin stóð yfir .
Hóparnir hafðir sambærilegir Hópunum var raðað saman þannig að þeir væru sambærilegir svo rannsóknin væri sem marktækust .
Meðalaldur fólks í hópnum sem fékk fitusnautt fæði var 47,8 ár og 65 af 73 voru konur .
Meðalþyngd hópsins var 97,9 kíló og BMI-stuðull 35,6 að meðaltali .
Meðalaldur fólks í hópnum sem fékk kolvetnasnautt fæði var 45,8 ár og meðalþyngd 96,3 kíló .
Að meðaltali var BMI-stuðull þátttakenda í kolvetnasnauða hópnum 35,2 .
Í lok rannsóknar , eftir 12 mánuði , hafði hópurinn sem fékk kolvetnasnautt fæði misst að meðaltali 5,3 kíló en hópurinn sem var á fitusnauðu fæði missti 1,8 kíló að meðaltali á tímabilinu .
Kolvetnasnauði hópurinn missti því 3,5 kílóum meira en sá fitusnauði .
Marktækur munur var einnig á því hversu mikið meira dró úr ýmsum áhættuþáttum fyrir hjartasjúkdóma hjá hópnum sem neytti kolvetnasnauðrar fæðu en hinum .
Þá er átt við ýmsa mælikvarða , svosem kólesteról , blóðþrýsting , insúlín , fitumassa og ummál .
Niðurstöður gefa vísbendingar sem nýtast í frekari rannsóknir Rannsakendur , sem starfa við Tulane University í Bandaríkjunum , segja niðurstöðurnar benda til þess í það heila tekið að fólk missi fleiri kíló og áhættuþáttum fyrir hjartasjúkdóma fækki frekar ef dregið er úr kolvetnum í fæðunni en fitu .
Í niðurstöðum rannsóknarinnar kemur einnig fram að í það heila tekið sé marktækur munur á árangri hópanna .
Niðurstöðurnar virðast því gefa til kynna að það sé vænlegra , vilji fólk missa kíló og draga úr hættu á hjartasjúkdómum , að skera niður neyslu á brauði en smjöri .
Eins og í öllum rannsóknum eru ýmsir fyrirvarar á þessu .
Hvorki rannsakendur né ritari þessarar greinar eru sérstakir talsmenn þess að fólk taki svona niðurstöður svo bókstaflega að það umturni sínu eigin fæði í samræmi við þær .
Í þeim kafla rannsóknarinnar þar sem fjallað er um annmarka hennar er sérstaklega tiltekið að rannsóknin sé frekar lítil .
Þá byggi rannsakendur niðurstöður sínar á því að þátttakendur gefi réttar upplýsingar um það sem þeir borðuðu meðan á rannsókn stóð , en í þeim efnum er aldrei neitt öruggt .
En rannsakendur telja niðurstöður sínar að minnsta kosti benda til þess að þeir sem þurfa að draga úr þyngd og áhættu á hjartasjúkdómum eigi að skoða það alvarlega að draga úr neyslu kolvetna .
