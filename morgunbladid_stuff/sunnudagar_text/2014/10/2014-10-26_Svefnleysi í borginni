Borgarljós geta samkvæmt nýjum rannsóknum haft áhrif á líkamlega heilsu okkar og andlega til hins verra .
Á það einkum við stórborgir þar sem sterk ljós frá háhýsum , skiltum , götum og verslunum skína allan sólarhringinn .
Það eru vísindamenn við eðlisfræðideild háskólans í Hong Kong sem hafa rannsakað áhrif ljósmengunar á fólk .
Flestir þekkja það hve greinilega stjörnurnar sjást þegar komið er út úr þéttbýli en ljósmengun í stórborgunum er þannig að skýin og tunglið sjást stundum varla .
Vísindamenn segja að hreinlega þyrfti að setja ekki aðeins íbúa í háttinn heldur stór svæði borganna og slökkva til dæmis á auglýsingaskiltum .
Ljósmengun getur valdið kvíða , svefntruflunum og framleiðsla líkamans á melatóníni raskast en melatónín er hormón sem leysist úr læðingi þegar kvöldar og melatónínið veldur syfju .
Þegar borgarljósin draga úr áhrifum rökkursins er svefnhöfginn lengur að færast yfir .
Birtan er því óeðlileg og líkaminn veit ekki hvernig hann á að bregðast við .
Samfara kvíða og svefnleysi verður hjartsláttur örari , hugurinn er sístarfandi og hitastig líkamans lækkar ekki eins og eðlilegt er .
Þeir sem fara í útilegur ættu að finna hvernig þeir verða fyrr syfjaðir og sofa lengur .
Það er sem sagt ekki útiloftið sem gerir þetta að verkum heldur ljósleysið .
