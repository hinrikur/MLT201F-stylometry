Listahátíðin 700IS Hreindýraland verður opnuð í níunda sinn í dag , laugardag , klukkan 17 , í Sláturhúsinu á Egilsstöðum .
Þema hátíðarinnar í ár er ljóð á skjá , þar sem bæði er unnið með listafólki sem vinnur með vídeó og hljóð og texta og ljóð .
Sett hafa verið upp vídeóverk víða um Sláturhúsið , eins og undanfarin ár , og mega gestir búast við því að húsið sjálft verði notað fyrir sýningu utanhúss .
Fjölbreytileg verkin á sýningunni að þessu sinni eru frá Íslandi , Finnlandi , Danmörku , Frakklandi , Hong Kong , Þýskalandi og Svíþjóð .
Listrænn stjórnandi hátíðarinnar er Kristín Scheving sem nýverið opnaði nýja raflistadeild í Listasafni Íslands , Vasulka-stofu , og er hún deildarstjóri þeirrar deildar .
