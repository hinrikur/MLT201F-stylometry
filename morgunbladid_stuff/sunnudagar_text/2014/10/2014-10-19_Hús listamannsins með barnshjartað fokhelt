Alþýðulistamaðurinn Samúel Jónsson á bænum Brautarholti í Selárdal í Arnarfirði lést 1969 og skildi eftir sig fjölda listaverka .
Eftir að hann lést lágu byggingar Samúels og verk undir skemmdum í mörg ár en nú er bjartara yfir staðnum .
Félag var stofnað fyrir tæpum aldarfjórðungi í þeim tilgangi að stuðla að endurreisn og viðhaldi á listaverkum og byggingum Samúels og kynna verk hans innan lands sem utan og var mikilvægum áfanga náð í haust þegar endurgert íbúðarhús varð fokhelt ; hús listamannsins með barnshjartað , eins og Samúel var jafnan kallaður .
Íbúð og vinnuaðstaða verður fyrir lista- og fræðimenn í húsinu .
Gamla íbúðarhúsið var orðið ónýtt og tekið niður 2009 en hið nýja , sem teiknað var af Sigurði Pálma Ásbergssyni , byggt í hlutum hjá TV verki á Tálknafirði og flutt á staðinn .
Kirkja sem Samúel byggði stendur enn .
Engin aðstaða hefur verið fyrir ferðamenn í Selárdal og mun hús Samúels því bæta úr brýnni þörf .
Þar er áformað að verði kaffi- og minjagripasala .
Félagið hóf viðgerðir á listaverkum Samúels árið 2004 í samstarfi við landbúnaðarráðuneytið .
Gerhard König myndhöggvari tók að sér verkstjórn og hefur unnið að viðgerðum í Selárdal í áratug og nokkur undanfarin ár hefur hópur sjálfboðaliða frá ýmsum löndum , listnemar á vegum samtakanna Seeds , unnið á staðnum undir stjórn Gerhards .
Næsta skref er að innrétta húsið og leitar félagið nú fjármagns til þess .
Í vor var haldin svokölluð Sambahátíð í Iðnó og slíkar söfnunarhátíðir gætu orðið fleiri .
Unnið er að vefsíðu og skráningu á listaverkum Samúels á vegum félagsins sem áður var nefnt .
Mikill áhugi er á verkum hans , að sögn Ólafs Jóhanns Engilbertssonar stjórnarnarmanns , en upplýsingar hefur skort .
Fjöldi verka Samúels er í einkaeigu og eru eigendur hvattir til að hafa samband við félagið í gegnum síðuna sogumidlun.is , eða Listasafn Samúels á Facebook , svo hægt sé að skrá verkin og ljósmynda þau .
