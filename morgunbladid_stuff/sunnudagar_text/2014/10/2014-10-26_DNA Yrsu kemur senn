Ný glæpasaga Yrsu Sigurðardóttur , DNA , kemur út hinn 14. nóvember næstkomandi .
Ung kona er myrt á skelfilegan hátt á heimili sínu að nóttu til .
Eina vitnið er sjö ára dóttir hennar .
Morðinginn lætur aftur til skarar skríða og skömmu síðar fær radíóamatör sérkennileg skilaboð á öldum ljósvakans sem tengir hann við bæði fórnarlömbin .
Þó þekkir hann hvoruga konuna .
Þeir sem lesið hafa segja að í þessari bók sé Yrsa í toppformi svo að aðdáendur hennar , heima og erlendis , ættu að eiga veislu í vændum .
Bækur Yrsu njóta eins og kunnugt er mikilla vinsælda erlendis og stórblöð á borð við Sunday Times hafa fyrir venju að bera lof á bækur hennar og mæla með þeim við lesendur sína .
Ragnar Helgi Ólafsson hannar kápuna eins og endranær en hann á heiðurinn af öllum kápunum á innbundnum glæpasögum Yrsu .
Margar þeirra hafa ferðast um heiminn með bókum hennar , meðal annars til Norðurlandanna , Grikklands , Ítalíu og víðar .
