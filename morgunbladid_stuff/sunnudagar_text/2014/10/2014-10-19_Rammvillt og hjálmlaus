Stræti New York borgar skörtuðu sínu fegursta um síðustu helgi þegar ég þeyttist um götur stórborgarinnar á reiðhjóli .
Að geta hjólað í bundnum kjól og strigaskóm í 20 stiga hita í október gerir lífið eitthvað svo extra gott .
Og þegar mann langar frekar að hjóla og fá smá sól í andlitið í stað þess að vera villuráfandi með vísakort á Fifth Avenue þá hlýtur maður að vera kominn á pínulítið skárri stað í tilverunni .
Þegar ég steig af hjólinu og fór að horfa í kringum mig áttaði ég mig á því að ég var alls ekki klædd í samræmi við ráðandi tískustrauma hjá heitustu New York-skvísunum .
Ef ég hefði átt að vera alveg " all in " í New York-tískunni hefði ég auðvitað verið með hatt á höfðinu , stór sólgleraugu , einhverja súperflotta merkjavörutösku með gullbandi sem ég hefði slengt utan um mig .
Svo hefði ég klæðst dragt og verið jafnvel í stórri kápu yfir eða loðvesti úr gerviefni .
Við herlegheitin hefði ég auðvitað verið í flatbotna " hestastígvélum " með gullsylgju á .
Auðvitað hefði ég masterað þetta allt ef ég hefði ekki verið á hjólinu ...
Það að vera á reiðhjóli kallar á allt annan klæðaburð .
Það er til dæmis alveg glatað að hjóla í háhæluðum skóm , þó ég hafi auðvitað prófað það , og svo er alveg vitavonlaust að hjóla með hatt ...
Fyrir svona spariguggu eins og mig , sem notar einkabílinn sinn tæknilega séð sem úlpu og myndi aldrei geta lifað daginn af í Reykjavík án hans , er þetta dálítið ný upplifun .
Að þurfa að klæða sig eftir veðri og vindum er heilmikil áskorun .
Það er lítið mál að rata um stræti New York borgar á reiðhjóli en það getur versnað í því þegar komið er inn í önnur hverfi .
Einn daginn í stórborginni ákvað ég að hjóla til vinkonu minnar sem býr í Brooklyn .
Hún sendi mér leiðbeiningar og lagði ég af stað full sjálfstrausts og komst á leiðarenda eins og alvöru New York gugga .
Var meira að segja á undan áætlun sem kom vinkonu minni stórlega á óvart .
Það versnaði þó í því á heimleiðinni .
Ég hélt að það væri lítið mál að fara bara sömu leið til baka en eitthvað klikkaði á leiðinni og þegar ég var ekki búin að skila mér heim á hótel á réttum tíma var farið að undrast um mig .
Þá var ég komin hálfa leið út á JFK , hafði beygt í vitlausa átt , eins og einhver brjálæðingur var ég því hjálmlaus á hjóli í myrkrinu .
Sem betur fer á ég góða að og var leiðbeint í gegnum símann .
Þegar heim var komið blasti við mér frétt um að sænska fyrirsætan Anna Maria Moström , sem tók þátt í Americas Top Model 2005 , hefði látist í reiðhjólaslysi í New York í síðustu viku .
Hún var keyrð niður af strætó þar sem hún hjólaði um hjálmlaus .
Eins gaman og það er að hjóla um stræti stórborgar þá er það á sama tíma hættulegt .
Og eins og svona konum eins og mér finnst leiðinlegt að vera með einhvern búnað á hausnum sem klessir niður á manni hárinu þá verður maður að horfast í augu við það að stundum þarf stællinn að víkja fyrir almennu öryggi .
Saga Önnu Mariu ætti að gera það ...
martamaria@mbl.is 