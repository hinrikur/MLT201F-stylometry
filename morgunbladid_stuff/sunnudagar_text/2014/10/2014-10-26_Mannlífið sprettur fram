Þetta myndasafn er stórmerkileg menningarleg heimild um samfélagið í Keflavík á árunum 1940 til 1960 , " segir Tómas Jónsson grafískur hönnuður um ljósmyndir föður síns , Jóns Tómassonar ( 1914-1996 ) .
Sýning á úrvali ljósmynda eftir Jón var opnuð í Byggðasafni Reykjanesbæjar á Ljósanótt í haust , í tilefni þess að öld var liðin frá fæðingu hans .
Hún hefur vakið umtalsverða athygli suður með sjó og lýkur nú um helgina .
Jón fæddist á Járngerðarstöðum í Grindavík en flutti 26 ára gamall til Keflavíkur þar sem hann var skipaður stöðvarstjóri Pósts og síma .
Jón varð mikilvirkur í félagsmálum og fyrirtækjarekstri þar í bæ en þangað kom hann með nýja Rolleiflex-myndavél á öxlinni og sinnti ljósmyndun af ástríðu , samhliða öðrum störfum .
" Hann kolféll ungur fyrir þessu fyrirbæri , ljósmyndun , " segir Tómas sonur hans .
" Hann var gríðarlega áhugasamur um að mynda og það spurðist fljótt út að símstöðvarstjórinn væri liðtækur ljósmyndari .
Hann var bóngóður og hann var fenginn til að mynda við ýmis tækifæri , taka fjölskyldumyndir og fleira , og það fannst honum skemmtilegt .
Um leið var hann að skrá á filmu heimildir um það sem var að gerast í uppbyggingu Keflavíkur .
" Tómas segir hann alltaf hafa verið með vélina á lofti .
" Síðan ég man fyrst eftir mér þá var allt fljótandi í myndum heima .
Stofan var undirlögð af ljósmyndum og filmum .
Pabbi var með myrkrakompu uppi á háalofti og fólk var að koma heim í myndatökur ; stofan heima var notuð sem stúdíó .
Hann átti sæmilegan lampa og í einu horninu í stofunni var nýgiftum hjónum stillt upp .
Pabbi var líka alltaf með Rolleiflexinn á öxlinni , hann skildi myndavélina nánast aldrei við sig .
" Jón flutti ásamt eiginkonu sinni , Ragnheiði Eiríksdóttur , frá Keflavík til Reykjavíkur árið 1987 .
Þá var hann búinn að taka saman allt sitt filmusafn , með kontaktkópíum af hverri blaðsíðu , alls tuttugu hnausþykkar möppur .
Hann afhenti það Byggðasafni Suðurnesja og þar hefur það verið geymt .
" Fyrir um tveimur árum fórum við systkinin að ræða að skoða safnið , með það í huga að minnast pabba nú í ár , þegar öld var liðin frá fæðingu hans , " segir Tómas .
Í samstarfi við Byggðasafnið fóru þau gegnum safnið og létu skanna inn hátt í 700 myndir af þeim nær 8.000 sem eru á filmum Jóns .
Fara má inn á vef með myndunum af heimasíðu safnsins : byggdasafn.reykjanesbear.is " Á þessum árum , 1940 til 1960 , gjörbreyttist mannlífið í Keflavík og það er gaman að upplifa það í þessum myndum .
Mannlífið sprettur ljóslifandi fram , " segir Tómas .
