Bandaríkjaher hefur undanfarin tvö ár verið með ómannaða geimflaug , sem nefnist X-37B , á braut um jörðu .
Enginn veit af hverju flauginni var skotið á loft og enginn virðist vita hver tilgangur ferðarinnar var en hún er sögð hafa lent á Vandenberg-herflugvellinum í vikunni .
" Þetta verkefni er hernaðarleyndarmál – svo einfalt er það , " sagði Chris Hoyler , ofursti og talsmaður bandaríska flughersins , við AFP-fréttastofuna í vikunni .
X-37B-flaugin er ómannað geimfar sem getur flogið um sporbaug og lent án þess að mannshöndin komi nokkuð þar nálægt .
Hún er þannig nýjasta nýtt þegar kemur að sjálfstýringu á flugvélum og vonast Boeing , sem smíðaði X-37B-flaugina , til að geta nýtt sér upplýsingar frá tölvum flaugarinnar til að smíða næstu kynslóð af flugvélum .
Á heimasíðu Boeing stendur að hún sé gerð í þeim tilgangi að athuga hvort hægt sé að endurvinna geimrusl sem svífur um himinhvolfin í tonnavís .
En eins og með svo mörg hernaðarleyndarmál í Bandaríkjunum hafa samsæriskenningar verið á lofti bæði í blaðaskrifum og á netinu .
Þar geta menn sér til um af hverju Bandaríkjaher sendi flaugina af stað , hvort hún sé í raun og veru ekkert nema háþróað vopn eða nýjasta nýtt í njósnaheiminum og geti njósnað um Norður-Kóreu og Rússland .
Fleiri skemmtilegar kenningar hafa einnig verið á lofti , sumar skemmtilegri en aðrar .
