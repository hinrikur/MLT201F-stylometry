Landsmenn hafa alla tíð gegnt mikilvægu aðhaldshlutverki í samfélaginu .
Þeir sem standa í framlínu þess að svara símtölum , tölvupóstum og Facebookskilaboðum og taka við ábendingum og kvörtunum eru oftar en ekki opinberar stofnanir , Neytendasamtökin og einstök símaver fyrirtækja .
Það fólk sem svarar í símann á þessum stöðum var sammála um að það væri gott og gagnlegt að fá ábendingar sem hægt væri að bregðast við .
Inn á borð detta líka skemmtilegar , skrautlegar og óvenjulegar ábendingar og kvartanir sem er þá kannski sjaldnar hægt að bregðast við .
En hið óvenjulega er einmitt það sem gefur lífinu oftar en ekki lit .
Á næstu síðum geta lesendur fræðst um hefðbundnar og óhefðbundnari stundir í símaverum og tölvupósthólfum opinberra stofnana og einstakra fyrirtækja sem oft er haft samband við út af alls konar .
" Af hverju eru gúrkur í plasti ? " Neytendastofa fær ábendingar um allt milli himins og jarðar , bæði starfar stofnunin á mjög breiðu sviði og auk þess eru það oft fyrstu viðbrögð fólks að hafa samband við okkur , " segir Þórunn Anna Árnadóttir , sviðsstjóri neytendaréttarsviðs Neytendastofu .
Þetta er allt frá því að leikföng eru talin óörugg og hávaðasöm upp í að vínþjónar skenki of lítið í rauðvínsglös .
Eins og borið hefur á í fréttum undanfarið hafa innhringingar síðustu vikur mikið snúist um það að vambir fáist ekki lengur og þá hafa dottið inn á borð fyrirspurnir um það af hverju gúrkum er ekki pakkað inn í plast .
" Þá höfum við oftar en einu sinni fengið kvartanir um óumbeðinn póst þar sem fólk er ósátt við að fá Fréttablaðið og auglýsingabæklinga og að þurfa að sjá um að farga því .
Við fáum einnig margar ábendingar um skort á verðmerkingum og misræmi milli uppgefins verðs og þess sem varan er síðan seld á .
Einnig eru innhringingar áberandi þegar útsölur eru í gangi , að verðupplýsingar séu ekki réttar og vara hafi aldrei verið seld á því verði sem gefið er upp sem fyrra verð .
Á það sérstaklega við um afsláttarsíður á netinu , svo sem aha.is og hópkaup .
" Margir benda á verslanir sem séu með stöðugar útsölur en útsölur mega aðeins standa í sex vikur .
Þá er mikið haft samband vegna skilaréttar , það er hver sé réttur neytenda til að skila vöru sem er ekki gölluð .
Töluvert ber á því að fólk sé óánægt með upplýsingar í auglýsingum , að þær séu rangar og villandi og á það einkum við þegar fyrirtæki hafa verið í stórum auglýsingaherferðum eins og símafyrirtækin en neytendur segja sig ekki fá þau kjör sem þeir telja að verið sé að auglýsa .
Ýmiss konar lán sem fólk hefur tekið eða er að hugsa um að taka eru líka fólki hugleikin og margar ábendingar berast vegna lánveitinga og um að uplýsingar í skilmálum lána standist ekki lög .
" Þá fáum við margar fyrirspurnir um það hvort bensíndælan sé að dæla réttu magni , hvort forpakkaðar vörur séu rétt vigtaðar miðað við uppgefna vigt , en það hefur borið á því að of lítið sé í pakkningum .
Upp á síðkastið hafa einnig borist margar fyrirspurnir um magn víns í lausasölu þar sem það munar mjög miklu á magni þegar keypt er eitt glas en samkvæmt könnun eru stök glös allt frá 12 cl til 33 cl .
" Hrotur , klósettferðir og bjölluat Umferðarmálin standa algerlega upp úr í þeim símtölum sem við fáum frá almenningi .
Fólk hringir í okkur þegar það sér aðra ökumenn tala í símann án handfrjáls búnaðar .
Og lætur vita um ökumenn sem leggja bílum ólöglega eða bara illa að mati þess sem hringir , " segir Gunnar Rúnar Sveinbjörnsson , kynningarfulltrúi lögreglunnar á höfuðborgarsvæðinu , en á hverjum degi berst lögreglunni fjöldi símtala frá almenningi sem vill koma ábendingum og kvörtunum á framfæri .
Með nútímatækni fylgja gjarnan ljósmyndir frá vegfarendum sem taka myndir af bílum sem er illa lagt .
Auk umferðartengdra símtala er annar málaflokkur vinsælt umkvörtunarefni – hávaði er alla daga einhvers staðar að æra einhvern .
Mörgum dettur fyrst í hug að hávaðatilkynningar snúi að partíum um helgar en svo er ekki , þær eru oft í miðri viku .
" Þetta geta verið of hátt stilltar vekjaraklukkur eða hrotur sem halda vöku fyrir fólki og auðvitað er erfitt fyrir lögregluna að eiga við það .
Fólk kvartar yfir of háværum klósettferðum nágrannans og getur það til dæmis snúist um að einhverjum þyki nágranninn sturta niður eða skella klósettlokinu með of miklum látum .
Það er kvartað yfir uppvaski á ókristilegum tíma að mati þess sem hringir , diskarnir skella saman og það eru læti í bununni .
Það er ekkert langt síðan það var kvartað yfir hávaða en þá var það maður í stofunni sinni að kveða rímur .
Í því tilfelli var maðurinn beðinn að vera lágstemmdari og loka gluggum og það gekk vel .
En þetta getur augljóslega verið snúið fyrir okkur .
" Stundum berast kvartanir vegna fólks sem er of hávaðasamt í svefnherberginu .
Sinnir lögreglan slíkum símtölum ? " Já , því þetta er oftar en ekki mjög mikill hávaði og jafnvel er öll blokkin vakandi , okkur er ekki alltaf sagt nákvæmlega hvað er í gangi en það kemur fljótlega í ljós þegar mætt er á staðinn .
Einnig kemur það fyrir að fólk hefur áhyggjur af heimilisofbeldi eða slíku þar sem hávaðinn bendir frekar til þess en rekkjufara .
Oft er þá skýringin bara þessi .
" Gunnar Rúnar man sérstaklega eftir því þegar lögreglan mætti á svæðið og í ljós kom að fólkið var að njóta brúðkaupsnæturinnar .
" Framkvæmdir alls konar geta valdið talsverðu ónæði .
Einhverra hluta vegna eru flísalagnir ávísun á að pirra nágrannna , mun frekar en aðrar framkvæmdir .
Slíkar tilkynningar eru einnig árstíðabundnar ; á hverju sumri er kvartað undan garðslætti .
Mörgum þykir slegið of snemma á morgnana eða of seint á kvöldin .
Bæði geta þetta verið ótillitssamir nágrannar eða fólk sem er einfaldlega að sinna sinni vinnu .
Kvartanir hafa til dæmis borist vegna golfvalla sem verið er að slá .
Einnig er kvartað undan öðrum útiverkum , svo sem trjáklippingu og málningarvinnu .
Við fáum líka talsvert af nágrannadeilum inn á okkar borð .
Ósætti í stigagangi getur valdið því að fullorðið fólk stendur í bjölluati og fólk hefur hellt málningu inn um bréfalúguna hjá öðrum .
Einnig er rifist út af bílastæðum .
Stundum er eggjum og tómatsósu klínt á bíla , bara nefndu það , við erum eiginlega búin að sjá allt , svona nánast .
" Eftirminnileg erindi til lögreglu Tilkynning vegna útstillingar í glugga verslunar barst lögreglunni á höfuðborgarsvæðinu en borgari lét vita að útstilling á varningnum væri langt yfir velsæmismörkum .
Verslunareigandinn tók ábendingunni vel og breytti útstillingunni .
Þess má geta að verslunin selur hjálpartæki ástalífsins .
Úr dagbók lögreglu : " Lögreglumenn reyndu hvað þeir gátu að leiðbeina um hvernig mögulega væri hægt að gera klósettferðina hljóðlátari og hurfu síðan til annarra verka .
Engum sögum fer af því hvort leiðbeiningar þeirra báru árangur .
" Gjarnan er kvartað yfir hljóðfæraleik .
Píanisti í íbúð einni í fjölbýlishúsi í Kópavogi þótti ekki upp á sitt besta og gæði spilamennskunnar lítil .
Þar að auki var hann að glamra á píanóið á miðnætti .
Svanir , fuglar , kettir og í verstu tilfellunum rottur hafa sést dóla sér á sundlaugarbökkum .
Hringt var í lögreglu því svanur truflaði skriðsund sundlaugargesta .
Hringt var í lögreglu vegna undarlegra hljóða á eigin baðherbergi íbúa .
Þegar lögreglan mætti á staðinn kom í ljós að sökudólgurinn var rafmagnsrakvél húsbóndans , sem var í gangi .
Börn biðja foreldra um að hringja Erindi til starfsmanna á skiptiborði Samgöngustofu eru af margvíslegum toga .
Það er til dæmis oft spurt hvenær flugrútan fari og jafnvel um komu- og brottfarartíma strætó , " segir Þóra Magnea Magnúsdóttir , fræðslustjóri Samgöngustofu , en erindin snúa bæði að praktískum málum , svo sem hvernig farartæki fólk má keyra með hefðbundin ökuréttindi og hvað má standa á einkanúmerum , og þá berst líka mikið af kvörtunum .
" Bæði foreldrar , ömmur og afar hringja vegna barnabílstóla , vilja fá leiðbeiningar um öryggisbúnað og gjarnan er það svo að barn biður foreldri um að hringja í okkur til að fá að vita hvort það geti fengið að sitja í framsæti bílsins og er þá orðið langeygt eftir því að fá að sitja frammi í .
" Gangandi vegfarendur hringja gjarnan til að klaga hjólreiðamenn og hjólreiðamenn klaga þá bílstjóra .
" Umtalsverðar kvartanir hafa borist til okkar vegna þess að of hratt er farið yfir á göngu- og hjólreiðastígum .
Margt fullorðið fólk kvartar yfir því að framhjá því þjóti hjólreiðamenn á allt of miklum hraða og því bregði illa .
Þá spyr fólk gjarnan hvers vegna hjólreiðafólk noti ekki bjöllur í meira mæli til að vekja athygli á sér .
" Flugfarþegar sem verða fyrir því að vera neitað um far , eða að flugi seinkar , leita þá oft til Samgöngustofu og hringt er til að benda á hluti sem megi fara betur í ferðaþjónustu ; til dæmis hefur fólk látið vita að það hafi keypt skemmtiferð með bát þar sem ekki allir hafi verið í björgunarvestum .
Ýmis alvarlegri símtöl berast líka og hefur fólk sem misst hefur náinn fjölskyldumeðlim í bílslysi hringt og viljað benda á hvað megi betur fara í umferðarmálum .
" Svo er það fólk á virðulegum aldri sem hringir til að fá upplýsingar um báta sem feður þeirra eða forfeður voru á , " segir Þóra Magnea og bendir á að oft megi finna ýmis svör við erindum fólks á heimasíðu Samgöngustofu .
" Samgöngustofa sendir , í samvinnu við sveitarfélögin í landinu , fræðsluefni til barna um krakkana í Kátugötu .
Efnið er vinsælt og þónokkur erindi tengd því efni berast í hverri viku þar sem foreldrar hafa samband fyrir hönd barnanna og ef pakkinn hefur einhverra hluta vegna ekki skilað sér til barnsins , nú eða litli bróðir nagaði bókina svo illa að ekki er lengur hægt að skoða hana .
" Kosningar álagstími í símaverinu Við fáum alls konar símtöl .
Þetta er allt frá fyrirspurnum um hvernig eigi að ná grasgrænu úr buxum og elda hafragraut upp í að fólk þarf að finna leikreglur fyrir spil , " segir Fanney Sigurðardóttir , hópstjóri þjónustuvera Já .
Fanney segir starfsfólk nýta ýmis tæki og tól til að ráða fram úr fyrirspurnum en það eru þó tilfelli sem ekki er hægt að ráða fram úr .
Er einn tími frekar en annar sem fólki virðist liggja mikið á hjarta ? " Í kringum kosningar er gjarnan hringt og beðið um símanúmer eða beint samband við stjórnmálamenn .
Í einhverjum tilfellum eru þeir ekki skráðir með númer og þá fáum við stundum að heyra hvað fólki finnst að betur mætti fara í þjóðfélaginu og vilja bara tala við borgarstjórann eða einhvern ákveðinn ráðherra .
Við finnum gjarnan fyrir því ef það er ólga í samfélaginu og verðum vör við það ef orkuveitan hækkar gjaldskrá og slíkt .
Þá vill fólk fá símanúmer hjá jafnvel forstjórum fyrirtækja .
" Farsímar , húsaleiga og verðlag Það er alls ekki svo að allir sem hafa samband við Neytendasamtökin séu endilega að kvarta yfir einhverju , oft er fólk með ábendingar um mál sem samtökin mættu taka til skoðunar , og eins er mikið um að fólk vilji einfaldlega fræðast um rétt sinn áður en viðskipti eiga sér stað , " segir Hildigunnur Hafsteinsdóttir , stjórnandi kvörtunar- og leiðbeiningaþjónustu Neytendasamtakanna .
Samtökunum berast að meðaltali 34 erindi á viku en hvað vörur snertir er algengast að þau snúist um tölvur og farsíma , matvæli og loks bifreiðir .
Erindi tengd þjónustu snúa að fjármálafyrirtækjum , flug- og ferðaþjónustu , net- og símaáskrift og svo þjónustu iðnaðarmanna .
Gallaðar vörur eru oftar en ekki ástæða símtala og tölvupósts .
Ekki má þá gleyma verðhækkunum en það sem af er ári hafa um 400 kvartanir borist vegna verðlags eða verðhækkana .
Oft er kvartað vegna lélegra merkinga á bæði verði og innihaldsefnum vara og að það vanti hvaðan þær eru upprunnar .
Athugasemdir berast um lítil gæði og að umbúðir og viðbætt vatn í vörunni sé vigtað með .
Að lokum má geta þess að af afar fjölbreyttum erindum , sem Hildigunnur segir að séu jafnfjölbreytt og þau eru mörg , eru mörg tengd húsaleigu .
Dæmi um símtöl til Samgöngustofu " Það gefur enginn stefnuljós lengur .
" " Getið þið ekki stoppað þessi SMS frá olíufélögunum , þetta er stórhættulegt .
" " Það heyrist ekkert í þessum rafmagnshjólum , fólk verður að nota einhver hljóðmerki .
" " Það þarf að setja spegil á þessi gatnamót , það sést ekkert þarna .
" " Þarf maður ökuréttindi ef maður kaupir sér sjálfkeyrandi bíl ? " " Getur maður verið fullur " undir stýri " ef bíllinn er sjálfkeyrandi ? " " Það kann enginn að keyra í hringtorgum .
" " Ég er búin að keyra út um allan heim og ég hef hvergi upplifað annað eins , eins og að aka hér á landi .
" Flestar ábendingar eiga fyllilega rétt á sér Fréttastofa RÚV fær fjölda ábendinga og fyrirspurna á degi hverjum .
Flestar þessara ábendinga eiga fyllilega rétt á sér , og okkur þykir vænt um hversu margir gefa sér tíma til að láta okkur vita þegar við gerum vel , og líka þegar okkur verður á í messunni .
Fréttastofan fær líka fjölmargar gagnlegar ábendingar um fréttir og viðburði frá almenningi , og fréttatímarnir væru ekki nema svipur hjá sjón án slíkra fréttaskota , " segir Sigríður Hagalín Björnsdóttir , varafréttastjóri fréttastofu RÚV .
Fyrir utan fréttaskotin snúa flestar ábendingar sem RÚV fær að málfari og einnig fær fréttastofan oft ábendingar um efnistök sín og fréttamat .
" Mörgum þykja fréttir okkar of neikvæðar , og spyrja hvers vegna við getum aldrei sagt góðar fréttir , og einbeitt okkur að því sem vel er gert í stað þess að vera alltaf að finna að öllu .
Við reynum þá að svara því til að fréttir séu oft af því sem þykir fréttnæmt eða óvenjulegt .
Sem betur fer þyki stríð , hörmungar og spilling ennþá fréttnæm fyrirbæri .
En auðvitað mega fréttirnar ekki verða neitt svartagallsraus .
" Sigríður segir að mörgum finnist RÚV draga taum einhverra þeirra hópa eða fylkinga sem fjallað er um .
" Okkur er oft gefið að sök að vera of hliðholl Ísraelsmönnum eða Palestínumönnum , Rússum eða Úkraínumönnum , eða leggjast á sveif með einhverjum stjórnmálaflokknum .
Okkur barst til dæmis fjöldi ábendinga fyrir alþingiskosningarnar 2013 .
Lógó kosningaumfjöllunarinnar var X13 – en mörgum fannst of lítið bil milli talnanna 1 og 3 , og töldu að við værum með lúmskum hætti að auglýsa Framsóknarflokkinn .
" Málfarsráðunauturinn Þar sem stór hluti þeirra símtala sem RÚV berast snýr að málfari þótti ekki úr vegi að heyra hvaða rauða þráð málfarsráðunautur RÚV , Anna Sigríður Þráinsdóttir , greinir í þeim erindum .
" Margir hringja og senda tölvupóst með ábendingum og kvörtunum til málfarsráðunautar Ríkisútvarpsins .
Karlmenn eru þar í meirihluta , einhverra hluta vegna .
Þeir taka það gjarnan fram að þeir séu á eftirlaunum .
Málfarsráðunautur er þakklátur öllu þessu aðstoðarfólki sem fylgist með málfari í öllum miðlum RÚV , " segir Anna Sigríður .
Sumir hringja mjög reiðir og ekki er óalgengt að símtöl hefjist einhvern veginn á þessa leið : " Það eru bara allir orðnir ótalandi þarna hjá RÚV , það getur enginn maður komið réttri setningu út úr sér .
" Tölvupóstur endar aftur á móti oft á orðunum : " Hvernig væri að þið lærðuð að beygja þarna ! " " En svo öllu sé nú til haga haldið eru flestir mjög vinsamlegir , ungir sem gamlir , og oft á ég skemmtilegt og uppbyggilegt samtal um íslenskt mál við þá sem hringja eða skrifa .
Þessar ábendingar eru annars vegar vitnisburður um umhyggju landsmanna fyrir íslensku máli og hins vegar um virðingu og hlýhug þeirra til Ríkisútvarpsins sem að þeirra mati , og lögum samkvæmt , á að standa vörð um málið og rækta það .
" Verði fjölmiðlafólki það á að segja á Mývatni hringja Mývetningar unnvörpum og leiðrétta það .
Þeir búi ekki á vatninu heldur við Mývatn og í Mývatnssveit .
Þá eiga forsetningar með staðanöfnum til að vefjast fyrir mönnum en verði einhverjum það á að nota vitlausa forsetningu hringja menn einn af öðrum .
Bolvíkingar hringja ef einhver segir á í stað í Bolungarvík , Austfirðingar ef einhver segir á í stað í Neskaupstað og svo framvegis .
" Mörgum sárnar þekkingarleysi fréttamanna og annarra á landfræði og staðháttum í þeirra sveit , til dæmis hefur verið hringt eða skrifað og bent á að Þjórsárbrú sé ekki rétt utan við Selfoss og það sé því ónákvæmni að segja að umferðaróhapp á eða við Þjórsárbrú hafi orðið rétt utan við Selfoss .
Fleiri slík dæmi mætti nefna og nær undantekningarlaust fáum við ábendingar verði okkur á að fara rangt með staðhætti – sem er auðvitað bara mjög gott .
" Orðin hlutlægni og hlutdrægni vefjast fyrir mörgum , jafnt útvarpsmönnum sem hlustendum .
Um daginn hringdi hlustandi og kvartaði yfir því að notað hefði verið orðið hlutlægni þar sem hefði átt að segja hlutdrægni .
" Það var að vissu leyti rétt hjá honum , því þótt orðið hlutlægni hafi verið notað merkti það andhverfu sína .
Í fréttinni var talað um að ekki hefði verið gætt fyllstu hlutlægni í tilteknu máli .
Það þýðir auðvitað að hlutdrægni hefði verið viðhöfð en orðalagið var varkárara með því að nota ekki og hlutlægni , því það felur ekki í sér afgerandi fullyrðingu .
Viðmælandinn tók reyndar u-beygju í miðju símtali , rétt eins og hann væri Ragnar Reykás , og sagði mér að þarna hefði einmitt verið rétt að nota orðið hlutlægni eins og hann hefði bent á .
" Að lokum má geta þess að stundum hringir fólk og biður Önnu Sigríði um að skera úr um málfræðiatriði eins og beygingu orða eða mannanafna , af því að það hafi lent í deilum á Facebook eða í saumaklúbbi eða fjölskylduboði .
" Sumir biðja mig líka að hnippa í blaðamenn á öðrum fjölmiðlum og / eða býsnast við mig yfir því hvað þeir séu illa máli farnir , þeir virðast telja að ég sé málfarsráðunautur ríkisins eða eitthvað þvíumlíkt .
" Minnisstætt Fréttamenn Ríkisútvarpsins tóku saman nokkur minnisstæð símtöl sem hafa borist á undanförnum árum .
Sigríður segir langflestar ábendingar sem fréttastofu berist bæði gagnlegar og málefnalegar – en hér eru nokkur dæmi um þær skemmtilegustu .
Rétt er að geta að sögurnar eru frá ýmsum fréttamönnum .
" Eldri maður vildi koma því á framfæri að hann væri búinn að reikna út hvar eldgosið í Fimmvörðuhálsi ætti upptök sín .
Hann sagði sögur af því hvernig hann hafði stúderað fyrri eldgos á yngri árum .
Ég skrifaði slatta niður áður en hann kom að aðalpunktinum sem var sá að gosið ætti sennilega upptök sín á Melhaga 20 .
" " Rétt eftir að Jóhanna Sigurðardóttir varð forsætisráðherra hringdi maður til að leiðrétta það að við hefðum talað um Jóhönnu og eiginkonu hennar , við ættum að sjálfsögðu við eiginmann .
Ég útskýrði málið í fáum orðum og hann þagði í smástund og sagði svo : " Ert þú að segja mér það , ungi maður , að nýr forsætisráðherra Íslands sé samkynhneigður ? " og bætti svo við að hann þyrfti að melta þetta .
" " Kona nokkur hringdi gjarnan undir kvöld og las fyrir okkur löng ljóð .
Hún komst gjarnan við yfir lestrinum og spurði grátandi : " Finnst ykkur þetta ekki fallegt ? " " " Góðan dag ! Fær maður viðtal við fréttamann áður en maður pantar hann heim til sín ? Og kemur hann þá á merktum fréttabíl ? " " Einhvern tímann tók ég á móti símtali frá bloggara .
Hann sagði að Jónas Kristjánsson hefði svarað einhverri bloggfærslu frá sér og hann vildi svara fyrir sig í fréttum RÚV .
Þegar honum var tjáð að rétt væri að svara honum á sama vettvangi og að við hefðum engar fréttir flutt um bloggfærslu Jónasar brást hann reiður við og taldi að RÚV ætti að tryggja sér vettvang til að hægt væri að svara honum .
Hann skellti svo á í fússi .
" " Fyrir allmörgum árum hringdi Vestfirðingur og kvartaði yfir því að það væru einungis sagðar neikvæðar fréttir frá Vestfjörðum í Útvarpinu .
Hann tók engum rökum þótt reynt væri að malda í móinn og tók sem dæmi úr 8-fréttunum um morguninn : " Þið urðuð auðvitað að koma því að að það væri ófært yfir Steingrímsfjarðarheiði og Hálfdán ! " " Kona nokkur hringdi einu sinni í uppnámi yfir því að allt væri svo neikvætt og hrópaði upp af hverju það hefði aldrei verið gerð frétt um að allir hefðu komist heilu og höldnu í vinnuna sína þann daginn .
" " Eitt af eftirminnilegum símtölum sem ég hef fengið var frá manninum sem sagðist vera geimvera .
Sem hann trúlega var þannig að þá var þetta ekki maður .
Hann var allavega mun meira sannfærandi en margir sem hafa hringt í mig út af hversdagslegri málum .
Þar að auki sagðist hann staddur í Norðurárdal og það eru fordæmi fyrir því að þar hafi geimverur dvalið í skamman tíma .
Hann lýsti í löngu máli aðstæðum á sinni plánetu , sem ég man því miður ekki nafnið á .
Man þó að þar voru landkostir góðir , efnahagsástand stöðugt og blómlegt menningarlíf .
Ástæðan fyrir því að hann hringdi var að hann vildi gefa Fréttastofu RÚV kost á viðtali áður en hann sneri heim aftur en vandamálið var að hann hafði ekki nema tuttugu mínútur áður en hann yrði sóttur af sínum samplánetungum , að afleggjaranum að Hraunsnefi .
" Kvartanir frá fyrri tímum , , Ég hef borðað nokkrum sinnum á Hótel Borg og ég vil kvarta undan því að þar skuli ekkert útvarp vera , svo að maður geti hlustað á fréttirnar meðan maður er að borða .
" Alþýðublaðið , 1944 .
Það sem ég vil kvarta yfir , er þetta fáránlega nafn á nýju pop-hljómsveitinni : TRÚBROT ! Ég hef nú aldrei vitað annað eins , og það er ábyggilegt að það er eitthvað meira í brotum í þessu fólki en bara trúin .
" Vikan , 1969 .
Ég brá mér í Hollywood 30. apríl sl. og ég verð að kvarta yfir hávaðanum í tónlistinni .
Við fórum þarna nokkur saman og það var ekki nokkur leið að tala saman – nema að öskra hvert á annað .
" Dagblaðið , 1980 .
" Ég skil bara ekki hvað er hægt að ganga langt með leiðindaefni .
Ég var að hugsa um að fá mér litasjónvarpstæki – en ég held ég sé alveg hætt við það vegna þess hve dagskráin er léleg .
" Dagblaðið , 1981 .
" Ég vil kvarta undan drasli sem safnast hefur upp hér á KR-svæðinu í Vesturbænum .
Þarna eru ónýt mörk , trönur , fiskinet og fleira .
" Morgunblaðið , 1988 .
Hálfgert slökkvilið þrifa Eins og við gjarnan segjum hérna ; við erum eins og önnur útgáfa af slökkviliði .
Við erum endalaust að elta það sem miður fer .
Kvartanir sem berast til okkar lúta mikið að alla vega hreinsun sem þarf að sinna .
Þetta geta verið allt frá glerbrotum , dósum og hundaskít upp í sprautunálar , mannasaur og ælur .
Það er ekki aðeins bundið við umhverfi öldurhúsa heldur getur hver sem er lent í því að veikjast jafnvel á gönguleiðum í úthverfunum .
Fólk er duglegt að láta okkur vita og við þökkum bara kærlega fyrir það , " segir Þorgrímur Hallgrímsson , rekstrarstjóri Hverfastöðvarinnar við Njarðargötu sem sér meðal annars um miðbæinn .
Það er margt sem þarf að huga að í þéttum byggðakjörnum svo sem Reykjavíkurborg .
Í borginni eru tvær hverfastöðvar sem heyra undir rekstrar- og umhirðusvið en til þeirra koma borgarbúar ábendingum á framfæri er varða skemmdir á götum , gangstéttum og gangstígum , umferðarmerkjum , snjósköflum sem þarf að moka , veggjakroti og því sem virðist liggja okkur mest á hjarta ; ábendingum um ýmiss konar sóðaskap .
" Það fer mikið eftir tíðarfarinu hvers konar símtöl og tölvuskeyti berast til okkar .
Núna erum við að elta uppi polla sem hafa víða verið stórir í rigningunum .
" Kvartanir vegna hundaskíts detta reglulega inn á borð en fyrir nokkru var greint frá því að þó nokkuð margar kvartanir hefðu borist vegna hundaskíts í Þingholtunum en alla jafna segir Þorgrímur þetta dreifast nokkuð jafnt .
" Þetta er afskaplega fjölbreytt og geta verið nokkrir tugir erinda á dag .
Í morgun var haft samband því það vantaði undirgöng undir Sæbraut við Súðarvog því nú liggur hjólastígurinn þar yfir og fólkið hrúgast upp og vill geta farið í undirgöng en það var því miður lítið sem við gátum gert í því .
Af nýliðnum erindum má þá nefna að ég fékk skeyti um að það væri gott að sjá fleiri höggmyndir eftir konur í borginni .
" Hvítlaukslykt getur angrað Samskipti okkar við borgarbúa og fyrirtæki í borginni eru mikil en starfssvið Heilbrigðiseftirlitsins spannar mengunarvarnir , matvælaöryggi , hollustuhætti , umhverfisvöktun , hundaeftirlit og fleira , " segir Árný Sigurðardóttir , framkvæmdastjóri umhverfis- og skipulagssviðs Heilbrigðiseftirlits Reykjavíkur .
" Svo er þetta með regluverk sem Heilbrigðseftirlit á að framfylgja en sumum þeirra sem eiga að fara eftir því finnst það algjör óþarfi fyrir sjálfa sig en alveg rakið fyrir alla hina að fara eftir því .
" Kvartanir sem stundum koma inn til Heilbrigðiseftirlits eru oft á misskilningi byggðar .
Sem dæmi má taka þegar barni er selt tóbak úti í búð og fólk spyr hvar Heilbrigðiseftirlitið hafi eiginlega verið .
" Hér er algengur misskilningur á ferð , það er rekstraraðilans og söluaðilans í þessu tilviki að fara eftir því að selja ekki börnum undir 18 ára tóbak .
Við munum vonandi seint hafa einn eftirlitsaðila til að passa hvern og einn sem á að fara að reglum .
Heilbrigðiseftirlitið hefur hins vegar rannsóknaskyldu og sinnir öllum ábendingum .
Eftirlitið hefur líka leiðbeiningaskyldu og fer talsverður tími í að svara fyrirspurnum almennings og aðila sem vilja hefja starfsleyfisskyldan rekstur , " segir Árný .
Dæmi um erindi almennings til Heilbrigðiseftirlits Hávaði frá skemmtistöðum og gististöðum , til dæmis í íbúðarbyggð þar sem stórir bílar fara um íbúðargötur og gestir draga á eftir sér töskur um miðjar nætur .
Ólykt til dæmis vegna skötu og hvítlauksríks matar .
Rusl á lóðum .
Misjafnt er hvað fólk metur vera rusl .
Ónæði af hundum sem og kvartanir vegna hunda sem haldnir eru í óleyfi svo sem í fjöleignarhúsum .
Grunur um myglusvepp og fyrirspurn fólks um að fá Heilbrigðiseftirlitið til að skoða húsnæðið .
Sá misskilningur er algengur að Heilbrigðiseftirlitið geti farið inn til hvers sem er , umráðamaður þarf að bjóða eftirlitinu inn eða að dómsúrskurður sé fenginn .
Ekki óalgengt að heyra fólk segja að Heilbrigðiseftirlitið hafi komið fyrir löngu í skoðun og séð eitt og annað að húsnæðinu en síðan hafi bara ekkert gerst .
Málið er að umráðamenn og / eða eigendur íbúða eru ábyrgir fyrir umgengni um hana og viðhaldi .
Ein lítil saga frá Morgunblaðinu Að sjálfsögðu berast mörg gagnleg , skemmtileg en ekki síður skrautleg erindi inn á borð fréttastjóra Morgunblaðsins .
Þessi litla saga hefur þótt njóta yfirburða hvað skemmtanagildi varðar .
Hinn gamalreyndi fréttastjóri Morgunblaðsins til áratuga , Sigtryggur Sigtryggsson , segir svo frá : " Fréttastjórar Morgunblaðsins voru með baktvaktarsíma í eina tíð .
Aðfaranótt laugardags , um hálfþrjúleytið , var hringt í þennan síma og fréttastjórinn vaknaði upp með andfælum og heyrði strax glaum og hljóðfæraslátt í kringum þann sem var hinum megin á línunni .
Maðurinn kynnti sig og hann sagði að hann væri staddur á Kringlukránni og vildi bara láta vita að menn á næsta borði væru að tala illa um Sjálfstæðisflokkinn .
Fréttastjórinn þakkaði honum kærlega fyrir og sagðist ætla að skoða málið en var lengi að sofna aftur .
" Úr þjónustuveri Reykjavíkurborgar " Góðan dag .
Hve há er styttan af Jóni Sigurðssyni á Austurvelli ? " " Af hverju eru ekki fleiri dúfur í Reykjavík ? " Þýskur maður hringdi og bað þjónustufulltrúa að finna út hvaða sýslumaður hefði gefið hann og konu hans saman fyrir 25 árum er þau voru á ferð um Ísland .
Þau hjónin voru að koma til landsins að halda upp á silfurbrúðkaupið og langaði að hafa samband við sýslumanninn .
