Ragnhildur Dóra Þórhallsdóttir , söngkona með meiru , verður í hátíðarskapi um helgina .
Á sunnudag kl. 16.00 heldur hún tónleika í Salnum í Kópavogi með Einari Clausen tenór og hljómsveit .
Ragnhildur syngur þar lög sem móðir hennar Adda Örnólfs gerði fræg á sínum tíma en Adda á einmitt 60 ára söngafmæli um þessar mundir .
Hvað eruð þið mörg á heimilinu ? Við erum fimm manna fjölskylda en elsta dóttirin flutti að heiman og hélt til Berlínar á vita ævintýranna í haust .
Svo er það tíkin okkar Bella ( símamær ) sem er eins árs og elskuð og dekruð af öllum .
Hvað áttu alltaf til í ísskápnum ? Þetta sígilda : ost og smjör og skinku , þ.e. allt sem þarf til að búa til brauð í samlokugrilli eins og börnin bentu á .
Mjólk og ab-mjólk verður líka að vera til í morgunmatinn .
Svo er það auðvitað efsta hillan í ísskápnum sem er full af sósum og sultum sem einhvernveginn dagar þar uppi og eru þess vegna alltaf til .
Hvað kosta innkaupin fyrir vikuna ? Þetta er spurning sem ég reyni yfirleitt að forðast að spyrja mig til að halda sönsum , en ég held að það hljóti að vera a.m.k 50.000 krónur að jafnaði .
Er sem sagt bjáluð eyðslukló miðað við neysluviðmiðið sem er í umræðunni í dag .
Hvar kaupirðu í matinn ? Ég versla nær eingöngu í hverfisbúðunum og þá helst í Krónunni á Fiskislóð sem er frábær verslun .
Nóatún og Víðir eru í göngufæri og ég fer í þær verslanir þegar mig vantar eitthvað tilfallandi .
Hvað freistar mest úti í búð ? Það freistar margt í búðinni og ég er fræg fyrir það að koma heim sliguð af pokum þegar ég skrepp út eftir mjólk og brauði .
Hvernig spararðu í heimilsrekstrinum ? Ég ætla að nota þetta svar til að hrósa manninum mínum sem er snillingur og getur gert við allt sem bilar og smíðað það sem þarf .
Svo þarf hann ekki að fara í klippingu .
Mikill sparnaður í því .
Hvað vantar mest á heimilið ? Ég keypti gufusuðupottinn sem mig vantaði sárlega í síðasta mánuði og núna er ekkert sérstakt á listanum .
Það má frekar orða það þannig að eftir rúmlega 20 ára búskap sé komin þörf á að endurnýja ýmislegt frekar en að það vanti .
Eyðir þú í sparnað ? Ég er ekki í reglubundinni áskrift að sparnaði en reyni samt að eiga varasjóð og að eiga fyrir því sem ég kaupi .
Skothelt sparnaðarráð ? Mér dettur margt í hug eins og að halda nákvæmt heimilisbókhald , borða ekki á milli mála og hugsa út í bensínkostnað þegar brunað er út um allan bæ .
Ég held að almenn hófsemi og skynsemi skili mestum sparnaði þegar upp er staðið .
