Verulega hallar á að mótvægisaðgerðir af hálfu stjórnvalda vegi á móti auknum álögum á launafólk .
Enn og aftur á að auka álögur á almennt launafólk og niðurskurðarhnífnum beint að þeim sem síst skyldi .
Má þar nefna atvinnulausa , lífeyrisþega , sjúklinga , fólk með litla menntun og þá sem þurfa starfsendurhæfingu .
Þetta kemur fram í ályktun frá stjórn stéttarfélagsins Einingar-Iðju á Akureyri .
Þar er lýst yfir ónægju með fjárlagafrumvarp ríkisstjórnarinnar .
" Á meðan eru tekjur ríkissjóðs skertar um tugi milljarða með því að aflétta sköttum af fyrirtækjum og einstaklingum sem vel eru aflögufærir , " segir í ályktun Einingar .
Mat félagsins er að hækkun barnabóta og breytingar á vörugjöldum jafni ekki út hækkun matvæla hjá þeim sem lægst hafa launin .
Margir sem hafa lágar tekjur séu barnlausir eða með eldri börn á framfæri og nýtist því ekki hærri barnabætur .
Aðför " Stjórn Einingar-Iðju mótmælir harðlega þeirri aðför sem stjórnvöld eru í gegn þeim sem eru í atvinnuleit , sérstaklega þeim einstaklingum sem hafa verið hvað lengst án atvinnu .
Skerðing á bótarétti getur kippt fótunum undan lífsafkomu fjölda fólks , " segir í tilkynningu .
sbs@mbl.is 