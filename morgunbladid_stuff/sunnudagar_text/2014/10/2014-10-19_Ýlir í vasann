Pieps hóf starfsemi 1972 og þá sem framleiðandi á snjóflóðaýlum , en svo nefnist apparat sem er sendi- og móttökutæki ætlað til að finna fólk sem grefst í snjóflóði .
Ýlirinn sendir stöðugt frá sér merki og ef einhver lendir í snjóflóði stilla félagar hans sína ýla þannig að þeir nema merki þess sem í flóðinu lenti og eru fljótari að finna hann fyrir vikið , geta miðað hann út eftir styrk merkisins og líka nýtt snjóflóðastöng með nema til að flýta enn fyrir leitinni .
Pieps var fyrsta fyrirtækið til að kynna snjóflóðaýli með þremur loftnetum á sínum tíma og þykir í fremstu röð á þessu sviði .
Slík tæki kosta þó sitt , Pieps DSP PRO kostar 84.995 kr. , en það er líka til ódýrari græja , Pieps Freeride , með einu loftneti , sem kostar 24.995 kr. Pieps Freeride er minni en þriggja loftneta ýlarnir og léttari , notar eina AA-rafhlöðu .
Hann dregur eðlilega minna en þriggja loftneta tækin og er ekki eins góður þegar verið er að leita að einhverjum sem grafinn er í fönn , en dugar vel fyrir þann sem leitað er að .
Sendingin nær 40 metra og Freeride-ýlirinn styður líka tækni sem kallast iProde , en þá getur leitarmaður ákveðið að útiloka það merki og snúa sér að næsta merki ef þörf krefur .
Ef margir lenda í flóði greinir tækið á milli merkja eftir styrkleika og sýnir aðeins það sterkasta þó það nemi þau öll .
Eins og áður er getið notar tækið eina AA-rafhlöðu sem dugir í 200 tíma sendingu og tækið þolir frá 20 gráðu frosti til 45 stiga hita .
Það er ekki nema 110 g að þyngd með rafhlöðu og 110 x 58 x 24 mm að stærð .
