Einn af skiptinemunum við Háskólann á Bifröst á haustönn 2014 er Mitchel Snel frá Haag-háskóla í Hollandi .
Það væri ekki í frásögur færandi nema fyrir þá staðreynd að Mitchel er blindur og er hann fyrsti blindi nemandinn til að stunda nám við Háskólann á Bifröst .
Hann ferðaðist frá Hollandi einn síns liðs og er því mjög sjálfstæður .
Hann lætur fötlun sína ekki stöðva sig og er staðráðinn í að láta sjónleysið ekki aftra sér á nokkurn hátt .
Mitchel notar tæknina mikið sér til hjálpar í náminu og er t.a.m. með talgervil sem aðstoðar hann við yfirferð á námsefninu .
Áhugi á eldfjöllum og jöklum Spurður út í þá ákvörðun að koma til Íslands í skiptinám hafði hann þetta að segja : " Ég hef ferðast víða um Evrópu en fyrir mig er Ísland einstakur staður til að heimsækja .
Ég hef mikinn áhuga á jöklum og eldfjöllum og svo er Ísland mjög framarlega hvað varðar tækni , það skipti mig mjög miklu máli þegar ég tók ákvörðun um áfangastað .
Ég hef fengið mjög góðar viðtökur og fólk er viljugt til að hjálpa ef þörf er á .
Ég valdi Bifröst vegna stærðar skólans sem hentar mér mjög vel , þar sem ég get gengið stuttar vegalengdir allt sem ég þarf .
Ég er vanur því að búa í stórborg og í skólanum mínum eru 28.000 nemendur svo breytingin er töluverð " .
Að sögn Karls Eiríkssonar , alþjóðafulltrúa á Bifröst , var Mitchel tilnefndur með góðum fyrirvara þannig að hægt var að undirbúa komu hans .
" Mitchel er framúrskarandi nemandi sem hefur náð að aðlagast samfélaginu hér á Bifröst mjög vel , " segir í tilkynningu frá háskólanum .
jonagnar@mbl.is 