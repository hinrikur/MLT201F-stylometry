Veitingastaðurinn Coocoo ' s Nest hefur vakið mikla lukku allt frá því hann var opnaður í verbúðunum úti á Granda fyrir ári .
Súrdeigsbrauð staðarins er orðið frægt og afar eftirsótt , enda virkilega ljúffengt .
Það er þó örlítið flókið að búa það til en með vandvirkni getur hver sem er búið það til .
Eigendurnir Íris og Lucas eru ánægð með umhverfið og segja það gaman að fá að taka þátt í uppbyggingu hverfisins .
Gunnþórunn Jónsdóttir gunnthorunn@mbl.is Lucas Keller og Íris Ann Sigurðardóttir eru eigendur veitingastaðarins Coocoo ' s Nest sem staðsettur er úti á Granda en þau fagna um þessar mundir eins árs afmæli staðarins .
Súrdeigsbrauðið á veitingastaðnum Coocoo ' s Nest hefur vakið mikla lukku frá því að staðurinn var opnaður .
" Það sem einkennir súrdeigsbrauð er súrinn sjálfur sem er búinn til og látinn gerjast .
Súrdeigsbrauð er gerlaust brauð en í það er aðeins notað hveiti , vatn og salt .
Hráefnin eru einföld en aðferðin er aðeins flóknari , " segir Íris .
Súrdeigsbrauðið er aldagömul aðferð sem kemur frá Egyptalandi .
Vinsældir brauðsins færðust til Evrópu og talið er að franskir bakarar hafi fyrst kynnt aðferðina í Norður-Kaliforníu sem varð og er enn í dag stór hluti af menningunni í San Francisco .
" Biblían hans Lucasar er einmitt bók sem heitir Tartine eftir Chad Robertson , sem er eigandi eins vinsælasta bakarís í San Francisco þar sem súrdeigsbrauðið leikur aðalhlutverkið í vinsældum þess .
Fyrir alla brauðáhugamenn þá mælum við með þessari bók , " segir Íris en hægt er að nálgast bókina á Amazon .
Að mati Írisar og Lucasar er súrdeigsbrauðið með bestu brauðum sem hægt er að fá , bæði hollt og gott .
" Súrdeig er í raun það sem ætti að kalla venjulegt því þar er stuðst við aldagamla aðferð .
Brauðið sem við þekkjum sem " venjulegt " brauð í dag kom í raun löngu síðar til sögunnar .
Það er miklu meira en uppskrift sem þarf til að gera súrdeigsbrauð .
Aðalinnihaldsefnið er ást , eins mikil klisja og það er – þá er það satt ! " Íris er menntaður ljósmyndari og Lucas matreiðslumaður og listamaður frá Kaliforníu .
Þau kynntust á Ítalíu þar sem þau voru bæði í námi og fyrr en varði voru þau búin að opna veitingastað saman .
Þau eru ánægð með viðbrögðin sem þau hafa fengið við staðnum : " Það hefur verið gott flæði af fólki og ef eitthvað er þá komast oft ekki allir að sem vilja , sem er í rauninni lúxusvandamál .
Við erum afar þakklát fyrir allan stuðninginn og fyrir föstu viðskiptavini okkar , " segir Íris Ann .
" Þetta hefur allavega farið vel af stað og við hlökkum bara til framhaldsins .
Við elskum umhverfið okkar , það er ekkert nema áhugavert og vinalegt fólk sem vinnur hérna á þessu svæði .
Það hefur líka verið gaman að taka þátt í uppbyggingunni hér úti á Granda .
Við héldum að það myndi kannski taka smá tíma að það myndi lifna við en það hefur ekki verið vandmálið .
Við fundum strax fyrir því að fólk var spennt fyrir nýju umhverfi .
" Súrdeigsbrauð bakað frá grunni Súrinn sem notaður er til þess að búa til súrdeigsbrauð , þarf að hugsa afskaplega vel um .
Einhverjir hafa líkt súrnum við gæludýr , því það þarf að fæða hann á hverjum degi .
Ef súrinn fær ekki næringu á hverjum degi , eyðileggst hann og þá þarf að byrja upp á nýtt .
Þegar vatn og hveiti blandast saman gerjast blandan sem býr til súr sem notaður er til að búa til brauðið .
Hveitið og vatnið örvar fram náttúrulegar bakteríur sem gerir brauðið að súrdeigsbrauði .
Undirbúningur : Til þess að fá súrinn í brauðinu er byrjað á því að blanda 700 gr. heilhveiti og 700 gr. hveiti .
Við notum gróft heilhveiti og bakaríhveiti .
Blandið vel saman .
Ekki er öll hveitiblandan notuð strax en þú munt þurfa á henni að halda þegar kemur að því að mata súrinn .
Takið nýja skál og blandið saman 300 gr. af hveitiblöndunni við 300 gr. af volgu vatni og látið liggja í skálinni með viskustykki yfir við stofuhita í tvo daga .
Eftir tvo daga verður efsta lag deigsins stundum örlítið stökkt en þá þarf að fjarlægja með skeið og henda .
Varist að láta brauðið verða kalt á meðan ! Ekki hafa það t.d. við glugga þar sem hitastig breytist .
Látið deigið liggja í einn dag til viðbótar ef þörf krefur , eða þar til fer að finnast súr keimur og fer að myndast gaskúlur í deiginu .
Þá er deigið aðeins rjómakennt og blautt ennþá , þá er það tilbúið í næsta skref sem er að mata súrinn .
Að næra súrinn : Takið 75 gr. af undirbúningsblöndunni og setjið í aðra skál .
Bætið við um 150 gr. af hveitiblöndunni sem var gerð í fyrsta skrefinu og 150 gr. af volgu vatni .
Endurtakið þetta á sama tíma á hverjum degi í viku , passið að deigið lyfti sér og falli við að fá ábót .
Þetta ferli er til að næra og styrkja súrinn .
Gott er að fylgjast með því , finna lyktina og kynnast hegðun þess .
( Sjálfur gerði Lucas þetta í mánuð , áður en hann hófst handa við að útbúa brauðið , en vika er alveg nógur tími að þeirra sögn ) .
Í raun er súrdeigsaðferðin svipuð gerlun og að búa til jógúrt eða bjór til dæmis frá grunni .
Eftir viku ætti súrinn að lykta eins og epli , perur eða einhverskonar sætuilmur .
Daginn sem þú ætlar að baka , þarftu að búa til eitthvað sem kallast " leaven " sem er nokkurskonar grunnur að súrdeiginu eða fyrsta skrefið í bakstrinum .
Þá er hlutfall af súrnum tekið og sett í skál ( Þetta er það sem mun láta brauðið þitt lyftast og stjórnar lokaútkomunni og bragðinu á brauðinu ) .
Þú tekur hluta af þroskaða súrdeiginu án þess að henda neinu burtu eins og gert var áður .
Blandar 150 gr. af vatni og 150 gr. af hveitiblöndunni .
Þetta er sett í skál og látið vera í ca .
2 tíma .
Gott ráð til að athuga hvort deigið sé tilbúið til baksturs , er að taka hluta af deiginu og setja það í skál með vatni við stofuhita – ef það flýtur , þá er það tilbúið , ef ekki þá sekkur það og þarf því aðeins meiri tíma til að jafna sig .
Súrdeigsbrauðið bakað : Þegar súrinn er tilbúinn er hægt að útbúa súrdeigsbrauð .
Notið 200 gr. af " leaven " , 750 gr. af volgu vatni , 850 gr. bakaríhveiti eða venjulegt hveiti , 100 gr. gróft heilhveiti og 50 gr. af semalínahveiti ( Restin af súrnum er geymd fram að næstu brauðgerð og þannig er hringrásinni haldið gangandi .
Munið bara að næra súrinn á hverjum degi eins og áður kom fram ) .
Blandið öllu hráefninu saman með höndunum þar til engir þurrir blettir eru á deiginu .
Leyfið deiginu að jafna sig í um hálftíma með viskustykki yfir svo ekki myndist skorpa utan um það .
Eftir hálftíma bætið við 50 gr. af vatni og 20 gr. af salti og hnoðið vel saman við deigið .
Aftur þarf deigið að jafna sig í hálftíma .
Dýfið höndunum í vatn og snúið brauðinu við á alla kanta .
Þetta þarf að endurtaka á hálftíma fresti í um 2-3 klukkustundir .
Við þetta verður deigið léttara .
Því næst er brauðið mótað í hleif .
( Þau mæla með því að lesendur skoði myndbönd á YouTube , t.d. , til að sjá betur hvernig brauðið er mótað .
Það gerir auðvelt fyrir ) .
Þegar mótun er lokið er gott að strá smá hveiti í stóra skál ásamt viskustykki og deigið sett ofan í á hvolf .
Gott er að geyma svo skálina í ísskáp yfir nótt eða í um 24 klukkustundir áður en á að baka brauðið .
Til að ná fram því besta í brauðinu er mælt með að nota leirpott til þess að baka brauðið .
Leirpotturinn sér til þess að raki haldi sér í brauðinu .
Setjið hveiti í botninn á leirpottinum .
Takið hleifinn úr kælinum og forhitið ofninn í 260°C .
Setjið brauðið í pottinn , skerið í efsta lagið með einhverju beittu , t.d. hníf , setjið lokið á og bakið brauðið í um 20 mínútur .
Hitinn er síðan lækkaður í 230°C og bakað í 10 mínútur í viðbót .
Takið lokið af leirpottinum ( athugið að gufan er mjög heit ) og bakið síðan aftur í um 20-25 mínútur í viðbót .
Takið brauðið úr ofninum og leyfið því að kólna .
Njótið svo sköpunarverksins ! 