Þemað í ár á degi getnaðarvarna , sem haldinn var í síðasta mánuði , var : " Þetta er þitt líf , þetta er framtíð þín , kynntu þér möguleikana .
" Sem stendur eru möguleikarnir ekki mjög margir .
Samkvæmt bæklingi Landlæknisembættisins , Leiðbeiningar um getnaðarvarnir , eru til 15 mismunandi getnaðarvarnir og er þeim öllum beint eingöngu að konum fyrir utan smokkinn og ófrjósemisaðgerð karla .
Þar af eru aðeins þrjár aðferðir hormónalausar fyrir utan ófrjósemisaðgerð kvenna .
Þetta eru náttúrulega aðferðin , sem byggist á því að áætla frjósaman tíma hjá konum til að vita hvenær eigi að sleppa samförum eða nota aðrar getnaðarvarnir til að forðast þungun , koparlykkjan og loks hettan .
Ábyrgðin liggur því að mestu hjá konum ; þær taka pillur , láta setja upp lykkjuna , hring , nota plástra og þar fram eftir götunum .
Núna lítur samt út fyrir að það styttist í getnaðarvörn sem er sérstaklega ætluð körlum .
Verið er að rannsaka nokkrar mismunandi útgáfur karlapillunnar sem innihalda ólíkar blöndur af testósteróni og prógesteróni .
Sumar þeirra eru komnar á lokastig prófana , samkvæmt grein í International Business Times .
Verður ódýrt og virkar lengi Nýjasta þróunin í getnaðarvörnum er hins vegar gel fyrir karlmenn .
Þetta er ekkert hárgel heldur hormónalaust " fjölliðuvatnsgel " ( e. polymer hydrogel ) sem stöðvar sáðfrumur og kemur þannig í veg fyrir þungun .
Það heitir Vasalgel og er þróað af góðgerðarstofnuninni Parsemus Foundation og gæti komið á markað árið 2017 .
Gelinu er sprautað inn í sáðrásina og lokar henni þannig að engar sáðfrumur eru í sæðisvökvanum þegar sáðlát verður , rétt eins og í ófrjósemisaðgerð .
Rannsakendurnir eru sannfærðir um að lyfið verði ódýrt , virki lengi og síðast en ekki síst er ófrjósemin ekki varanleg .
Hugmyndin er sumsé að það virki eins og ófrjósemisaðgerð en hægt sé að snúa henni við með því að leysa upp gelið .
Síðan á eftir að koma í ljós hvort karlmenn séu tilbúnir til að taka karlapilluna eða láta sprauta í sig geli .
Elaine Lissner , framkvæmdastjóri Parsemus , segir það ekki aðalmálið .
" Það munu ekki allir menn nota það en það nota heldur ekki allar konur getnaðarvarnir .
Málið er að hafa eitthvað fyrir alla .
Sem stendur eru möguleikar karlmanna takmarkaðir .
Menn nota heldur ekki þá kosti sem þeim bjóðast núna , " sagði hún í samtali við Guardian .
Smokkanotkun hefur dregist saman í Bandaríkjunum , eða um 4% á milli áranna 2006 og 2010 .
Meðal táninga minnkaði smokkanotkun um nærri 50% á sama tíma .
Þetta er samkvæmt tölum frá bandarísku heilbrigðisstofnuninni CDC .
Í báðum tilfellum er þróunin rakin til aukinnar notkunar á hormónagetnaðarvörnum .
Í Kína og vestrænum löndum almennt hefur smokkanotkun aukist en hún hefur dregist saman í Afríku og Indlandi .
Mest notaða getnaðarvörnin í þróunarlöndunum er ófrjósemisaðgerð kvenna .
Í heildina eru konur farnar að nota fleiri getnaðarvarnir á meðan notkun karla á getnaðarvörnum hefur minnkað .
" Það verða alltaf til neanderdalsmenn , það verða alltaf menn sem segja " ekki snerta djásnin " og það verða aldrei 100% sem vilja þetta , " sagði Lissner .
En hún bendir á að Vasalgel gæti verið mikið lán fyrir þá menn sem eru ekki að hugsa um að skapa fjölskyldu og vilja ekki hafa fjárhagsáhyggjur .
" Þetta er ákveðinn hvati fyrir vissan hóp manna sem hafa áhyggjur af því að " óhapp " hafi áhrif á fjárhagslega framtíð sína og þeir þurfi að greiða meðlag næstu átján árin , " sagði Lissner ennfremur .
Þetta er kannski ekki falleg hugsun en með þessu væri þó þessi hópur manna að taka ábyrgðina til sín .
Spurning um traust Önnur spurning er hvort konur muni treysta mönnum fyrir því að taka pilluna eða fá sprautu .
Könnun IBTimes í Bretlandi komst að því að um 58% kvenna sögðust treysta maka sínum til að sjá um getnaðarvarnirnar .
Elizabeth , 36 ára blaðamaður , sagði að sér þætti það erfitt .
" Þetta varpar nýju ljósi á að treysta maka sínum .
Mér þætti erfitt að láta eiginmann minn bera ábyrgðina því þá þætti mér ég ekki hafa stjórnina yfir eigin líkama .
Á móti væri mjög frelsandi að þurfa ekki sjálf að taka getnaðarvarnir ! " Freya , 24 ára viðburðastjóri , sagði að karlapillan væri góð hugmynd þar sem hingað til hefðu konur þurft að bera ábyrgðina á því að taka pilluna .
" Með traustum maka er þetta frábær kostur fyrir pör , " sagði hún og endurspeglar áreiðanlega skoðanir margra kvenna .
Eitt af því sem könnunin sýndi fram á var að konum finnst kominn tími til að karlmenn beri ábyrgð á þessum málum rétt eins og konur .
Þeir geta þó ekki gert það fyrr en fleiri möguleikar til getnaðarvarna verða fyrir hendi og nú loks hillir undir það .
1935 Sett lög um getnaðarvarnir og fóstureyðingar .
Fóstureyðingar voru heimilaðar í sérstökum tilfellum og máttu læknar veita konum upplýsingar um þungunarvarnir .
Læknar einir höfðu heimild til að hafa slíkar upplýsingar undir höndum .
1967 Pillan var tekin á lyfjaskrá á Íslandi .
Stöku kvensjúkdómalæknar höfðu þó ávísað henni áður en þá eingöngu til giftra kvenna .
1975 Sett ný lög um getnaðarvarnir og fóstureyðingar .
Heimild til fóstureyðingar var rýmkuð verulega og aðgangur að getnaðarvörnum auðveldaður .
Skólum var gert skylt að veita nemendum kynfræðslu .
Heimild : Kvennasogusafn.is .
