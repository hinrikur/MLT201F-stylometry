Enn einn Nóbelsverðlaunahafinn sem maður þekkir ekki , " sagði kunningjakona mín eftir að tilkynnt hafði verið að franski rithöfundurinn Patrick Modiano hlyti Bókmenntaverðlaun Nóbels .
Bóksalar og bókmenntaunnendur sem fæstir þekktu til hins nýja verðlaunahafa fóru umsvifalaust á Amazon til að panta eða kaupa skáldsögur hans og leituðu að upplýsingum um æviferilinn .
Þannig verða verðlaun eins og þessi til að vekja áhuga á verkum vinningshafans sem öðlast fyrir vikið nýjan lesendahóp sem hann hefði aldrei annars eignast .
Nú bíðum við bara eftir tilkynningu um að Friðrik Rafnsson , sá ötuli þýðandi franskra bókmennta , eða Sigurður Pálsson eða bara einhver annar sé sestur við að þýða yfir á íslensku verk eftir höfund sem er orðinn að alþjóðlegri bókmenntastjörnu , þökk sé Nóbelnum .
Nýlega kom út í íslenskri þýðingu Silju Aðalsteinsdóttur smásagnasafn eftir annan Nóbelsverðlaunahafa , Alice Munro .
Í bókmenntaheiminum er oft andvarpað yfir því hversu illa gengur að selja smásagnasöfn .
Af einhverjum ástæðum virðast lesendur ekki hafa nægan áhuga á smásögum .
Þetta á ekki við um smásagnasafn Munro , Lífið að leysa , sem fór á metsölulista hér á landi og er enn ofarlega á kiljulista .
Þær vinsældir má alveg örugglega þakka því að skáldkonan fékk Bókmenntaverðlaun Nóbels árið 2013 og lesendur vilja kynnast verkum verðlaunahafans .
Verðlaun vekja athygli á bókmenntum og ýta undir lestur á þeim .
Aðdáendur Hakira Murakmi og Philips Roths andvarpa á hverju ári því þeim finnst gengið framhjá þeirra manni í vali á Nóbelsverðlaunahafa í bókmenntum .
En það er allt í lagi að rífast um verðlaun og það hver á skilið að fá þau og hver ekki .
Slíkar deilur eru hluti af leiknum .
Eftir stendur að verðlaun eins og Nóbelsverðlaunin vekja heimsathygli á hverju ári .
Í október ár hvert bíða bókaunnendur spenntir eftir úrslitum .
Stundum segja þeir : " Hver er hann ? / hún ? " en þurfa ekki lengi að bíða eftir svari , því fjölmiðlar svara þeirri spurningu mjög ítarlega í fréttatíma sama dag .
