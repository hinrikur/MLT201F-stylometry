Almenningur hefur ögn meira til skiptanna nú en verið hefur að undanförnu .
Kaupmáttur launa tók kipp í september sl. , eða sem nemur um 0,8% , samkvæmt tölum sem Hagstofa Íslands birti í vikunni .
Í frétt frá Íslandsbanka segir að þetta sé óvanaleg hreyfing miðað við það sem algengt sé í septembermánuði .
Þetta hafi raunar ekki gerst í september sl. 25 ár .
Oftar en ekki hafi þróunin verið sú að vísitala neysluverðs hafi hækkað töluvert umfram launavísitöluna í mánuðinum öfugt við það sem nú gerðist .
Þannig hækkaði launavísitalan um 0,7% á milli ágúst og september á sama tíma og vísitala neysluverðs lækkaði um 0,1% .
Þessa hækkun á launavísitölu má , segir bankinn , rekja til þess að álagsgreiðslur og annað slíkt komi inn að nýju í mánuðinum eftir að hafa verið í lágmarki yfir sumartímann .
