Áhorfendur eru í sívaxandi mæli beinir þátttakendur að sköpun listaverka .
Á norrænu ráðstefnunni Arts & Audiences í Hörpu 20. og 21. október kemur fólk úr menningar- og listaheiminum saman og segir frá þeim aðferðum sem það notar til að eiga í samskiptum við þá áhorfendur sem fyrir eru og hvernig á að lokka nýja að .
Benedikt Bóas benedikt@mbl.is Þessi ráðstefna fjallar sérstaklega um stafræna miðlun í menningu og listum en líka stafræna sköpun í listum , " segir Auður Rán Þorgeirsdóttir , verkefnastýra norrænu ráðstefnunnar Arts & Audiences , sem haldin verður í byrjun næstu viku .
Stafræna byltingin hefur nú þegar haft þau áhrif að áhorfendur eru æ oftar í hlutverki meðhöfunda að listaverkum .
Í ár verður sjónum meðal annars beint að því hvernig norrænar lista- og menningarstofnanir hafa tekist á við þessa áskorun .
Virkni og þátttaka áhorfenda er yfirskrift ráðstefnunnar í ár .
" Íslenskur vélbúnaður er mjög góður en íslenskur hugbúnaður ekki eins góður .
Hér á Íslandi erum við mjög góð á Facebook að miðla efni og lista- og menningarstofnanir hafa nýtt sér það mjög vel .
Við höfum hins vegar ekki áttað okkur á og nýtt okkur aðrar stafrænar boðleiðir og áherslur eins og nágrannar okkar .
" Bræðingur listar og tækni Ráðstefnan hefur áður farið fram í Bergen , Helsinki og Stokkhólmi og er hluti af formennskuáætlun Íslands í norrænu ráðherranefndinni .
Þar munu raddir heyrast frá sérfræðingum sem hafa reynslu af því að búa til bræðing listarinnar og miðlunar út á við .
Þarna munu einnig heyrast gagnrýnar raddir en ekki eru allir sáttir við að listinn skuli yfirleitt enda á Facebook .
" Flest endar á Facebook á einn eða annan hátt .
Sumum þykir Facebook gefa áhorfandanum tækifæri til ákveðinnar þátttöku í ferlinu með því að geta lækað og tjáð sig um verkið , en svo mætti líka spyrja sig hvort það sé ákveðin blekking .
Erum við í raun þátttakendur í einhverju bara með því að læka ? Í menningarpólitísku samhengi er þetta þörf umræða , sérstaklega þegar við skoðum áhorfendur og gesti sem einhvers konar meðhöfunda að listaverkum eins og hefur verið með þátttökuleikhús til dæmis .
Sú umræða hefur átt sér stað í kringum okkur mjög lengi en hér á landi erum við ekki almennilega byrjuð að ræða þessa hluti .
Það verður því áhugavert fyrir okkur að hlusta á þessa sérfræðinga og láta þá benda okkur á hvernig gott er að gera hlutina .
" Töluleikjaframleiðendur fremstir í að búa til samband við þátttakendur Auður og félagar leituðu meðal annars til tölvuleikjaframleiðandans CCP sem mun halda erindi ásamt Coney-listahópnum frá Bretlandi .
Ástæðu þess að tölvuleikjaframleiðandi kemur inn í svona ráðstefnu segir Auður augljósa .
Tölvuleikjaframleiðendur eru þeir bestu að mynda samband við sína þátttakendur .
" Coney-listahópurinn hefur unnið með aðferðir tölvuleikja til að skapa leikrit og Pétur Örn Þórarinsson frá CCP kemur til að ræða málin ásamt þeim enda stendur leikjaiðnaðurinn mjög framarlega í því að mynda samband við þáttakendur .
" Og fyrst þetta er ráðstefna um tækni og list er hægt að taka þátt í ráðstefnunni jafnvel þótt maður komist ekki í Hörpu þessa tvo daga .
" Við ætlum að streyma ráðstefnunni með fyrirtæki frá Bretlandi og þau sjá um að skapa það sem er kallað " online audience experience " eða upplifun áhorfenda .
Þetta fyrirtæki mun gera tilraun með það að skapa tvo vettvanga í einu .
Annar vettvangurinn er á staðnum og hinn á netinu og við spyrjum hvort við getum náð stafrænu reynslunni í þær hæðir að það sé jafngott að vera framan við tölvuna og að vera á staðnum .
Það er svolítið spennandi .
" Heldur betur .
