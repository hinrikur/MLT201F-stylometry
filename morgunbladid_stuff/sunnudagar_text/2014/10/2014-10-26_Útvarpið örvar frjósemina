Simmi og Jói snúa aftur í útvarp frá og með 21. nóvember næstkomandi og verður hinum vinsæla þætti þeirra framvegis útvarpað á K100 á föstudagsmorgnum .
Hléið varð ekki lengra en hálft annað ár enda segja félagarnir útvarpsbakteríuna ólæknandi .
Skemmtilegri fjölmiðill sé ekki til .
Þá kom óvæntur þrýstingur að austan – frá móður Simma sem verður að sjálfsögðu fastagestur í þættinum .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Simmi og Jói grípa erlendan ferðamann glóðvolgan í Perlunni .
" Heyrðu lagsi , ertu ekki til í að sitja fyrir á mynd með okkur ? " Aldrei langt í grínið á þessum bænum .
Ferðamaðurinn heldur það nú .
Stillir sér upp á milli þeirra félaga .
" Hvaðan ertu ? " spyr Simmi og í ljós kemur að okkar maður er frá Englandi .
" Nú , " segir Simmi .
" Ég var einmitt að koma þaðan áðan .
Fór með syni mína að sjá Liverpool og Real Madríd á Anfield .
" Ferðamaðurinn hleypir brúnum , hann fylgir Rauða hernum líka að málum .
Þeir eru víða , Púlararnir .
Spurður um leikinn er Simmi fljótur til svars : " Söngurinn var góður ! " Ekki orð um það meir .
Það er heldur ekki eins og sendinefnd Sunnudagsblaðsins sé komin í Perluna til að ræða sparkmenntir þessa heims við Sigmar Vilhjálmsson og Jóhannes Ásbjörnsson .
Þó það væri eflaust gaman .
Tilefnið er allt annað og afskaplega ánægjulegt fyrir aðdáendur þeirra ; útvarpsþátturinn vinsæli Simmi og Jói fer aftur í loftið föstudaginn 21. nóvember næstkomandi eftir eins og hálfs árs hlé .
Sú breyting verður nú á að þátturinn verður ekki á Bylgjunni heldur á útvarpsstöðinni K100 .
Hann verður í beinni útsendingu á föstudagsmorgnum frá kl. 9 til 12 og endurfluttur á laugardagsmorgnum á sama tíma .
Andstætt ellimörkunum ? Simmi og Jói kvöddu Bylgjuna í maí á síðasta ári .
" Mér finnst eins og það sé lengra síðan .
Er það ekki andstætt ellimörkunum ? " spyr Jói .
" Fyrir þá sem þola okkur ekki er þetta örugglega alltof stuttur tími , " segir Simmi og brosir í kampinn .
Arkitektinn að endurkomunni nú er sami maðurinn og leiddi Simma og Jóa upphaflega saman á útvarpsstöðinni Mónó fyrir fimmtán árum , Pálmi Guðmundsson .
Hann var þá dagskrárstjóri Mónó en nú dagskrárstjóri Skjásins sem á og rekur K100 .
Simmi og Jói voru til að byrja með hvor með sinn þáttinn á Mónó en Pálmi sá í þeim teymi og leiddi þá saman , þrátt fyrir ólíkan bakgrunn .
Jói er einbirni úr Reykjavík en Simmi yngstur sex bræðra frá Egilsstöðum .
" Það þurfti smá þolinmæði til að byrja með – hjá báðum .
En svo small þetta , " segir Simmi .
Síðan hafa þeir , Púlararnir sem þeir eru , getað tekið fullum hálsi undir með söngnum góða , sem Simmi vitnaði til í upphafi – You ' ll Never Walk Alone .
Þeir segja Pálma fyrst hafa ámálgað endurkomu við þá í sumar en þeir tekið því dræmlega á þeim tíma .
" Honum tókst samt að planta hugmyndinni hjá okkur og því meira sem við hugsuðum um það þeim mun meira langaði okkur að gera þetta .
Útvarp er skemmtilegasti fjölmiðillinn – eða eigum við að segja ljósvakamiðillinn til að styggja ekki blaðamanninn – og það togar alltaf í mann aftur .
Svo einfalt er það , " segir Simmi .
Jói kinkar kolli .
" Við fundum fljótt eftir að við hættum á Bylgjunni að við söknuðum útvarpsins .
Þetta er bara svo ofboðslega skemmtilegt og gefandi .
Ætli útvarpsbakterían sé ekki ólæknandi , " segir hann .
" Kjarni málsins er þessi : Þetta er svo gaman að við gátum ekki sagt nei .
Maður verður hreinlega háður því hvað þetta er gaman .
Við hefðum örugglega gert þetta frítt ef það sendi ekki kolröng skilaboð út til stéttarinnar í heild , " segir Simmi glottandi .
Mamma ennþá spenntari Það var ekki bara Pálmi sem þrýsti á Simma og Jóa heldur líka móðir þess fyrrnefnda , Gerður Unndórsdóttir , húsfreyja á Egilsstöðum .
Hún var sem kunnugt er fastur símagestur í þáttunum .
" Gerður var ein af skrautfjöðrum þáttarins , " segir Jói , " og við kveiktum ekki almennilega á því fyrr en við vorum hættir hvað hún hafði svakalega gaman af þessu .
Við erum mjög spenntir að byrja aftur en ég held að Gerður sé ennþá spenntari .
" Þeir hlæja .
Félagarnir settu raunar bara eitt skilyrði fyrir því að ganga til liðs við K100 – að komið yrði upp útvarpssendi á Egilsstöðum svo Gerður og aðrir Austfirðingar geti hlustað á þáttinn .
Fyrir eru fjórir sendar úti á landi ; á Suðurlandi , Suðurnesjum , Akureyri og Borgarfirði .
Simmi og Jói munu fljúga sjálfir með sendinn austur á næstunni og tryggja að hann verði kominn í gagnið fyrir 21. nóvember .
Þiggja heitan brauðrétt hjá Gerði og bónda hennar , silfurmanninum Vilhjálmi Einarssyni , í leiðinni .
Spurðir um aðkomu Gerðar að þættinum í byrjun lýsir Simmi ábyrgðinni skuldlaust á hendur Jóa .
" Sem sonur var ég ekki dómbær á það hvort móðir mín væri gott útvarpsefni en Jói sá einhverja möguleika í þessu , " segir hann .
" Því betur sem ég kynntist Gerði þeim mun betur áttaði ég mig á því hvað Simmi líkist henni mikið , " útskýrir Jói .
Og Simmi grípur fram í : " Þú meinar að ég segi hvað mér finnst án þess að vera spurður ! " Þeir hlæja .
Málpípa skúffuskálda Gerður sló strax í gegn enda framlag hennar aldeilis við alþýðuskap .
Ekki síst djúp virðingin fyrir ljóðlist .
" Gerður er málpípa skúffuskálda um allt land , " segir Jói og Simmi bætir við að móðir hans hafi fengið urmul ljóða sendan austur eftir að hún fór að koma fram í útvarpi .
Útgefið og óútgefið efni .
Sem dæmi má nefna að Gunnar heitinn Dal sendi Gerði áritaðar bækur og átti við hana samtöl í síma .
Félagarnir gera ráð fyrir að þátturinn verði með svipuðu sniði og áður en þeir hafa sem fyrr fullt ritstjórnarvald yfir honum .
Allt frá Mónódögunum hafa þeir verið með handrit í fórum sínum í hljóðverinu og engin breyting verður á því nú .
Þeir notast meira að segja ennþá við sama excel-skjalið , þar sem þeir halda hugmyndum til haga .
" Við ætlum okkur ekki að finna upp hjólið – bara að smyrja keðjuna , " segir Simmi .
Venjan hefur verið að Simmi og Jói fylgist hvor í sínu lagi grannt með fréttum vikunnar og skrifi niður hjá sér hugmyndir .
Á miðvikudagskvöldum , þegar börnin hafa tekið á sig náðir , hittast þeir síðan og bera saman bækur sínar og leggja drög að þættinum .
Morguninn fyrir þátt hittast þeir síðan aftur til að geirnegla handritið og jafnvel taka upp " sketsa " og lög sem vikan hefur kallað á .
Þetta ferli færist nú væntanlega fram um einn dag , þar sem þátturinn veður á föstudegi en ekki laugardegi .
" Ég sakna þessarar vinnu ekkert síður en útsendingarinnar sjálfrar , " viðurkennir Simmi .
" Það er bráðskemmtilegt að semja lagatexta og við höfum oft nagað okkur í handarbökin undanfarið eitt og hálft ár að vera ekki í loftinu .
Ég nefni Mjólkursamsölumálið sem dæmi .
Það hefði örugglega mátt taka snúning á því ! " Með fingurinn á púlsinum Jói bendir á að vaninn sé sterkur í útvarpi og fyrir vikið eldist útvarpsþættir oft betur en þættir í sjónvarpi .
" Fólk vill gjarnan sama gamla sætið sitt , " segir hann en leggur áherslu á að auðvitað þurfi vinsælir þættir að uppfæra sig og endurnýja með reglulegum hætti .
Án þess að það komi niður á kjarnanum .
Félagarnir eru sammála um að útvarpsmenn þurfi að vera með fingurinn á púlsinum og viðurkenna að þeir séu í dag ekki eins vel inni í samfélagsmálum og þegar þeir voru með þáttinn .
" Við hættum ekki bara að vera fyndnir , við hættum líka að fylgjast með fréttum .
Alla vega eins vel og við gerðum , " segir Jói .
" Það er alveg rétt , " segir Simmi .
" Þátturinn var hvati fyrir okkur til að fylgjast vel með og þess hef ég saknað .
Í þeim skilningi hefur útvarp mjög jákvæð áhrif á frjósemi manns .
Það er nauðsynlegt að vera " spontant " í beinni .
" Og Jói tekur upp þráðinn : " Það jafnast ekkert á við það að vera í hringiðunni .
" Simmi og Jói hafa löngum lagt sig fram um að þefa uppi fréttir sem ekki eru í öllum öðrum miðlum og ekki síður að taka óvæntan snúning á helstu fréttunum hverju sinni .
Helst jákvæðan .
" Einhverjir þurfa að senda frá sér jákvæða orku .
Við Íslendingar lifum alltof mikið og hrærumst í neikvæðri orku .
Neikvæð skilaboð skella á okkur eins og flóðbylgja allan liðlangan daginn .
Það er klárt mál að þú getur haft áhrif á þína líðan með því að velja þér fréttir í fjölmiðlum , " segir Jói .
Simmi horfir á félaga sinn , hugsi : " Ertu byrjaður í rope-jóga ? " Þeir hlæja .
" Þetta er alveg rétt hjá Jóa , " segir Simmi svo .
" Ef kommentakerfi vefmiðlanna eru á öðrum bakka árinnar erum við klárlega á hinum bakkanum .
" Gott bakland í konum Vistin á K100 leggst afskaplega vel í þá .
" Það er alltaf gaman að taka þátt í uppbyggingu og nema nýjar lendur .
Við höfum verið í nýsköpun alla tíð , " segir Simmi .
Jói bendir á að K100 sé vaxandi og hafi sterka stöðu meðal kvenna , samkvæmt könnunum .
" Það er ljómandi fínt , við höfum alltaf átt gott bakland í konum þessa lands – ekki síst húsmæðrum .
" Hann brosir .
Karlarnir hlusta líka og Simmi rakst síðast á mann í fríhöfninni í vikunni sem kvaðst sakna þess að heyra reglulega í þeim Jóa á öldum ljósvakans .
" Ég tjáði honum að það gæti hugsanlega breyst fljótlega .
" Þeir segja föstudagsmorgna engu síðri tíma en laugardagsmorgna enda vinni glettilega stór hluti þjóðarinnar við útvarpið alla morgna .
" Það er líka létt yfir öllu á föstudögum og gaman að geta leitt fólk inn í helgina , " segir Jói .
Spurðir hvort þeir finni fyrir pressu svara þeir bæði játandi og neitandi .
Það sé alltaf áskorun að byrja á nýrri stöð en um leið létti það ákveðinni pressu af þeim .
" Það hefði eflaust verið meiri pressa að fara aftur á Bylgjuna .
Þá hefði verið eðlilegt að miða við hlustendatölur eins og þær voru þegar við hættum .
Á nýrri stöð er sígandi lukka í góðu lagi , " segir Jói .
Félagarnir segja aldrei hafa komið til tals að þeir sneru aftur á Bylgjuna .
Frumkvæðið hafi verið hjá Pálma Guðmundssyni og K100 .
" Það var æðislegt að vera á Bylgjunni en allt hefur sinn tíma í þessu lífi .
Þess utan eru mjög flottir útvarpsmenn í okkar slotti þar núna , " segir Jói .
Simmi átti hlut í og rak um tíma sjónvarpsfyrirtækið Miklagarð og Bravó sem 365 miðlar keyptu .
Hann segir það mál ekki tengjast endurkomu þeirra Jóa í útvarp með neinum hætti .
" Það er enginn kali á milli mín og 365 , þvert á móti þá á ég marga góða vini þar , ekki síst á Bylgjunni , " segir hann spurður um þau mál .
" Þetta verkefni var mikil og merkileg reynsla sem ég kem til með að búa að allt mitt líf .
" Almennt séð segja Simmi og Jói útvarp lifa góðu lífi á Íslandi – og sé að sækja í sig veðrið , fremur en hitt .
" Það eru þekktar stærðir á markaðnum eins og Rás 1 , Rás 2 og Bylgjan en það er vel pláss fyrir fleiri .
Það er gott að eiga val , bæði fyrir hlustendur og dagskrárgerðarmenn , " segir Simmi .
Þeir félagar gerðu garðinn frægan í sjónvarpi í eina tíð , í þáttum á borð við 70 mínútur og Idol – stjörnuleit .
Þeir eru á einu máli um að það hafi verið frábær tími en sakna sjónvarpsins eigi að síður ekki með sama hætti og útvarpsins .
" Útvarpið er einfaldlega snarpari og skemmtilegri miðill .
Og alveg landamæralaust að auki .
Það er auðveldlega hægt að vera með nektargrín í sturtu í útvarpi án þess að særa blygðunarkennd nokkurs manns .
Það er flóknara í sjónvarpi , " segir Simmi og Jói grípur boltann á lofti : " Sviðsmyndin er í höfðinu á hverjum og einum hlustanda .
Það gerir þetta svo skemmtilegt .
" Stúdíóið er þeirra sveit Simmi og Jói eiga sem kunnugt er og reka Hamborgarafabrikkuna en segja útvarpsþáttinn ekki koma til með að trufla þau störf .
Þvert á móti .
" Þátturinn mun ekki taka frá okkur orku .
Ég er raunar ekki í nokkrum vafa um að hann kemur til með að auka hugmyndaauðgi okkar og afköst á öðrum vettvangi .
Hingað til hefur það verið þannig .
Sumir fara út í sveit til að örva sína hugsun .
Við förum í stúdíóið , " segir Simmi og bætir við að hollt og gott sé að setja upp nýjan hatt annað veifið .
" Einmitt , " segir Jói .
" Áramótahatt einu sinni í viku .
Þessir þrír tímar í viku verða sem vin í eyðimörkinni .
" Spurðir um úthaldið í þessari lotu segja Simmi og Jói ómögulegt að segja .
Þeir gætu orðið á K100 í einhverja mánuði , einhver ár eða þess vegna einhverja áratugi .
Enginn geti sagt fyrir um það á þessari stundu .
" Meðan við höfum gaman af þessu höldum við örugglega ótrauðir áfram , " segir Simmi .
" Finni maður hins vegar fyrir þreytu er best að draga sig í hlé .
Það er vonlaust að gera sér upp gleði í fjölmiðlum .
Annars veltur þetta ekki síður á hlustendum en okkur .
Njóti verkefni ekki vinsælda í útvarpi verða þau sjaldnast langlíf .
" 