Gunnlaugur Briem hefur sent frá sér nýja plötu þar sem íslenskir og afrískir menningarheimar mætast .
Í viðtali ræðir hann um plötuna , ný verkefni og andlega leit .
Hann talar einnig um fráfall föður sem varð til þess að hann ákvað að lifa lífinu eins sterkt og mögulegt er .
Kolbrún Bergþórsdóttir kolbrun@mbl.is Ný plata tónlistarmannsins Gunnlaugs Briem er komin út víða um heim og vitanlega einnig hér á landi .
Platan nefnist Liberté eða Frelsi og er þriðja sólóverkefni Gunnlaugs , en hann hefur eins og kunnugt er verið trommuleikari Mezzoforte í fjölmörg ár .
Gunnlaugur býr í Búdapest .
" Þessi plata hefur verið nokkur ár í vinnslu með hléum og á henni eru átta verk , " segir Gunnlaugur .
" Á síðasta ári ákvað ég að taka áhættuna , klára þetta og koma plötunni út , en hún er mitt persónulegasta tónlistarframlag til þessa .
Þar sem ég hef ágæt sambönd hefur mér tekist að fá henni dreift í nokkrum Evrópulöndum sem og á helstu stafrænum miðlum .
Nú er ákveðinn vendipunktur , platan kláruð og við tekur fjölmiðlavinnan , myndabandagerð og viðtöl ásamt því að vera duglegur á samfélagsmiðlunum .
Liberté hefur fengið góðar viðtökur svo ég er bjartsýnn á framhaldið .
" Íslenskir steinar og afrísk rödd Hvað er það sem gerir þessa plötu svo persónulega ? " Það sem gerir þessa plötu persónulega mikilvæga fyrir tónlistarferil minn er að ég sem tónlistina að mestu , syng í fjórum lögum og spila á flygilinn hans Óla Arnalds í tveimur .
Ég þurfti að hugsa mig rækilega um áður en ég ákvað að láta söng minn vera á plötunni .
Lokalagið er í minningu föður míns , Gunnlaugs E. Briem , sem lést í byrjun ársins og það var mikilvægt fyrir mig að það kæmi sem best út .
Ég er mjög ánægður með þetta lag , sem er spilað á píanó , og ungversk strengjasveit , sem ég stjórnaði sjálfur , lék undir .
Um útsetninguna sá Simon Hale , breskur tónlistarmaður sem hefur meðal annars unnið með Björk .
Ég fékk frábæra einstaklinga , íslenska og erlenda , til að vinna með mér og helstan má nefna einn af mínum bestu vinum , Jökul Jörgensen , sem er mikið ljóðskáld og einstakur tónlistarmaður .
Hann samdi öll ljóðin sem eru á Liberté .
Það má segja að þessi plata sé nokkuð dökk á köflum , en eins og ungverskur blaðamaður sagði við mig : " Ég sé ljós við endann í tónlistinni þinni , sólin er að koma upp .
" Það er einnig sérstakt við þessa plötu að þar renna saman afrískir og íslenskir menningarheimar .
Fyrir nokkrum árum fór ég til Suður-Afríku með Mezzoforte að spila á Capetown Jazz festival og heimsótti í framhaldinu fátækrahverfin Townships og sá hvernig fólk dregur fram lífið .
Ég sat inni í kofaskrifli og spilaði á fötu með innfæddum , sem var ótrúleg reynsla .
Strákarnir flugu heim en ég fór og heimsótti lítinn tónlistarskóla í úthverfi Jóhannesarborgar þar sem ég hljóðritaði söng afrískra krakka í titillagi plötunnar Mother .
Þeirri upptöku blandaði ég svo saman við söng íslenskra krakka sem syngja sama texta .
Þarna syngja því saman afrískir krakkar sem lifa í fátækt og íslenskir krakkar sem hafa allt til alls .
Textinn , sem er óður til móðurinnar , er eftir Jökul og sunginn á ensku .
Fyrir nokkrum árum kynntist ég , í gegnum þýskan blaðamann , suðurafrískum söngvara að nafni Vusi Mahlasela .
Við hittumst síðan loksins í smábæ við landamæri Þýskalands og Frakklands .
Vusi er friðsamur byltingarsinni sem nýtur gríðarlegrar virðingar í Suður-Afríku og er eins konar Bob Dylan þeirra .
Á plötunni syngjum við saman eitt lag , The Fugue , en þar er notuð steinaharpa smíðuð af Páli á Húsafelli .
Frank Aarnink lék á hörpuna í þessu lagi .
Þarna hljóma íslenskir steinar með þessari gríðarlega djúpu og stóru afrísku rödd Vusis .
Þessi samruni hins afríska heims og hins íslenska á plötunni finnst mér áhugaverður og dulúðugur .
" Hvatning til að skapa Platan heitir Frelsi .
Sá titill er varla tilviljun .
" Jökull stakk upp á þessum titli og mér leist strax vel á hann .
Það skiptir alla máli að hafa frelsi til að vera þeir sjálfir og gera þá hluti sem þá dreymir um .
Á albúminu er mynd af dreng og hún er táknræn fyrir æskufrelsið þar sem voru lítil höft og maður gat verið maður sjálfur ; veitt kola niðri á höfn eða hjólað út í buskann og reykt njóla niðri við sjóinn í Laugarnesinu , borðað hundasúrur og tínt ánamaðka , alltaf í leit að ævintýrum .
Á fullorðinsárum uppgötvar maður hvað það er mikilvægt að komast í burtu frá þeim gamla vana að gera það sem umhverfið heimtar af manni .
Það felst mikið frelsi í því að átta sig á að maður getur verið maður sjálfur og tekið skref í áttina að því að komast út fyrir þægindarammann .
Það er það sem ég er að gera með þessari plötu .
Frá því ég var unglingur hef ég verið í þeirri frábærri hljómsveit Mezzoforte og í því felst ákveðið öryggi .
Það er stór stund í mínu lífi að hafa komist þetta langt út fyrir þægindahringinn .
Ekki sérlega auðvelt má segja en nauðsynlegt til að þroska sig sem manneskja .
" Þú nefndir í upphafi að á plötunni er lagið Farewell sem er tileinkað föður þínum .
Varð lát hans á einhvern hátt til þess að þú fórst að hugsa hluti upp á nýtt og endurskoða lífið ? " Pabbi var 92 ára þegar hann dó .
Ég var hjá honum síðustu dagana og vikurnar ásamt fjölskyldunni .
Það var sérstök upplifun að fá að vera hjá honum síðustu stundirnar og halda í höndina á honum .
Á þeirri stundu verður ákveðin hugarfarsbreyting og tíminn stöðvast eitt augnablik .
Andlegt uppgjör verður til .
Að fara í gegnum þessa reynslu með honum var líka hvatning til mín um að lifa lífinu eins sterkt og ég get .
Í framhaldinu ákvað ég að vera duglegur að láta drauma mína rætast , klára hálfunnin verkefni og bara kýla á hluti sem mér hafði fundist fjarlægir eða ómögulegir .
Ég hef bæði verið að vinna þessa plötu og fleiri verkefni sem virtust vita vonlaus en ég sé nú að eru og voru raunhæfur möguleiki .
Fráfall pabba varð mér hvatning til að halda áfram að skapa og takast á við hlutina af djörfung og dugnaði .
" Hvaða verkefni eru þetta ? " Ég hef verið að semja eitthvað af kvikmyndatónlist og hef fengið boð frá útvarpshljómsveitinni í Búdapest um að þeir hafi áhuga á að taka þátt í verkefninu .
Simon Hale er búinn að útsetja þrjú verk fyrir sinfóníuhljómsveit .
Verkin verða tekin upp í hljóðveri á næsta ári ef allt gengur eftir og mig langar til að gera stutta heimildarmynd um þessa vinnu .
Ég finn fyrir góðum meðbyr við þetta verkefni sem og nýju plötuna .
" Kvikmyndatónlist , segirðu .
Semur þú fyrir ákveðna kvikmynd ? " Tónlistin var í byrjun hugsuð sem tilraunaverkefni fyrir kvikmynd sem er verið að vinna í Ameríku .
En hvort sem tónlist mín verður notuð í þá mynd eða ekki – það skýrist á næsta ári – stendur hún alveg ein og sér .
" Hvernig tónlist er þetta ? " Þetta eru þrjú stutt verk í klassískum Disney-anda .
Á sínum tíma fékk ég klassíska tónlistarmenntun í bland við djass sem hefur haft sín áhrif .
Ég er opinn og hef gaman af að gera nýja hluti sem eru mér framandi en samt á einhvern furðulegan hátt eðlislægir .
Ég held að mig skorti ekki hugmyndaflug í sköpuninni .
Markmið mitt er að vera eins skapandi og ég mögulega get .
Maður veit aldrei hvenær maður verður flautaður út af .
Mér hættir samt stundum til að fara aðeins yfir strikið þannig að ég dett á hausinn en það verður bara að hafa það .
" Forlögin kíktu við Þú býrð í Búdapest , hvernig er að vera þar ? " Konan mín er ungversk og við búum í miðborginni , rétt við gamla markaðinn og göngugötuna Vaci utca .
Við hittumst í flugvél fyrir átta árum þegar hún settist við hliðina á mér , á milli mín og Jóhanns bassaleikara Mezzoforte , fékk sæti Gríms Atlasonar , fyrrverandi bæjarstjóra í Dölunum og fararstjóra , en hann þurfti að breyta ferðaáætlun sinni skömmu fyrir brottför , annars hefði hann setið í þessu sæti .
Forlögin hafa eitthvað verið að kíkja þarna við .
Við byrjuðum að tala saman , það vatt upp á sig og við giftum okkur fyrir þremur árum .
Það er sérstakt að búa í Ungverjalandi .
Fólkið er gott en nokkuð þrúgað af reynslu síðusta áratuga og árhundraða sem og efnahag landsins sem mætti vissulega vera betri .
Þarna hafa verið mikil stríð í gegnum tíðina og Rússar réðu lengi lögum og lofum eins og margir vita .
Ungverjar eiga æði litskrúðugan menningarheim , sem er stórkostlegt að uppgötva .
Svo er gott að sitja úti á kaffihúsunum sirka sex mánuði á ári .
En auðvitað er ég Íslendingur sem elskar Ísland og íslenska náttúru meira en flest annað .
Það sem er mér kærast er að vera með mínu fólki , spila á trommurnar mínar , semja tónlist og vera úti í íslenskri náttúru með góðum vinum við árbakkann , horfa á sólarlagið og veiða fisk á flugu .
Það er fullkomin samsetning .
" Mér finnst þú tala eins og þú sért andlega leitandi , er það rétt hjá mér ? " Erum við ekki öll andlega leitandi ? Sumir leita í kirkjuna , aðrir í hugleiðslu svo einhverjir bara í fluguveiði og enn aðrir í borð og stóla .
Ég er búinn að vera í andlegri rannsóknarvinnu í nokkurn tíma og stunda hugleiðslu og lærði jóga hjá Guðjóni Bergmann .
Ég aðhyllist smáskammtakenninguna ; að við séum öll tengd og engar tilviljanir til .
Við erum alltaf að leggja inn í hinn veraldlega alheimsbanka og uppskerum þar af leiðandi eins og við sáum .
Við þurfum að taka ábyrgð á lífi okkar og starfa til góðs .
Við tónlistarmenn erum í forréttindahópi vegna þess að við getum tjáð okkur með röddinni og á hljóðfærin okkar og tónlistin er svo dýrmæt mannfólkinu .
Þegar ég spila á trommurnar mínar eða sest við gott píanó finn ég einhvern ofurkraft koma yfir mig sem stundum virkar eins og maður sé undir áhrifum , einhvers konar alsælutilfinning .
Það er á ábyrgð okkar tónlistarmanna að hafa eitthvað gott og verðmætt fram að færa og vera skapandi .
Það er mikilvægt að lifa í núinu og vera heilbrigður andlega og líkamlega .
Læra að elska sjálfan sig fyrst og fremst .
Fúnkera vel sem manneskja .
Mitt í allri ófullkomnuninni vil ég heldur líta á okkur út frá fullkomnun , hvort sem það er varðandi tónlist , heilsu eða samskipti við fólk .
Það skiptir svo miklu máli að ná sambandi við sjálfan sig .
Það er búið að vera á tali nokkuð lengi hjá okkur mörgum .
Ég held að við séum öll falleg og fullkomin , við höfum bara gleymt því í hinu daglega amstri og verið frá byrjun oft mötuð á misvísandi upplýsingum af umhverfinu , ríkisstjórnum og samferðafólki .
Um leið og við munum eftir þessu verður lífið léttara .
Við þurfum heldur ekki að taka allt of alvarlega .
Þó að það sé stundum þrælerfitt að vera til þá þarf að hafa gaman af lífinu .
" Andlegir félagar Þú hefur verið í Mezzoforte árum saman .
Eruð þið félagarnir miklir vinir ? " Við vorum fimmtán , sextán ára þegar við byrjuðum að spila saman .
Hljómsveitin hefur verið starfandi frá 1977 , fyrir utan fimm ára tímabil 1997 þar sem við tókum pásu , en síðan 2002 hefur þetta verið stanslaus vinna , ferðalög og upptökur .
Við erum andlegir félagar á þessari ferð í gegnum lífið .
Þótt við tölum ekki saman í nokkra mánuði þá er bræðrakærleikurinn alltaf fyrir hendi hvort sem við spilum á þýskum fyrrverandi strippklúbbum eða fínum tónleikasölum í Malasíu .
" Þið slóguð í gegn víða um heim fremur ungir að árum .
Kunnuð þið að taka velgengninni ? " Nei , það er ekki hægt að segja það .
Við kunnum engan veginn að taka henni því við vorum unglingar og reynslulausir .
Við settum upp heimili í London í tvö ár , gerðum út þaðan og ferðuðumst um heiminn en gerðum gríðarlega mikið af mistökum , skrifuðum til dæmis undir alls kyns skrýtna langtímasamninga sem í dag þykja sérlega óvenjulegir svo ekki sé meira sagt .
Við höfðum heldur enga reynslu af tónleikahaldi en lærðum það með tímanum , alveg eins og við lærðum af mistökunum .
" Þú hefur getað lifað af tónlistarsköpun og hljóðfæraleik , hverju þakkarðu það ? " Hjarta mitt hefur alltaf slegið í tónlist , alveg frá því ég var strákur og hlustaði á breskt glam-popp .
Þar af leiðandi kom ekkert annað til greina en að verða tónlistarmaður og læra tónlist .
Ég er svo lánsamur að hafa unnið með frábæru fólki í gegnum tíðina og ferðast um heiminn , sem hefur gert mig að því sem ég er í dag .
Ég hef upplifað sigra og ósigra og í dag er ég reynslunni ríkari .
Ég vil nýta krafta mína eins vel og ég get og til góðs , ekki bara fyrir mig heldur líka fyrir annað fólk .
" 