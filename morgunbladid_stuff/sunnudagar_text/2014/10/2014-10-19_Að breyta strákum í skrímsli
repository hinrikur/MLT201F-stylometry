Óbreyttir borgarar eru til allrar hamingju lítið fyrir það að drepa annað fólk , svona yfirleitt .
Trú , siðferðisleg gildi og lög mæla gegn slíku athæfi .
En hversu friðsamleg og miskunnsöm erum við ? Fræ grimmdarinnar virðast blunda í okkur öllum .
Í frægri sálfræðitilraun Stanleys Milgrams á sjöunda áratugnum sást að hægt væri að fá a.m.k. þriðjung þátttakenda í tilrauninni til að veita fórnarlambi banvænan rafstraum .
Eina sem þurfti til að brjóta niður siðmenningarmúrinn var að ábúðarmikill maður í hvítum sloppi segði þátttakendum fyrir verkum .
Margir yfirmenn herja hafa lengi haft áhyggjur af því að liðsmenn í fremstu víglínu væru ekki nógu árásargjarnir .
Þess vegna þyrfti að innræta þeim meiri drápsfíkn í herþjálfuninni , berja " mömmustrákinn " úr nýliðum .
Með öðrum orðum , fá þá til að slökkva á siðmenningarbjöllunum í hjarta og huga þegar út á vígvöllinn væri komið .
Þetta er nú víða gert í herþjálfun .
Hernaður er eitt , hrottaskapur Íslamska ríkisins , IS , á sér vart líka og meðferð þeirra á óbreyttum borgurum úr trúarfylkingum sem IS líkar ekki við er ólýsanleg .
Þúsundir ungra karla ( og allmargra kvenna ) hafa samt látið heillast af grimmdinni , látið sannfærast um að IS sé að berjast réttlátri baráttu fyrir íslam .
Engin mótrök duga .
Margt af þessu fólki er að flestu leyti ofur venjulegt ungt fólk .
Það kemur úr friðsömum vestrænum samfélögum en gleypir samt við hatursáróðri sem aðallega fer fram á netinu en einnig í sumum moskum .
Hvernig er hægt að fá það til að fremja þessi grimmdarverk ? Lítið er í reynd vitað um aðferðirnar sem yfirmenn IS í Sýrlandi og Írak nota til að herða liðsmenn sína , gera þá miskunnarlausa .
En ef til vill er hægt að fræðast af manni sem áður var þekktur sem blóðþyrstur stríðsherra í Afríku , nánar tiltekið í Líberíu .
Joshua Milton Blahyi , sem nú hefur iðrast og reynir að bæta fyrir brot sín , var snillingur í að breyta 8-12 ára drengjum í ofbeldisseggi sem ekki hikuðu við að pynta og drepa , jafnt vopnað fólk sem aðra .
Breski blaðamaðurinn Mary Wakefield hitti Blahyi og segir frá samtalinu við hann í tímaritinu Spectator .
Hann lýsti " tækninni " og fullyrti að svipaðar aðferðir myndu virka þótt um aðeins eldra fólk væri að ræða , eins og ungmennin sem IS notar .
" Fyrst í stað fylgdu þeir mér af því að ég var valdamikill og sterkur og þeir vildu verða mikilvægir eins og ég , " sagði Blahyi .
Öllu skipti að þeir kæmu sjálfviljugir .
Þá var hægt að fara að gera úr þeim skrímsli .
Þeir fengu að horfa á ofbeldiskvikmyndir , helst Hollywood-myndir , til að sjá að dráp væri bara leikur .
Síðan var þeim leyft að leika sér að byssum með púðurskotum , þykjast drepa .
" Stinga aftur og aftur " " Við létum þá hafa hnífa til að stinga í lík .
Í fyrstu finnst þeim það erfitt , þeir eru hræddir .
Seinna stinga þeir aftur og aftur í líkin ...
Aftur og aftur .
Eftir þetta eru þeir orðnir illmenni .
Þeim finnst gott að drepa .
" Hlutverki stjórnandans var samt ekki lokið , að sögn Blahyis , menn mættu aldrei slaka á .
Stöðugt yrði að auka ofbeldið og gefa strákunum eiturlyf , amfetamín og fleira .
Þegar búið væri að kenna þeim að drepa yrðu þeir að læra að nauðga , pynta , afhöfða fólk .
Gera yrði þá ónæma fyrir þjáningum annarra , tryggja að þeir væru hræddir við yfirmann sinn en líka hlýðnir .
Og sumt sem þeir gerðu var að sögn Wakefield svo viðbjóðslegt að hún vildi ekki hafa það eftir Blahyi .
En hann bætti við : " Ef óvinir okkar halda að við séum brjálaðir sigrum við jafnvel áður en sjálfur bardaginn byrjar .
" Vitað er að fyrir 800 árum tókst lítilli þjóð í Mið-Asíu , Mongólum , á fáeinum áratugum að leggja undir sig sig nær alla Asíu og Rússland , lönd með nokkur hundruð sinnum fleiri íbúa en Mongólía .
Gengis Khan og afkomendur hans hikuðu ekki við að láta drepa hvert mannsbarn í sumum borgum Kína , þannig sýndu þeir að engum yrði þyrmt ef mótspyrnu yrði vart .
Lýsingarnar á ofbeldinu og myndir af aftökum sem IS-menn senda öðru hverju frá sér gegna vafalaust sama hlutverki : að hræða menn frá því að reyna að berjast gegn þeim .
Á undan liði IS fer annar her , sveitir ofsahræðslu við menn sem virðast hafa yfirgefið mannkynið .
Wakefield veltir því fyrir sér hvort við ættum frekar að gera gys að íslamistaleiðtogum en að hneykslast á þeim .
Grimmd sé í þeirra augum eins og hver önnur aðferð í stríði .
En við ættum að leggja áherslu á fyrirgefninguna .
Hún minnir á að stríðsherrann Blahyi fylltist að lokum ógeði á drápunum og gerðist síðar kristinn trúboði .
Hann hefur leitað uppi stráka sem hann beitti heilaþvotti , snúið þeim til trúar og vanið þá af eiturlyfjum .
En vilji þeir vera í söfnuðinum verða þeir að biðja fjölskyldu sína fyrirgefningar .
