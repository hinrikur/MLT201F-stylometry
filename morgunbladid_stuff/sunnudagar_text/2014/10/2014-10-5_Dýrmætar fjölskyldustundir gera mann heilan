Nanna Ósk Jónsdóttir , kynningar- og markaðsfulltrúi Þjóðleikhússins , svarar spurningum um eftirlæti fjölskyldunnar þessa vikuna .
Maður hennar er Jón Kristinn Laufdal Ólafsson , auglýsingastjóri Fréttablaðsins .
Þau eiga tvö börn , Ólaf Friðrik Laufdal Jónsson , 17 ára , og Maríu Kristínu Laufdal Jónsdóttur , sjö ára .
Þátturinn sem allir geta horft á ? Þar sem litla stelpan mín hefur líka mikinn áhuga á eldamennsku myndi ég segja Nautnir norðursins með Gísla Erni Garðarssyni leikara .
Þetta eru skemmtilegir , fróðlegir og áferðarfallegir þættir sem öll fjölskyldan getur horft á og kynnst í leiðinni matarvenjum og náttúru Norðurlandanna .
Þeir koma á óvart ! Þá eru þættirnir Stelpurnar í miklu uppáhaldi með sinn beitta húmor .
Maturinn sem er í uppáhaldi hjá öllum ? Lambahryggur sem búið er að setja hvítlauk inn í og krydda með blönduðu kryddi og fersku rósmaríni , borið fram með bernaissósu og brúnni ásamt bökuðum sætum kartöflum með rósmaríni .
Ekki má heldur gleyma rabarbarasultunni .
Þetta klikkar ekki ! Skemmtilegast að gera saman ? Ég er ákaflega mikil fjölskyldumanneskja og er þeirrar skoðunar að dýrmætar fjölskyldustundir með börnunum sínum geri mann heilan og það mikilvægasta sem hver á .
Ég hef lagt mig fram við að hlúa að kærleiksríkum stundum .
Njóta afslappaðra stunda saman eins og að fara í göngutúr , sund , hjóla saman , fara í bæjarrölt , á kaffihús , í Kringluna og í heimsókn til góðra vina .
Líka finnst okkur gaman að keyra út fyrir bæinn og fara til dæmis í sund í Hveragerði eða út að borða á Selfossi .
Einnig er gaman að fara í bíó , elda góðan mat heima og föndra saman .
Svo er líka huggulegt að sofa fram eftir um helgar og borða morgunmat í rúminu .
Þessir hversdagslegu hlutir sem þurfa ekki að vera flóknir eru mikilvægir og að njóta hverrar stundar .
Svo nýtur fjölskyldan sín auðvitað í botn á ferðalögum á heitum slóðum , í Spánarferðum þar sem hægt er að kúpla sig frá öllu .
Borðið þið morgunmat saman ? Við reynum alltaf að borða morgunmat saman .
Ein mikilvægasta stundin fyrir daginn er að kveikja á kertum , spila tónlist og gera hafragraut eða borða Cheerios og hafa rótsterkt kaffi eða ferskan appelsínusafa með .
Hvað gerið þið saman heima ykkur til dægrastyttingar ? Við spilum , slöppum af , lesum og horfum á einhvern fjölskylduþátt .
Ég og litla músin elskum að hafa kósí og förum oft í freyðibað með kertaljósum og reykelsi .
