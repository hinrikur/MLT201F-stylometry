Í tilefni aldarafmælis skólahússins á Bjarnastöðum á Álftanesi verður dagskrá haldin í hátíðarsal íþróttahússins á Álftanesi í dag , laugardaginn 4. október , kl. 14-16 .
Fyrri hluti dagskrárinnar nefnist Bessastaðir og Bjarnastaðaskólinn .
Þar flytja frú Vigdís Finnbogadóttir , Guðmundur Andri Thorsson , Pétur H. Ármannsson og Anna Ólafsdóttir Björnsson erindi .
Fyrrverandi nemendur Bjarnastaðaskóla koma að seinni hluta dagskrárinnar Minningar frá Bjarnastöðum .
Að lokinni dagskrá verður opið hús á Bjarnastöðum þar sem sýndar verða myndir og munir sem tengjast skólanum .
Skipuleggjendur dagskrárinnar eru Félag áhugamanna um sögu Bessastaðaskóla , Fugla- og náttúruverndarfélag Álftaness í samstarfi við Garðabæ .
Skólahúsið á Bjarnastöðum var reist árið 1914 .
Þar er eitt þeirra skólahúsa sem fyrsti íslenski arkitektinn , Rögnvaldur Ólafsson , teiknaði ásamt aðstoðarmanni sínum , Einari Erlendssyni .
Flest þeirra skólahúsa sem Rögnvaldur teiknaði eru nú horfin eða mikið breytt vegna viðbygginga .
Skólahúsið á Bjarnastöðum er eitt af þeim fáu sem haldið hafa ytra útliti og formi í nokkurn veginn upprunalegri mynd .
Skólahús til 1978 Fram til ársins 1978 var skólahald á Bjarnastöðum en skólahaldið færðist svo yfir í Álftanesskóla í nýja skólabyggingu .
Innréttingu gamla skólahússins var þá breytt til að koma mætti skrifstofu Bessastaðahrepps fyrir í húsinu .
Sveitarfélagið var seinna nefnt Álftanes og var sameinað Garðabæ fyrir nokkrum árum .
Á síðustu mánuðum hefur verið unnið að viðhaldi innanhúss og gagngerum endurbótum utanhúss á Bjarnastöðum .
Í framtíðinni er ætlunin að félög geti fengið aðstöðu á Bjarnastöðum til fundahalda og annars .
sbs@mbl.is 