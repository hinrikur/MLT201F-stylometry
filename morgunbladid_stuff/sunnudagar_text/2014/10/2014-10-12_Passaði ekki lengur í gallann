Erla Sigríður Sigurðardóttir er Íslandsmeistari í kvartmílu í G- hjólaflokki .
Hún er fyrsta konan til að hreppa titilinn eftir að hjólaflokkurinn var löggiltur inn í MSÍ , Mótorhjóla- og snjósleðaíþróttasamband Íslands , og var jafnframt eini kvenkyns keppandinn .
Það má í raun segja að hún hafi unnið tvöfalt því hún á von á barni í lok janúar .
Erla , sem er 21 árs , stundar jafnframt nám við Borgarholtsskóla og stefnir á að ljúka námi til stúdentsprófs um jólin , í tæka tíð fyrir fæðingu barnsins .
Eldri bróðir hennar líka í kvartmílunni Erla Sigríður keppir á 600 cc Yamaha-mótorhjóli í kvartmílunni en í hennar flokki eru hjól undir 900 cc .
Hún kynntist mótorhjólum í gegnum eldri bróður sinn , Inga Björn Sigurðarson .
" Hann er búinn að keppa í kvartmílu í mörg ár og varð Íslandsmeistari árið 2012 .
Ég sé þetta fyrst hjá honum og hef oft fylgst með honum keppa , " segir hún en hann keppir í G + flokki .
" Svo ákváðu vinir mínir að fá sér hjólapróf síðasta sumar .
Ég fékk ekki leyfi til að taka hjólaprófið hjá pabba .
Hann tók þetta ekki í mál og sagði að þetta væri tæki sem ég væri að fara að drepa mig á .
Honum fannst nóg að hafa eitt barnið sitt í þessu , " útskýrir Erla sem fór þrátt fyrir þetta í mótorhjólaprófið .
" Ég ákvað að taka hjólaprófið þegar pabbi var í útlöndum .
Hringdi í Björgvin ökukennara sem er frændi minn , " segir hún en sá var aldeilis hissa á því að pabbi hennar væri búinn að samþykkja þetta og féllst á að kenna henni .
" Þetta tók þrjár vikur í heildina , " segir Erla , sem fékk prófið í júní 2013 .
" Birgir vinur minn keypti sér mótorhjól og ég keypti hluta í hjólinu með honum .
Ég vildi ekki hafa þetta á mínu nafni svo pabbi yrði ekki brjálaður , " segir hún .
" Birgir sagði að ég ætti hjólið og ég sagði að hann ætti hjólið .
Síðan komst þetta allt upp þegar foreldrar okkar fóru að tala saman , " rifjar hún upp og eftir þetta fór allt í gang en það var bróðir hennar sem fyrstur hvatti hana til að keppa .
" Síðan var haldin kvartmílukeppni undir lok júní þegar ég var búin að vera með próf í tvær vikur .
Þá ákvað bróðir minn að draga mig með sér upp á braut , að ég skyldi gjöra svo vel að keppa , það væri engin stelpa í þessu og þetta væri tilvalið fyrir mig , " segir hún .
" Ég var svolítið stressuð en fór upp á braut og það gekk bara vel .
Svo keppti ég allt það sumar og endaði í þriðja sæti til Íslandsmeistara og var valin nýliði ársins hjá Kvartmíluklúbbnum .
" Hjólið bilaði fyrir síðustu keppnina Í ár varð hún eins og fyrr segir Íslandsmeistari en seinasta keppnin hefði getað spillt öllu .
" Ég lenti í því fyrir síðustu keppnina að hjólið mitt bilaði , " segir hún og ekkert gekk að fá varahluti til viðgerða .
Ragnar , strákur úr hennar flokki , þurfti að fara á sjóinn , gat því ekki keppt og var svo vænn að lána henni hjólið sitt .
" Ég hafði aldrei hjólað á því áður og kunni ekkert á það .
Það er önnur tegund en mitt , alveg eins og svart og hvítt , gírarnir eru öðruvísi og það hvernig maður situr .
Þetta var svolítið áhættusamt og bróðir minn var ekki sáttur við að ég tæki hjól kortér í keppni sem ég hafði aldrei hjólað á .
En ég gerði það og það gekk bara svona prýðilega .
Það munaði kannski ekki miklu en það gekk , " segir Erla .
Gaman er að segja frá því að Ragnar varð Íslandsmeistari í götuspyrnu þannig að hjólið er búið að tryggja þeim báðum titilinn .
Óléttan olli henni vissum vandræðum á keppnistímabilinu .
" Þetta var smá vesen í lokin því ég var hætt að passa í gallann minn .
Ég var vikuna fyrir seinustu keppni að leita mér að göllum .
En kona sem ég hjóla með átti galla sem ég gat síðan fengið lánaðan , hann var aðeins of stór en þetta reddaðist .
" En hvernig fara æfingar fram fyrir kvartmílukeppnir ? " Það eru reglulega haldnar kvartmíluæfingar á brautinni en ég hef ekki mætt mikið á þær .
Þegar ég fer út að hjóla fer ég á beinan kafla að æfa mig og finn malbikaðan kafla þar sem engin umferð er .
Ég er ekkert að þrykkja á 200 km / klst heldur er bara að æfa að starta .
Það er svo mikilvægt að æfa sig að taka af stað .
Ég er kannski komin upp í 30-40 km / klst og slæ svo af og geri þetta aftur og aftur og aftur .
En ég fer aldrei hratt á þessum æfingum .
" Það er ein kvartmílubraut í Hraununum í Hafnarfirði en hin er á Akureyri og hefur Erla keppt í þeim báðum .
Kvartmílan er bara í Reykjavík því sú braut er lengri en götuspyrna fer fram á styttri brautinni á Akureyri og í Reykjavík .
Aðspurð hvort hún stundi aðrar æfingar í kringum keppni segir hún svo ekki vera .
" En hvert einasta kíló skiptir máli .
Því þyngri sem keppandinn er því meiri þyngd fyrir hjólið og þú ferð ekki jafn hratt af stað .
En ég gat auðvitað ekki passað þyngdina mikið í sumar með barn inni í mér .
" Erla býr þó að bakgrunni í íþróttum en hún lagði stund á bæði fimleika og fótbolta árum saman .
Kærasti Erlu , Kári Rafn Þorbergsson , er frá Hellu og er mikill fjallamaður .
" Hann er yfir sleðaflokknum hjá Flugbjörgunarsveitinni á Hellu , " segir Erla .
Áhugamál þeirra passa vel saman en segja má að þau hafi bæði ákveðna ævintýraþörf í sér .
Síðan er faðir hennar , Sigurður Lárusson " algjör bílakall , " að sögn Erlu þannig að þetta er alveg í blóðinu hjá henni .
Kærastinn passar því vel inn í fjölskylduna og búa þau hjá foreldrum hennar í Mosfellsbæ .
Hann keypti hús á Hellu í sumar og stefna þau á að flytja austur þegar Erla er búin með skólann .
Fornbílaáhugi á heimilinu " Það er allt að drukkna í bílum á þessu heimili .
Það er bara mamma sem er ekki í þessu , " segir hún .
Pabbi hennar hefur verið fararstjóri frá upphafi á fornbílasýninguna Daytona Turkey Run en Icelandair verður með ferð á sýninguna sautjánda árið í röð núna í lok nóvember .
Erla hefur farið margoft í þessar Flórída-ferðir og hefur mjög gaman af .
" Þetta er algjört himnaríki fyrir bílaáhugafólk , " segir hún en þúsundir bíla eru á sýningunni .
Hún er því ekki bara í mótorhjólunum heldur er vel kunnug fornbílunum líka .
" Já , já , já , við eigum meira að segja þrjá hérna á heimilinu .
Einn er uppgerður , Chevrolet Elcamino SS 1971 og svo er verið að gera upp í skúrnum Chevrolet Bel Air 1955 og Chevelle SS , " segir Erla , sem hefur hjálpað pabba sínum að gera bílana upp .
" Það eru bílar , mótorhjól og sleðar hérna .
Þetta er bara draumur .
" 