Ég byrjaði að hanga í kringum eldavélina þegar ég var rétt farin að skríða ára og var ekki nema sex ára þegar ég bauð vinkonum mínum heim í mat , " segir Inga Björk Guðmundsdóttir en Inga Björk heldur úti matreiðsluþáttum á sjónvarpsstöðinni Bravó í vetur .
" Ég bauð núna góðum vinkonum mínum sem koma úr ýmsum áttum .
Ég er hrifin af því að elda súpur á þessum árstíma og langaði að hafa kjúklingasúpu en hafa hana sérstaklega matarmikla .
Þessa uppskrift hef ég verið að þróa smám saman .
Svo eru þessar snittur ofsalega góðar og það er hægt að leika sér fram og til baka með áleggið .
Eftirréttinn , After Eight-sælu , hef ég gert nokkrum sinnum en það var svolítið langt síðan ég hafði hann síðast svo ég ákvað að skella í eitt fat en hann passaði vel á eftir súpunni .
" Inga Björk er ekki óvön því að halda matarboð og þegar hún var yngri , ennþá í barnaskóla , var hún ekkert að tvínóna við hlutina og eldaði jafnvel þriggja rétta máltíðir eftir skóla fyrir vinkonur sínar – passaði sig meira að segja á að þrífa alltaf vel eftir sig svo það sást varla að ein á grunnskólaaldri hefði verið með veislu .
Vinkonur hennar fóru heim að loknu boði og sögðu sumar foreldrum sínum að þær hefðu fengið að smakka forrétt .
Inga Björk segir sinn mikla áhuga á matargerð ekki neinum lærðum matreiðslumanni í fjölskyldunni að þakka enda engan slíkan þar að finna .
" Þó eru konurnar í fjölskyldunni miklar áhugakonur um mat og maður hefur bara lært þetta smátt og smátt .
Ítalskur matur er í miklu uppáhaldi hjá mér og ég hef haldið matarboð þar sem ég útbjó sérstaka ítalska matseðla og hafði allt umhverfið eins ítalskt og hægt var .
Mér finnst þetta ofsalega skemmtilegt og þetta kvöld með vinkonum mínum heppnaðist afar vel .
" Þrjár gerðir af snittum 2-3 snittubrauð ½ box paprikusmurostur 1 bolli mulið doritos , bragð að eigin vali ½ poki rifinn ostur 2 msk .
gróft sinnep að eigin vali með kornum nokkur fersk basilíkulaufblöð ½ camembertostur nokkur vínber 1 lítið box hvítlauks- eða kryddblöndurjómaostur nokkrar þunnar sneiðar reyktur lax nokkrar msk .
hvítlauksolía Byrjið á því að sneiða snittubrauðið niður , raðið á plötu með álpappír og smyrjið þær allar með hvítlauksolíu .
Setjið inn í 200°C heitan ofn og ristið í 6-8 mínútur .
Takið þær úr ofninum , skiptið þeim niður á þrjá bakka og raðið álegginu á þær .
Hér eru þrjár hugmyndir : Smyrjið með paprikusmurosti , myljið doritos þar ofan á og loks rifnum osti .
Hitið aftur í nokkrar mínútur í ofninum .
Smyrjið með kornasinnepi , leggið ferskt basilíkulaufblað þar ofan á , camembertsneið og eitt vínber .
Smyrjið með hvítlauks- eða kryddblöndurjómaostinum og leggið reykan lax ofan á .
Mexíkönsk kjúklingasúpa að hætti Ingu Bjarkar Fyrir 8 1 msk .
ólífuolía 4 rauðlaukar , gróft skornir 1 paprika ferskt spínat eftir smekk 2-3 gulrætur 6 hvítlauksrif , rifin niður 1 rauður ferskur chilipipar 1 l vatn 2 kjúklingakraftsteningar 1 kjötkraftsteningur ½ -1 tsk .
cayenne-pipar , setjið fyrst ½ tsk .
og smakkið svo hvort það þurfi meir 4 dósir niðursoðnir tómatar , smátt skornir 6 ferskir tómatar , skornir í grófa bita ½ lítri matreiðslurjómi 5 kjúklingabringur salt og pipar eftir smekk Mýkið rauðlauk í ólífuolíu í stórum potti .
Bætið hvítlauk , papriku og spínati saman við og hrærið varlega .
Passið að hvítlaukurinn brenni ekki og setjið loks gulræturnar saman við og steikið við vægan hita í nokkrar mínútur í viðbót .
Bætið niðursoðnum tómötum saman við ásamt vatni og kjúklinga- og kjötkrafti .
Kryddið með cayenne-pipar , chilipipar og ferskum tómötum .
Skerið kjúklinginn í góða munnbita og kryddið með salti og pipar .
Setjið bitana fulleldaða saman við súpuna þegar hún er alveg að verða tilbúin .
Bætið rjómanum saman við og smakkið súpuna til og kryddið meira ef þarf .
Ef súpan er of sterk er gott að bæta aðeins meiri rjóma saman við .
Ef vill má sjóða hrísgrjón og setja út í súpuna en þá verður hún matarmeiri eins og kjötsúpa .
Berið fram með sýrðum rjóma , rifnum osti og nachosflögum .
After Eight-sæla 1 púðursykursmarensbotn 5 dl rjómi 1 tsk vanillusykur 20 After Eight-súkkulaðiplötur 100 g pekanhnetur , gróft saxaðar 100 g súkkulaðirúsínur 250 g fersk ber , til dæmis blá- , bróm- , hind- eða jarðarber nokkrir pekanhnetukjarnar til skrauts .
Myljið marensbotninn gróft niður í djúpt fat eða víða skál .
Þreytið rjómann með vanillusykrinum .
Brjótið After Eight-súkkulaðiplöturnar í litla bita og blandið þeim saman við rjómann , ásamt pekanhnetum og súkkulaðirúsínum .
Dreifið rjómablöndunni jafnt yfir marensinn .
Dreifið síðan fersku berjunum yfir allt saman .
Skreytið með pekanhnetum , jarðarberjum og súkkulaðirúsínum .
Best er að láta réttinn standa í ísskáp í 1-2 klst. áður en hann er borinn fram .
Svalandi óáfengur kokteill 2 bananar 1 pera 1 appelsína 120 ml eplasafi frosin bláber eftir smekk Skrælið appelsínu , kjarnhreinsið peru og setjið allt saman í blandarann og blandið vel .
Berið fram í fallegum glösum með klökum .
