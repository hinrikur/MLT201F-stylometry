Lýsi hf. fékk á dögunum viðurkenninguna Lofsvert lagnaverk 2013 sem Lagnafélag Íslands stendur fyrir .
Frá árinu 1990 hefur félagið veitt viðurkenningar fyrir lagnaverk í nýbyggingum á Íslandi og er þar einkum horft til hönnunar og uppsetningar .
Tilgangur viðurkenninganna er að efla gæðavitund meðal þeirra sem starfa á þessum vettvangi og efla þróun í lagnamálum með bættum vinnubrögðum .
Síðast en ekki síst er viðurkenningunum ætlað að vera hönnuðum og iðnaðarmönnum hvatning til að afla sér aukinnar menntunar á sviði lagnamála , að því er fram kemur í tilkynningu .
Vel að öllu staðið Nýbygging við verksmiðju- og skrifstofuhús Lýsis hf. á Granda í Reykjavík varð að þessu sinni fyrir valinu hjá viðurkenningarnefnd .
Í umsögn hennar segir að í 4.000 fermetra byggingu fyrirtækisins veki athygli hve vel sé að öllu staðið , en í verksmiðjunni sé meðal annars flókinn og nær sjálfvirkur búnaður til matvæla- og lyfjaframleiðslu .
Aðrir handhafar viðurkenninga Lagnafélags Íslands fyrir árið 2013 voru Arkþing , VSB verkfræðistofa , Efla verkfræðistofa , VSI - Öryggishönnun og ráðgjöf , Ísloft ehf. , Blikksmiðurinn hf. og Landslagnir .
sbs@mbl.is 