Aurapúkinn er á þeirri skoðun að alltaf eigi að vera til á heimilinu eitthvert gott og seðjandi snarl til að grípa í .
Eitthvað sem er tilbúið til átu , eða því sem næst , ekki of óhollt né of hollt , og ekki of dýrt .
Í tilviki Aurapúkans er túnfisksalat þessi undirstaða , þetta slökkvitæki og skyndihjálparbox ísskápsins , tilbúið fyrir neyðartilvik og aldrei hægt að borða of mikið af .
Tekur enga stund að útbúa ef til eru nokkrar túnfiskdósir , mæjónes , egg og laukur .
Málið er nefnilega að án túnfisksalatsins verður yfirleitt eitthvað annað , óhollara og dýrara , fyrir valinu þegar ísskápurinn er tómlegur og garnirnar gaula .
Púkanum hættir þá til að kaupa sér dýran skyndibita eða gúffa í sig einhverju kolvetnaríku með afleitt næringargildi .
Í besta falli að Púkinn fer svangur að kaupa í matinn , en eins og lesendur vita eru matarinnkaup á tóman maga ekki það sniðugasta fyrir pyngjuna né heldur fyrir mittismálið .
