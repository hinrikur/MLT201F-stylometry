Tautar og raular er ný ljóðabók eftir Þórarin Eldjárn og er þetta tíunda ljóðabók hans fyrir fullorðna .
Þess má svo geta að Þórarinn á 40 ára rithöfundarafmæli í ár .
" Í þessari bók eru rétt tæplega 70 ljóð og þar af er rúmur þriðjungur háttbundinn , " segir Þórarinn .
" Ljóðin hafa langflest orðið til frá því ég gaf síðast út fullorðinsbók árið 2010 , sumar þýðingarnar eru eldri en hafa fæstar birst nema í tímaritum og á plötuumslögum .
Ég er oft beðinn um að skaffa þær og fannst því praktískt að leyfa þeim að fljóta með í þýðingasyrpunni .
Bókin skiptist í fjóra kafla .
Sá fyrsti geymir almenn ljóð og heitir Renningar .
Síðan kemur kafli með styttri kviðlingum sem heitir Skeytlur og sver sig nokkuð í ætt við kverið Vísnafýsn frá 2010 .
Þriðji kaflinn er með prósaljóðum og kallast Barnaafmæli og svo eru þýðingarnar .
Ljóðin eru sem sagt blönduð í forminu eins og hefur verið í síðustu bókunum .
Sum vildu vera háttbundin og önnur báðu sérstaklega um að vera það ekki , en þó bregður mjög oft fyrir stuðlum og lausbeisluðu rími inni í háttleysu .
" Hvort finnst þér erfiðara , að yrkja bundið eða óbundið ? " Nú orðið finnst mér enginn munur þar á .
Ég gaf út ljóðbókina Ydd fyrir nákvæmlega 30 árum og þar reyndi ég fyrst fyrir mér á hálu svelli óbundna formsins og fannst ég ná þokkalegri viðspyrnu .
Fram að því hafði mér þótt miklu öruggara að yrkja háttbundið .
En ég lít svo á að ljóð sé bara ljóð og fyrst og fremst útfærsluatriði hvort það er háttbundið eða ekki .
" Ljóðin eru mjög fjölbreytileg , þarna er til dæmis ljóð um rödd Þorsteins frá Hamri og eitt ljóð fjallar um turn á Höfðatorgi .
" Þetta er ekki ljóðabók sem hverfist um eitt þema eða meginstef heldur eru ljóðin úr ýmsum áttum , diktsamling í þess orðs fyllstu merkingu .
Öll fjalla þau samt meira og minna um daglegt líf okkar og vafstur , umhverfi og endurminningar , einkalegar og sameiginlegar .
" Þú hefur einstakt næmi fyrir orðum og margvíslegri merkingu þeirra .
Hefurðu mjög gaman af orðum ? " Ég velti orðum og orðalagi mikið fyrir mér .
Velti mér jafnvel upp úr þeim og leik mér .
Að sjálfsögðu eru orð þó fánýt til lengdar ef þau tengjast ekki einhverri hugsun .
Í þessum ljóðum slær vonandi oft og einatt saman orðum og hugsun á heillavænlegan hátt .
" Hvað viltu segja um fyndnina í ljóðum þínum , hún er áberandi .
Heldurðu að það sé hægt að vera of fyndinn ? " Það er hægt að vera of fyndinn en um leið og maður fer yfir þau takmörk er maður hættur að vera fyndinn , kominn í hring og aftan að sjálfum sér .
" Eru fleiri bækur eftir þig væntanlegar á næstunni ? " Ný barnaljóðabók , sú sjöunda , með myndum eftir Sigrúnu systur mína er á leið í prentun .
Hún heitir Fuglaþrugl og naflakrafl og kemur út í haust að viðhöfðu naflakrafli .
" Barnaljóðabækur þínar hafa sannarlega ratað til barna , það hlýtur að gleðja þig .
" Já , það hefur glatt mitt gamla hjarta einstaklega mikið .
Ég leyfi mér að trúa því að bækurnar hafi áhrif í þá átt að búa til ljóðelska einstaklinga .
Ljóð hafa mikla þörf fyrir ást og endurgjalda hana ríkulega .
" Bækur Kolbrún Bergþórsdóttir kolbrun@mbl.is Bók vikunnar Njála var í efsta sæti í vali Kiljunnar á íslenskum öndvegisritum .
Sú viðurkenning kallar á að bókin sé lesin að nýju , enda stórkostleg gersemi .
Meistari Marquez Ég man eftir þeirri gleði sem ríkti meðal bókmenntaunnenda hér á landi þegar kólumbíski rithöfundurinn Gabriel Garcia Marquez hlaut Nóbelsverðlaunin .
Árið var 1982 og þýðing Guðbergs Bergssonar á Hundrað ára einsemd hafði heillað íslenskt bókmenntafólk og ekki síst ungt fólk sem umfaðmaði þetta töfraraunsæisverk og þótti verulega vænt um höfund þess .
Þegar Marquez hlaut svo Nóbelinn var þetta sama fólk stolt , rétt eins og fjarskyldur frændi í útlöndum hefði öðlast verðskuldaða upphefð .
Marquez var ekki bara virtur höfundur , hann var elskaður .
Lesendur náðu sérstöku tilfinningasambandi við bækur hans og vildu lesa meira og fengu það því allnokkrar bækur hans hafa verið þýddar á íslensku .
Hundrað ára einsemd er frægasta verk hans , og jafngóð og bókin er þá á sú sem þetta ritar aðra uppáhaldsbók eftir hann .
Árið 1975 kom út eftir hann skáldsagan Haust patríarkans þar sem aðalpersónan er einræðisherra sem virðist vera eilífur og ber ábyrgð á voðaverkum og kúgun og er læstur inni í einsemdinni sem fylgir valdinu .
Verkið einkennist af löngum málsgreinum sem teygja sig yfir síðurnar og þeir sem leita að punktum finna þá sjaldnast .
Jafn þreytandi og slíkt getur verið virkar það í þessari stórkostlega mögnuðu bók sem varð vinsælasta bók ársins 1975 á Spáni .
Bókin hefur ekki verið þýdd á íslensku en þýðing hennar væri verðugt verkefni fyrir metnaðarfullan þýðanda sem myndi fyrir vikið öðlast þakkir fjölmargra lesenda .
Nú hefur Marquez kvatt þennan heim og gistir annan heim sem örugglega er fullur af alls kyns töfrum .
Aðdáendur rithöfundarins um allan heim þakka honum góða og farsæla samfylgd og þroskandi leiðsögn sem ekki er lokið , þótt skáldið sjálft sé fallið frá .
Það eru gömul sannindi að góðar bækur eru eilífar og bækur Marquez munu alltaf eiga erindi .
Menn sem skila af sér slíku lífsstarfi eru sannarlega lánsamir og við hin erum lánsöm að hafa kynnst þeim í gegnum ódauðleg verk sem halda áfram að gleðja og þroska .
Elsa Haraldsdóttir hárgreiðslumeistari Bækur voru stór þáttur í minni æsku því ég var svo lánsöm að alast upp á Ísafirði og þar var bókasafn og sundlaug í sama húsi svo ég byrjaði snemma að sækja mér bækur í heimlán .
Fyrstu bækurnar sem höfðu áhrif á mig voru Palli var einn í heiminum og Lísa í Undralandi .
Núna eru á náttborðinu bækur um blandað efni því mér finnst gott að grípa til smálestrar á hverju kvöldi .
Hér er brot úr bunkanum : Saga Iðnaðarmannafélagsins í Reykjavík er ákaflega heillandi efni en bókin skannar sögu Iðnaðarmannafélagsins frá 1867 til 1967 Gunnarsæfingar um qi-gong sem er lífsmáti en Aflinn gaf bókina út fyrir jól .
Þetta er bók sem allir ættu að eiga .
Diana Vreeland , fædd í París 1903 , sjálfsævisaga sem segir skemmtilega frá lífi háklassadömu í 50 ár og sviðið er London , París , New York og Mílanó .
Transformed of Spectacular Living er nýjasta bók Judith og Bobs Wright sem eru góðir vinir frá Chicago .
Heilsubók Jóhönnu – ákaflega áhugaverð bók með upplýsingum um hvernig bæta má líf sitt með réttu mataræði Siðfræði Níkomakkosar eftir Aristóteles , útgefið af hinu íslenska bókmenntafélagi .
Tek þetta rit oft fram og undrast alltaf hvað tíminn hefur lítið breyst .
Að lokum , þegar ég fer í ferðalög tek ég aðeins með mér spennusögur því ég á erfitt með að hætta þegar ég er byrjuð .
Heilbrigður maður skilur ekki heimspeki .
Halldór Laxness Málsháttur vikunnar Í upphafi skyldi endinn skoða .
Benedikt Gröndal og skólapilturinn Ein af betri skáldsögum síðasta árs var Sæmd eftir Guðmund Andra Thorsson .
Aðalpersóna bókarinnar er skáldið góða og merkilega , Benedikt Gröndal .
Bókin gerist á þeim tíma sem Björn M. Ólsen hefur völd í Lærða skólanum og ákveður að refsa skólapilti , en Gröndal kemur piltinum vasklega til varnar .
Gríðarlega vel skrifuð bók sem einkennist af ríkri samúð með þeim sem minna mega sín .
Þó nokkuð kemur út af bókum þessar vikurnar og kiljur eru þar mest áberandi .
Fjölbreytnin er mikil og jafnt spennufíklar sem þeir sem vilja klassík og fagurbókmenntir finna sitthvað við sitt hæfi .
Vegleg bók um Lúther og siðbótina telst helst til tíðinda .
Töfrandi Tolstoj Bernska eftir Lev Tolstoj er komin út í kilju í þýðingu Áslaugar Agnarsdóttur .
Þessi fyrsta skáldsaga Tolstojs kom út þegar hann var rétt rúmlega tvítugur og byggist á uppvexti hans .
Bernska er töfrandi bók með litríkum og eftirminnilegum persónum sem höfundur lýsir af einstöku innsæi og miklum mannskilningi .
Bókin er svo einkar fallega skrifuð og fullkomlega tilgerðarlaus .
Bók sem hlýtur að heilla kröfuharða lesendur .
Bernska er fyrsta bókin í þríleik Tolstojs og önnur bókin Æska er einnig komin út og þriðja bókin , Manndómsár , er væntanleg .
Reacher í ræningjahöndum Eða deyja ella eftir Lee Child er nýjasta bókin sem kemur út á íslensku um hörkutólið Jack Reacher .
Eins og svo oft áður á Reacher hér í höggi við ófyrirleitna þrjóta .
Þeir ræna lögreglukonu en þar sem Reacher er við hlið hennar er hann einnig tekinn .
Óþarfi er að segja aðdáendum Reacher frá því að þarna gera bófarnir alvarleg mistök sem þeir gjalda fyrir .
Siðbótin og Marteinn Lúther Marteinn Lúther – Svipmyndir úr siðbótarsögu – er bók eftir Gunnar Kristjánsson , sóknarprest á Reynivöllum í Kjós .
Í bókinni fjallar höfundurinn um siðbótartímann snemma á sextándu öld , en siðbótin í Wittenberg , þar sem Marteinn Lúther hafði eindregna forystu , á nú fimm alda afmæli .
Siðbótartíminn var tímabil mikilla breytinga og bókinnni er ætlað að opna lesendum dyrnar inn í þann heim .
Dagur bókabúða og barnabók í kaupbæti Í dag , laugardaginn 26. apríl , er dagur bókabúða haldinn í fyrsta sinn .
" Það eru til margir sérstakir dagar , og þar á meðal dagur bókarinnar 23. apríl , en ekki er til nokkurs staðar sérstakur dagur bókabúða og ákveðið var að bæta úr því , " segir Kristján Freyr Halldórsson , verslunarstjóri Bókaverslunar Máls og menningar á Laugaveginum .
" Við viljum benda á að það er göfugt að kíkja í bókabúð og skoða þau ævintýri sem þar eru upp um alla veggi .
Nú í ár verða barnabækur í forgrunni og hver sem kaupir barnabók í dag , laugardag , fær aðra barnabók í kaupbæti .
Með þessu erum við að stuðla að því að börn alist upp við að heimsækja bókabúðina og um leið erum við auðvitað að hvetja til lesturs .
Við viljum minna á tilveru bókabúðanna og erum mjög ánægð með það að landsmenn allir eru mjög duglegir að heimsækja þær .
Þótt það hljómi eins og klisja að Íslendingar séu bókaþjóð þá er það samt þannig að fólk er duglegt við að rækja bókabúðina sína .
" Níunda bókin um Adrian Mole Breska skáldkonan Sue Townsend lést nýlega 68 ára gömul , en hafði verið að vinna að nýrri Adrian Mole- bók , Pandóruboxinu .
Óvíst er hvort handritið verður að bók þar sem skáldkonunni tókst ekki að ljúka við verkið .
Ritstjóri hennar hafði séð brot af verkinu og segir það vera dásamlegt .
Bókin hefði orðið níunda bókin um hinn geysivinsæla og seinheppna Adrian Mole , en bækurnar um hann hafa verið þýddar á 48 tungumál og selst í rúmlega 10 milljónum eintaka .
Fyrsta bókin í bókaflokknum kom út hér á landi og hét þá Dagbókin hans Dadda , en engin skáldsaga síðustu fjóra áratuga hefur selst jafnvel í Bretlandi og hún .
Townsend skrifaði einnig afar vinsælar bækur þar sem meðlimir bresku konungsfjölskyldunnar voru aðalpersónur .
Síðasta bók hennar var hin bráðskemmtilega The Woman Who Went to Bed for a Year , um þreytta breska húsmóður sem gerir uppreisn , og enska útgáfan seldist mjög vel hér á landi .
Townsend hafði einstaklega beitt og skemmtilegt skopskyn sem gerði hana að einum fremsta gamansagnahöfundi sinnar samtíðar .
Hún hlaut ýmsar viðurkenningar og verðlaun á ferlinum og verk hennar hlutu frábæra viðtökur gagnrýnenda og lesenda .
Hún þjáðist af sykursýki og missti sjónina árið 2001 en hélt áfram að skrifa .
Fyrir dauða sinn hafði hún verið að vinna að leikriti um Adrian Mole og mun það verða sett á svið næsta vor .
