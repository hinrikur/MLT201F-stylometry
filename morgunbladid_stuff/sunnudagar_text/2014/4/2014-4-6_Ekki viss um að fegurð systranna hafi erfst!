Náfrænkur og vinkonur , Svanfríður Jónasdóttir , bæjarstjóri í Dalvíkurbyggð , og Guðný Sverrisdóttir , sveitarstjóri í Grýtubakkahreppi , hafa báðar ákveðið að láta af störfum í vor .
Svanfríður hefur setið á stóli bæjarstjóra í átta ár en Guðný hefur verið í embætti í 27 ár ! Inga í Grímsey , langamma Svanfríðar , og Valgerður á Ljómatjörn , amma Guðnýjar , voru systur , Jóhannesdætur frá Kussungsstöðum í Fjörðum .
" Oft var talað um Kussungsstaðasystur því þær þóttu svo fallegar að ort var um þær að óséðu í fjarlægum héruðum .
Ég er ekki viss um að fegurð þeirra hafi erfst ! " segir Guðný við blaðamann og hlær hátt .
Enginn ómissandi Svanfríður segist telja átta ár hæfilegan tíma fyrir sig sem bæjarstjóra .
" Hver og einn verður að meta hvað er raunsætt , enginn er ómissandi og mér finnst tímabært að láta af störfum eftir tvö kjörtímabil , " sagði hún við Morgunblaðið .
" Ég var líka tvö kjörtímabil alþingismaður og held að hollt sé fyrir fólk sem er í fullri vinnu sem stjórnmálamenn að velta því reglulega fyrir sér hvort tími sé kominn til að gefa öðrum eftir sviðið .
" Svanfríður var oddviti J-listans í kosningunum fyrir fjórum árum þegar litlu munaði að framboðið næði hreinum meirihluta .
J-listinn , sem er óháð framboð , fékk þrjá bæjarfulltrúa kjörna og Byggðalistinn , A-listi , einn .
Þessir mynda meirihluta í bæjarstjórn .
" Það hefur gengið vel í Dalvíkurbyggð .
Okkur hefur tekist tala okkur að niðurstöðu og friður verið um flest mál .
Og það verður að segjast eins og er að ég hætti með nokkru stolti .
" Svanfríður segist ekki hafa gefið sér tíma til að leita að annarri vinnu .
" Ég byrjaði á því fyrir nokkrum árum að skrifa kafla og kafla um Svanfríði ömmu mína sem bjó hér í sama húsi og ég núna , í Görðum , og set hér með á mig þá plikt að klára það verk um leið og ég leita mér að annarri vinnu .
Ég keypti húsið hennar og gerði það upp .
Ákveðin tilvik úr fortíðinni leituðu á mig á tímabili og þá fór ég að dunda mér við þetta .
Þegar maður skrifar um ömmu sína skrifar maður líka óhjákvæmilega um sjálfa sig í leiðinni .
" Guðný segir ekkert í hendi með nýja vinnu .
" Ég sé bara til hvað framtíðin ber í skauti sér .
" Hún er ekki kjörinn fulltrúi heldur framkvæmdastjóri sveitarfélagsins .
Eiginmaður hennar , Jóhann Ingólfsson , hefur setið í sveitarstjórn í 32 ár og hættir einnig í vor .
" Mörgum finnst líklega mál að linni , " segir Guðný og hlær ekki minna en hið fyrra skipti .
