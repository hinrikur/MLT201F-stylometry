Er Hamlet auðskilinn ? Fyrst þegar ég las Hamlet skildi ég afar lítið og var vægast sagt ringluð .
Leiksýningar eru síðan jafnmisjafnar og þær eru margar , sýningin sem var fyrr í vetur í Borgarleikhúsinu fannst mér mjög auðskilin og auðvelt að fylgja þræðinum .
Aftur á móti hef ég séð sýningu á Hamlet erlendis þar sem ég var í baráttu við að halda þræði allan tímann , þannig að , auðskilin eða ekki auðskilin , þarna er efinn .
Sýningin sem við erum að frumsýna á laugardaginn , Hamlet litli , er byggð á verki Shakespeares um Hamlet og ég vona að áhorfendur verði einhverju nær um Hamlet eftir sýninguna .
Hvað eru mörg Hamlet í því ? Hvernig gengur að leika á móti frænda þínum ? ( Móðir Sigurðar Þórs Óskarssonar leikara og faðir Kristínar Þóru eru systkini .
) Það er hreint út sagt stórkostlegt að leika á móti Sigga Þór frænda mínum og vini enda er hann frábær leikari , yndisleg og skemmtileg manneskja .
Ekki er Kristjana Stefáns sem leikur með okkur í Hamlet litla síðri , það er mikill lúxus að vinna með svona frábæru fólki .
Hvernig kom það til að þú varðst leikkona ? Ég hef nokkrum sinnum verið spurð að þessu og í raun á ég nokkur mislöng svör við því .
Stysta , einfaldasta og jafnframt leiðinlegasta svarið er hreinlega að ég sótti um Listaháskólann árið 2003 og komst inn .
Í sannleika sagt þá veit ég ekki nákvæmlega hvernig þetta kom til .
Þótt ég hafi haft ástríðu fyrir leikhúsi frá því ég man eftir mér sá ég aldrei fyrir mér að vinna í leikhúsi , þetta var röð atvika , ég er afar þakklát þessum atvikum og röðinni sem þau komu í .
Þú þóttir efnileg í hand- og fótbolta .
Spriklarðu enn ? Nei , ég hef sama og ekkert spriklað síðan skórnir voru settir á hilluna fyrir mörgum árum og þar sitja þeir sáttir .
Reyndar tók ég eina " fintu " ( gabbhreyfingu ) í þætti af Stundinni okkar í vetur , stökk upp á hægri og ég veit ekki hvað og hvað .
Slær Valshjartað ennþá ? Eitt sinn Valsari , ávallt Valsari .
Valshjartað slær í hvert skipti sem þeir keppa í úrslitum þar sem ég fylgist ekkert með íþróttum dags daglega .
Annars var ég með einstaka þjálfara alla yngri flokkana þegar ég æfði hjá Val , kempurnar Dag Sigurðsson og Óskar Bjarna Óskarsson .
Þeir lögðu mikið upp úr jákvæðu hugarfari , baráttuvilja , aldrei að gera dropa minna en sitt besta og lögðu mikla áherslu á styrk liðsheildarinnar .
Metnaður þeirra félaga fyrir aukastarfi sínu var algjörlega til fyrirmyndar og strengurinn sem þeir snertu í gelgjuríku unglingshjarta mínu er mér afar dýrmætur enn þann dag í dag .
Þar eignaðist ég líka frábærar vinkonur , svo jú , Valshjartað slær enn þótt ég sé ekki með tambórínu uppi í stúku á hverjum leik heldur reyni eftir bestu getu að tileinka mér þetta hugarfar sem þeir kenndu mér í lífi mínu og starfi .
Finnur þú fyrir frægðinni hjá börnum ? Fyrir utan að heyra stundum hvíslað " er þetta Gloría " þá er allt eins og áður var .
