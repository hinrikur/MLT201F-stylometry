Gísli Marteinn Baldursson kom mörgum á óvart síðastliðið haust þegar hann hætti sem borgarfulltrúi skömmu fyrir prófkjör .
hann hefur stýrt sjónvarpsþætti , lagt grunn að opnun kaffihúss , keypt miða á HM í brasilíu og komist inn í nám í harvard frá því hann hætti auk þess að vera að eigin sögn orðinn óþolandi borgari - þó í jákvæðri merkingu .
Eyrún Magnúsdóttir eyrun@mbl.is Við mælum okkur mót á Kaffitári í Þjóðminjasafninu – í göngufæri frá heimili Gísla Marteins Baldurssonar í Vesturbænum .
" Ég pantaði fyrir okkur svona páskabrauð , þetta er eitthvað nýtt frá þeim , " segir hann um leið og hann sest niður og biðst afsökunar á að hafa tafist örlítið .
Það er fyrirgefið , enda blaðamaður ekki þekktur að stundvísi heldur .
Gísli Marteinn sagði frá því í síðustu viku að hann væri á leið í leyfi frá RÚV næsta vetur til að setjast á skólabekk í Harvard-háskóla .
Eftir páskana verða aðeins tveir þættir til viðbótar af Sunnudagsmorgni áður en þátturinn fer í sumarleyfi .
" Þegar ég samdi við RÚV í haust um að taka að mér þáttinn sagði ég strax frá því að ég ætlaði að sækja um þetta nám og ef ég kæmist inn tæki ég launalaust leyfi einn vetur .
Það var auðsótt mál , kannski af því að þeir héldu að það væru litlar líkur á að ég kæmist inn , " segir hann og brosir .
Námið sem Gísli Marteinn komst inn í er ársnám við Harvard Graduate School of Design , eða Harvard GSD , sem er talinn einn af allra bestu arkitektaskólum í heiminum .
Hann ætlar þó ekki að læra arkitektúr heldur fer hann í nám sem lýkur án prófgráðu og er hugsað fyrir fólk sem hefur unnið á einhvern hátt að borgarmálum .
Á hverju ári eru tíu valdir í námið úr ýmsum áttum , t.d. ljósmyndarar , skipulagsfræðingar , borgarstjórar , arkitektar og fleiri .
" Við sjáum um okkar stundaskrá sjálf , veljum fög og erum með reglulegar kynningar fyrir aðra nemendur á því sem við höfum verið að gera .
Við erum líka hvött til að lesa mikilvægar bækur um borgir og skrifa sjálf um okkar hugmyndir .
Þetta nám er algjörlega eins og skapað fyrir það sem mig langar að gera .
" Eins og þáttur af Glee Gísli Marteinn fer út með alla fjölskylduna líkt og þegar hann fór í meistaranám í Edinborg veturinn 2008-2009 .
Gísli og Vala Ágústa Káradóttir eiginkona hans eiga dæturnar Vigdísi Freyju , sem er í 7. bekk Melaskóla , og Eísabetu Unni , sem er á fyrsta ári í MR. Vala mun sinna námi frá Háskóla Íslands meðan þau eru úti en stelpurnar fara í skóla ytra .
" Þetta verður ævintýri fyrir okkur öll .
Við reynum að gera þetta þannig að þetta verði sem skemmtilegast fyrir dæturnar og þær fái sem mest út úr þessu .
Þær eru báðar mjög spenntar og mæta þessu með jákvæðu hugarfari .
Þær eru spenntar fyrir því að kynnast nýrri borg , læra á neðanjarðarlestakerfi og fara í bandaríska skóla .
Sú yngri sér þetta fyrir sér eins og góðan þátt af Glee , " segir hann og hlær .
Hann segist þakklátur fyrir þann skilning sem yfirmenn hans hjá RÚV hafi sýnt þessum fróðleiksþorsta .
Gísli verður þó ekki alveg í felum í námsleyfinu heldur mun senda pistla til RÚV meðan á náminu stendur .
" Það verður skemmtilegt að geta komið með nýja strauma inn í umræðuna hér heima .
Svo bara kem ég til baka fullur af nýjum krafti og ég hlakka til að fara að vinna í dagskrárgerð hjá Skarphéðni Guðmundssyni dagskrárstjóra og Magnúsi Geir útvarpsstjóra , sem hafa frábæra og metnaðarfulla sýn á íslenskt sjónvarp .
" Gísli hverfur þó ekki alfarið af skjánum strax því hann sinnir þáttagerð í sumar og afrakstur þeirrar vinnu birtist sjónvarpsáhorfendum í haust .
" Það verður líkast til stutt þáttaröð af innihaldsríkum viðtalsþáttum þar sem við teflum saman fortíðinni og nútímanum .
Það væri gaman að geta notað efni úr safni sjónvarpsins á frumlegan og skemmtilegan hátt sem segir okkur samt eitthvað um það hvar við erum í dag .
En þetta kemur betur í ljós í haust .
" Nauðsynlegt að loka dyrum svo aðrar opnist Gísli Marteinn kom mörgum á óvart síðastliðið haust þegar hann sagði skilið við borgarpólitíkina , vettvang sem hann hafði starfað á frá árinu 2002 .
Hann var á leið í prófkjör sjálfstæðismanna í borginni og á fullu í undirbúningi fyrir það í september síðastliðnum þegar Páll Magnússon , þáverandi útvarpsstjóri , hafði samband og bauð honum að koma aftur í sjónvarpið og stýra spjallþætti á sunnudögum .
Sem dæmi um hversu brátt allt bar að má nefna að á föstudegi skilaði hann inn gögnum til auglýsingastofu svo hægt væri að hanna allt útlit kosningabaráttunnar , gera bæklinga og annað sem tilheyrir slíkri baráttu en á laugardegi kom símtalið frá Páli .
" Það var svo fyndið að mín fyrstu viðbrögð voru að finnast þetta fráleitt .
Ég kom heim og sagði Völu þetta .
Ég fann strax að henni leist vel á þessa hugmynd og þá ákvað ég að skoða þetta með opnum huga .
Ég get alveg viðurkennt að ég var orðinn langþreyttur á því hvað mér fannst Sjálfstæðisflokkurinn vera tregur til þess að lofta út og opna á nýjar hugmyndir .
" Í matarboði um kvöldið með vinahópi segist Gísli hafa sagt frá þessu tilboði Páls um að koma til starfa hjá RÚV .
" Það var einróma , allir voru á því að ég ætti að hætta og fara í sjónvarpið .
Og þessir vinir mínir eru flestir sjálfstæðismenn en eru eins og margir þreyttir á íhaldsseminni í flokknum .
Þeim fannst , eins og ég hafði á tilfinningunni sjálfur , að jafnvel þótt ég ynni prófkjörið gæti ég lent í þeirri stöðu eftir endalausar málamiðlanir og endanlega niðurröðun lista , sem oddvitinn hefur ekkert um að segja , að leiða lista sem ég gæti ekki hugsað mér að kjósa ! " Hann segir að þegar hann tók svo ákvörðunina um að hætta hafi hún í raun snúist um annað og meira en bara að skipta um starf .
" Það gerðist í raun tvennt .
Bæði skipti ég um starf , sem er í sjálfu sér ekkert stórmál .
En við það að loka á pólitíkina opnuðust skyndilega nýir og stórskemmtilegir möguleikar sem annars hefðu ekki verið í boði .
Maður þarf að loka dyrunum á eftir sér til þess að nýjar opnist .
Það gengur ekki að ætla að hafa þær allar í hálfa gátt .
Ég vissi að mig langaði til að víkka sjóndeildarhringinn og læra meira .
Sem hefði verið örðugra sem borgarfulltrúi .
Það hefur hlaðist upp alls konar efni , skýrslur og bækur sem ég vil komast yfir að lesa , af því ég veit það gerir mig að betri manni .
Nú fæ ég kærkomið tækifæri til að liggja á bókasafninu í Harvard og stúdera mín hjartans mál .
" Gísli hefur gert fleira en að komast að í erlendum háskóla frá því hann sagði skilið við pólitíkina .
Viku eftir að hann hætti var hann til dæmis búinn að festa sér miða ásamt æskufélögum sínum á HM í Brasilíu sem fer fram í sumar og stofna félag um kaffihús í Vesturbænum með litlum hópi sem vill gera hverfið betra með aukinni þjónustu .
Kaffihúsið verður opnað í sumar .
Þúsundir fá vikulegt fréttabréf Gísli Marteinn virkar ekki sérstakt tækninörd en hann er þó alveg óhræddur við að nýta allar þær leiðir sem eru færar til að koma hugmyndum sínum á framfæri gegnum netið .
Vefsíðan www.gislimarteinn.is hefur verið virk frá árinu 2008 .
Hana nefnir eigandinn borgarblogg , en frá 2008 hefur Gísli Marteinn birt þar yfir 400 færslur um borgarmál .
Á vefnum gislimarteinn.tumblr.com er að finna ýmiss konar úrklippur , myndir , myndbönd og fleira sem tengist störfum hans .
Nokkur þúsund manns eru áskrifendur að vikulegu fréttabréfi hans þar sem hann deilir jafnan ýmsum hugmyndum , bendir á áhugaverða hluti sem eru að gerast í Reykjavík , segir frá heilsufari sínu ( hann fór í viðamikla rannsókn á hjarta og æðakerfi eftir að einn úr vinahópnum þurfti að fara í tvöfalda hjáveituaðgerð ) og segir frá því hvað er framundan í þætti helgarinnar .
Gísli hefur líka verið virkur á samfélagsmiðlunum Twitter , Instagram og Facebook , bæði sem stjórnmálamaður og nú sem þáttastjórnandi .
Hann hefur meðal annars notað samfélagsmiðlana í þættinum og gert þannig tilraunir með gagnvirkni í sjónvarpi .
Reyndar má telja til fleiri miðla sem Gísli notar til að deila sínum hugmyndum um betri borg , svo sem Pinterest , 4square , Tripadvisor , Snapchat , Flipboard og Vine .
" Ég varð snemma var við það að málin sem ég berst fyrir njóta víðtæks stuðnings alls konar fólks .
Í staðinn fyrir að skrifa greinar í blöð sem ná til fárra og eru bara einhliða hef ég reynt að hafa mjög greiðan aðgang að mér fyrir alla þá sem brenna fyrir þessum málum .
Það er mjög þægilegt í gegnum þessa samfélagsmiðla alla .
Það má því segja að smám saman hafi orðið til ákveðin hreyfing sem er í samskiptum innbyrðis og deilir greinum og upplýsingum um þetta mikilvæga áhugamál ; uppbyggingu og þróun þéttbýlis á Íslandi .
Bara á síðustu þremur mánuðum hafa meira en þúsund manns skráð sig á póstlistann minn til að fá að fylgjast með því sem er að gerast í þessum málum .
Þetta er í raun alveg ný tegund stjórnmálaþátttöku .
" Orðinn martröð borgarstarfsmannsins Gísli hefur sannarlega ekki hætt að skrifa um borgarmál þótt hann hafi stigið út úr pólitík .
Sjálfur orðaði hann það sem svo á sínum tíma að hann væri að segja skilið við atvinnustjórnmál en takast þess í stað á við það sem hann kallar almenningsstjórnmál .
" Hlutverk þáttastjórnandans er ekki að öllu leyti frábrugðið því sem ég var að gera .
Í starfinu er ég í miklum tengslum við fólk , tala við stjórnmálafólk , fólk með snjallar hugmyndir og hugsjónir og tek í raun ekki minni þátt í þjóðmálaumræðu en ég gerði þegar ég var sjálfur kjörinn fulltrúi .
Þar fyrir utan er ég ennþá mikill aðgerðasinni .
Ég læt mig umhverfi mitt varða .
Ég er í félögum sem berjast fyrir betri borg , ætla að halda því áfram og vera enn duglegri í því .
Ég held að því fleiri sem hafa áhuga á að gera Reykjavík betri því betri verði hún .
Það versta er ef fólk er áhugalaust um það hvernig borgin á að þróast , " segir Gísli Marteinn og fer allur á flug þegar talið berst að borginni og hvernig má bæta hana .
Það liggur því beint við að spyrja hvort hann sjái ekkert eftir því að hætta í borgarpólitíkinni ? " Nei , ótrúlegt en satt þá er engin eftirsjá .
Ég hélt að það yrði , en það er ekki .
Það er að hluta til vegna þess að svo stór hluti af pólitíska starfinu er eitthvað sem ég hef bara haldið áfram að gera .
Ég held áfram að lesa um borgarmál , bæði hér heima og í öðrum borgum .
Við það að hætta duttu í raun bara út leiðinlegustu hlutar starfsins en ég get haldið hinu áfram – að leitast við að vera góður fulltrúi þessarar borgar , " segir Gísli sem til dæmis er nú virkur notandi á vefnum Betri Reykjavík þar sem borgarbúar geta sent inn ábendingar um það sem betur má fara í borgarumhverfinu .
" Ég tek óhikað myndir á símann minn og sendi embættismönnum og borgarfulltrúum ef mér finnst eitthvað að og hringi eins og hver annar borgari og kvarta ef er ekki búið að moka göngustíg .
Ég er eiginlega orðinn óþolandi borgari í dag , martröð borgarstarfsmannsins , " segir hann og hlær .
Vill borgarfulltrúa sem þykir vænna um borgina en flokkinn Gleðin er aldrei langt undan hjá Gísla Marteini .
Hann virðist hreinlega alltaf vera í góðu skapi og það smitar út frá sér .
Á vettvangi stjórnmálanna reyndi hann að leggja sig fram um að starfa með öllum flokkum og átti í mörgum málum náið samstarf við núverandi meirihluta , til dæmis við gerð nýs aðalskipulags fyrir Reykjavík sem Gísli kallar " besta aðalskipulag Reykjavíkur " .
Gísli var sá eini úr upphaflega aðalskipulagshópnum sem skipaður var árið 2006 sem enn sat þar þegar skipulagið var afgreitt í lok síðasta árs .
Borgarmálin eru um margt frábrugðin landsmálunum og Gísli Marteinn bendir á að samþykktir borgarinnar undirstriki þetta .
" Í samþykktunum er ekkert til sem heitir meirihluti eða minnihluti .
Þetta er einfaldlega þannig að Reykvíkingar velja sér 15 manns til að fara með sín mál í fjögur ár .
Þessir 15 fulltrúar eiga eingöngu að fara eftir sannfæringu sinni og eru að mínu mati að svíkja borgarbúa ef þeir fara eftir einhverju öðru .
Í stjórnarskránni segir að þingmenn eigi eingöngu að fara eftir eigin samvisku , og það er sérstaklega tekið fram að þeir séu ekki bundnir af neinum samþykktum flokka eða kjósenda sinna .
Ég leit alltaf þannig á að Reykvíkingar hefðu valið mig sem einn af 15 fulltrúum sínum og reyndi að gera í hverju máli það sem ég taldi koma Reykvíkingum best , burtséð frá flokkapólitík , " og hann bætir við , óvenju alvarlegur í bragði : " Reykjavík þarf stjórnmálamenn sem þykir vænna um Reykjavík en flokkinn sinn .
" Hefði boðið upp á öðruvísi valkost Áður en Gísli tók ákvörðun um að skipta um vettvang stefndi hugur hans á efsta sætið á lista Sjálfstæðisflokksins , en þar með hefði hann orðið borgarstjóraefni flokksins .
" Mig langaði að fara í efsta sætið en þá var alveg ljóst að ég hefði verið að bjóða upp á kost sem væri svolítið mikið öðruvísi en það sem flokkurinn er núna að bjóða upp á .
Ég hefði farið fram með þá útgáfu af Sjálfstæðisflokknum í borginni sem ég vil sjá .
Það hefði verið afgerandi frjálslynd , umburðarlynd stefna sem hefði lagt kapp á menntamál og fjármál heimilana , en líka á heilsu borgarbúa , til dæmis út frá heilnæmi lofts og vatns í Reykjavík sem nú er stefnt í tvísýnu vegna rangra ákvarðana í skipulagsmálum .
Mín framtíðarsýn er líka sú að fleiri fái tækifæri til að búa nálægt helstu atvinnu- og menningarkjörnum borgarinnar og að þau hverfi sem þegar eru byggð fái aukna þjónustu , minni umferð og verði sjálfbærari .
Þetta gerum við með því að hætta að þenja út byggðina og byggja Reykjavík inn á við .
Þannig styrkjum við það góða líf sem fyrir er í borginni .
" Leiðinlegt að standa í illdeilum Gísli segist ekki hafa óttast slakt gengi í prófkjörinu , þvert á móti fann hann fyrir miklum stuðningi við sínar hugmyndir , þótt ekki kæmi sá stuðningur frá hverfafélögum flokksins .
Þegar hann tilkynnti að hann væri að hætta sagði hann meðal annars í færslu á vefsíðu sinni : " Það er heilmikið álag að vera í stjórnmálum .
Ég hélt alltaf að það hlyti að vera auðveldara ef ég vissi fyrir hvað ég stæði og hefði trú á mínum hugmyndum .
Þá þyrfti ég ekki að vakna á hverjum morgni og gá til veðurs , í pólitískum skilningi .
En staðreyndin er að sú harða sannfæring sem ég hef fyrir því hvað er rétt að gera í Reykjavík getur verið til bölvaðs trafala .
Það er leiðinlegt að standa í stöðugum illdeilum , ekki síst við félaga og vini sem mér þykir vænt um .
Það var því ekki erfitt að ákveða að stíga til hliðar og leyfa öðrum að eiga sviðið , í bili að minnsta kosti .
" Ljóst er að áherslur Gísla á bættar almenningssamgöngur , þéttari byggð , betri útivistarsvæði og nútímalegri borg eru ekki endilega í takt við áherslur Sjálfstæðisflokksins , að minnsta kosti virðast afar skiptar skoðanir innan flokksins um hvert borgin skuli stefna .
" Ég held reyndar að ég hefði átt mjög góðan séns í þessu prófkjöri og ég held að það sé eftirspurn eftir þeim sjónarmiðum sem ég hef haldið á lofti .
Ég er ekki í neinum vafa um það að borgarbúar og sjálfstæðismenn vilja allt aðra línu en harðasta flokksfólkið vill .
Það þarf ekki annað en að horfa til þess að framan af þessu kjörtímabili , þegar flokkurinn fylgdi stefnuskrá sinni um byggð í Vatnsmýrinni , þéttari byggð , betri almenningssamgöngur og betri borg fyrir fótgangandi og hjólandi , var flokkurinn með um og yfir 40% í könnunum .
Eftir að þessari stefnu var snúið við , óvæntri andstöðu var lýst við byggð í Vatnsmýri og íhaldssamari bílaborgarstefna tekin upp hefur fylgið hrunið og er nú í kringum 25% .
Auðvitað hafði almennt fylgistap Sjálfstæðisflokksins mikið að segja , en það er stefnan og yfirbragð flokksins í borginni sem ræður því að hann hefur ekki náð upp í 30% í meira en hálft ár .
" En kom einhvern tímann til greina hjá Gísla Marteini að skipta um flokk ? " Nei .
Það kom aldrei til greina .
Ég hef unnið vel með öllum flokkum því mér finnst það skylda mín sem borgarfulltrúa .
En ég er ósammála mörgu sem þessi meirihluti hefur gert og hefði til dæmis aldrei getað stutt skattahækkanirnar sem hafa dunið á borgarbúum á tímabilinu .
" Fylgi flokkanna nú í aðdraganda sveitarstjórnarkosninga hefur sveiflast nokkuð en samkvæmt þeim könnunum sem bæði Gallup og Félagsvísindastofnun hafa gert á liðnum vikum hefur Sjálfstæðisflokkurinn mælst með 24-25% fylgi og fjóra borgarfulltrúa .
Fylgi flokksins var 34% í síðustu sveitarstjórnarkosningum og borgarfulltrúar flokksins eru nú fimm .
Undanfarnar vikur hafa hræringar á hægri væng stjórnmálanna verið í fréttum og talað er um stofnun nýs flokks .
Gísli Marteinn segir þessa togstreitu hafa fyrirfundist lengi , en hún virðist koma upp á yfirborðið nú með skýrari hætti en áður .
Í borgarmálunum má segja að skilin hafi komið fram til að mynda í flugvallarmálinu og á landsvísu í gegnum aðildarmálið að ESB .
Gísli Marteinn segist hafa setið ótal fundi um borgarmál í Valhöll og hann telur að nokkra víðsýni vanti í hópinn sem þar heldur um stjórnartauma .
" Þarna mæta mikið til sömu andlitin aftur og aftur .
Ég hef staðið þarna og reynt að sannfæra hópinn um nauðsyn þess að taka upp nútímalegri stefnu í borginni ; hætta útþenslustefnu , styðja við almenningssamgöngur , styðja við mannlíf , gangandi vegfarendur og falleg almenningsrými og láta af gamaldags verktakapólitík .
En þessir ágætu fundarmenn , sem margir hafa orðið vinir mínir og kunningjar , vilja þvert á móti fleiri mislæg gatnamót , hraðari umferð , fleiri úthverfi , færri göngugötur , færri hjólastíga og minni stuðning við almenningssamgöngur .
Þarna tala menn eins og þeir séu í allt öðrum flokki en ég – eða ég í öðrum flokki en þeir .
" Frjálslyndari hluta flokksins finnst hann ekki nógu nútímalegur Hann bendir á að ólík öfl hafi raunar alltaf togast á í flokknum .
" Það togast á í þessum flokki frjálslynd öfl og íhaldsöfl .
Sjálfstæðisflokkurinn er stofnaður upp úr flokkum íhaldssamra og frjálslyndra og togstreitan milli þessara hópa hefur alltaf verið fyrir hendi .
Meðan Davíð Oddsson var formaður var hann með svo sterka leiðsögn að það bar minna á þessari togstreitu .
Auk þess var hann frekar frjálslyndismegin þannig að frjálslyndur hluti flokksins var yfirleitt sáttur .
Núna held ég að frjálslynda hlutanum finnist flokkurinn ekki nógu nútímalegur í ýmsum málum , til dæmis hinum mikilvægu tolla- og landbúnaðarmálum og að hann sé að einangra sig í alþjóðamálum .
Þá á ég ekki endilega við að allir vilji ganga í ESB þótt margir vilji ljúka viðræðum .
Þessi togstreita kemur víðar fram .
Til dæmis í afstöðunni til byggingar mosku , sem mér fannst sjálfsagt mál að leyfa , afstöðunni til ríkisstyrktrar stóriðju og sjálfsagðra frjálslyndismála eins og að kaupmaðurinn á horninu megi selja léttvín .
Einnig í viðhorfi til kynjanna þar sem ég tel að Sjálfstæðisflokkurinn þurfi að gera mun betur í að sýna kjósendum að hann meini það sem hann segir .
" En telurðu þá að íhaldsöfl séu að taka yfir í flokknum ? " Ég held að forysta flokksins í dag , Bjarni Ben. , Hanna Birna og Illugi , svo ég nefni þau þrjú sérstaklega , vilji alls ekki draga flokkinn í íhaldsátt .
Þvert á móti hafa þau látið í það skína að of langt hafi verið gengið í þá átt .
En þessi togstreita er að minnsta kosti meira áberandi en verið hefur .
Sem ætti svo sem ekki að koma mikið á óvart .
Víða í Evrópu , t.d. í Danmörku , eru tveir hægriflokkar .
Annars vegar er nútímalegur og frjálslyndur hægriflokkur sem er umburðarlyndur í málefnum innflytjenda , mannréttindamálum og fleiru .
Svo er íhaldsflokkurinn miklu minni flokkur .
" Mislæg gatnamót eru ekki hægristefna Borgarmálin hafa að mörgu leyti sérstöðu miðað við landsmálin .
Þar er oft rætt um að skilin liggi ekki endilega eftir flokkslínum eða vinstri-hægri-kvarða sem gjarnan er settur á pólitíska umræðu .
Gísli Marteinn hefur fengið að kynnast því að flokkssystkin hans hafa sakað hann um að vera vinstra megin línunnar .
" Það er eins og það sé viðbragð sumra í Sjálfstæðisflokknum við skoðunum mínum , að fyrst ég er ekki sammála þeim hljóti ég að vera gólandi kommúnisti , " segir hann og brosir sínu breiðasta .
" Ýmsir sem ekki hafa velt þessum hlutum mikið fyrir sér virðast upplifa það þannig að það sé sérstök hægristefna að vilja hraðbrautir og mislæg gatnamót en að hugtök eins og þétting byggðar , almenningssamgöngur og göngugötur séu vinstrimál .
Ég spyr á móti : Hvernig er það hægristefna að vilja eyða tugum milljarða af skattpeningum í mislæg gatnamót en vinstri að vilja draga úr þeim útgjöldum ? Ég veit ekki hvaðan menn fá þá stjórnmálafræði .
Sama með flugvöllinn .
Sama fólk og hefur lagt niður heilu heilbrigðisstofnanirnar úti á landi undir forystu Sjálfstæðisflokksins , í nafni hagræðingar , má ekki heyra á það minnst að leggja niður ríkisfyrirtækið Reykjavíkurflugvöll sem kostar skattgreiðendur stórfé .
Flugvellirnir tveir , í Reykjavík og Keflavík , eru tvö ríkisfyrirtæki sem starfa hlið við hlið og gera það sama .
Það er mjög einföld hagræðingaraðgerð að leggja niður Reykjavíkurflugvöll og nota hinn flugvöllinn í staðinn .
Stórfé myndi sparast , eins og vandaðar skýrslur hafa sýnt .
" Gísli Marteinn bendir einnig á að landið í Vatnsmýrinni er í opinberri eigu .
" Þetta er mjög verðmætt land og þær opinberu eigur sem liggja í því landi eru ekkert öðruvísi en hverjar aðrar ríkiseigur .
Þarna eru verðmæti sem ríkið er að sóa .
Ef einkaaðili ætti landið myndi hann ekki hafa þar flugvöll .
Fyrir mér er það augljóst að það að vilja flugvöllinn burt er meira hægramál en vinstra .
En ég hef hins vegar aldrei viljað setja málið þannig upp , þetta snýst fyrst og fremst um að gera Reykjavík að betri borg og skapa aukin lífsgæði fyrir þá 20 þúsund Reykvíkinga sem munu bætast við á næstu 15 árum .
Það eru ekki bara fasteignafélög , verkalýðsfélög og fjárfestingafélög sem segja að við þurfum að byggja nálægt miðborginni , það eru líka borgarbúar sjálfir sem lýsa því yfir aftur og aftur að þeir vilji helst búa miðsvæðis og aðallega unga fólkið .
Það er furðuleg pólitík að vilja ekki hlusta á það .
" Yfirskriftin á bréfinu sem Gísli Marteinn sendi vinum sínum og stuðningsmönnum þegar hann hætti í borgarstjórn í haust var : " Við erum öll borgarfulltrúar " og það er greinilegt að hann hefur ekki misst ástríðuna fyrir þessum málum þótt hann hafi horfið til annarra starfa .
" Ég lít svo á að við eigum öll að vera borgarfulltrúar – ég reyni að vera það áfram með því að hætta ekki að skrifa um borgarmál og halda fram mínum sjónarmiðum um betri borg hvar sem ég get , " segir Gísli Marteinn Baldursson .
