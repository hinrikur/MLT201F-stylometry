Ólympíusvæðið í austurhluta London , þar sem leikarnir fóru fram sumarið 2012 , var opnað almenningi á ný í vikunni .
Útbúinn hefur verið stórglæsilegur garður á 230 hektara svæði , stærra en Hyde Park og Kensington Gardens samanlagt , svo dæmi sé tekið .
Ólympíugarður Elísabetar drottningar , eins og hann er nefndur , er stærsta útivistarsvæðið sem tekið er í notkun í Lundúnum í heila öld .
Þar er að finna íþróttamannvirki sem fólki stendur til boða að nota , m.a. sundlaug og hjólreiðasvæðið , þar sem keppt var á ÓL .
Í Koparkassanum svokallaða , þar sem m.a. var keppt í handbolta á leikunum , er nú líkamsræktarstöð en einnig fjölnota íþróttasalur og aðstaða til ýmiss konar keppni .
Nú er þar t.d. heimavöllur eina atvinnumannaliðs borgarinnar í körfubolta , London Lions .
Allt er vænt sem vel er grænt , sögðu forráðamenn heimsborgarinnar og létu planta 4.300 trjám á svæðinu , þar eru göngustígar þannig að hægt er að fara í langa spássítúra í fögru umhverfi og leikgarður fyrir börn , mjög fjölbreyttur og skemmtilegur .
Íþróttaleikvangurinn sjálfur verður ekki tekinn í notkun aftur fyrr en 2016 , þegar knattspyrnufélagið West Ham flytur starfsemina þína þangað .
Meira en 50.000 manns heimsóttu garðinn fyrstu tvo dagana .
Stjórnendur garðsins kváðust himinlifandi með viðtökurnar .
Vert er að geta þess að garðurinn er í Stratford City , aðeins steinsnar frá Westfield-verslunarmiðstöð , sem einhverjir Íslendingar þekkja án efa ...
