Þóra B. Helgadóttir , landsliðsmarkvörður í knattspyrnu og atvinnumaður með Rosengård í Svíþjóð , er einn fremsti markvörður heims .
Tvö ár í röð hefur hún verið kosin besti markvörður Svíþjóðar .
Hún spilaði sinn 100. landsleik gegn Norðmönnum á Algarve mótinu fyrir skemmstu .
Hversu oft æfir þú á viku ? Það er svolítið misjafnt en svona átta eða níu sinnum í viku .
Hvernig æfir þú ? Það hefur breyst svolítið með árunum og ég eyði meiri tíma í lyftingasalnum nú til dags .
Það er yfirleitt fótboltaæfing / leikur sex daga vikunnar , einu sinni til tvisvar þyngri lyftingar og einu sinni til tvisvar almennt styrktarprógramm .
Hvernig er best fyrir nýliða að koma sér af stað ? Ég myndi segja að lykillinn væri að finna eitthvað sem manni finnst skemmtilegt , hvort sem það er fótbolti , spinning , tennis , crossfit eða hvað sem er .
Ef þetta er ekki gaman endist maður ekki lengi .
Hver er lykillinn að góðum árangri ? Það er fyrst og fremst að hafa gaman , setja sér krefjandi markmið sem maður vill leggja sig allan fram við að ná .
Hvað ráðleggurðu fólki sem vill hreyfa sig meira ? Í raun það sama og ég sagði að ofan : finnið eitthvað sem ykkur finnst skemmtilegt til að byrja með .
Um leið og maður er kominn af stað verður þetta léttara .
Hvernig væri líf án æfinga ? Það væri skrítið og ég held mun erfiðara í alla staði .
Hvað er það lengsta sem hefur liðið á milli æfinga hjá þér ? Ég veiktist einu sinni og mátti varla hreyfa mig í fjóra mánuði .
Hvernig heldurðu þér í formi þegar þú ferð í frí ? Ég reyni að gera hluti sem mér finnst skemmtilegir , sem eru helst utandyra .
Spila golf , tennis , fjallgöngur en svo fer ég í ræktina og lyfti .
Ertu almennt meðvituð um mataræðið ? Já ég er það og meira í seinni tíð .
Hvað borðarðu til að halda þér í formi ? Ég minnka sykur og hveiti en annars borða ég bara venjulegan og helst ferskan óunninn mat sem ég bý til sjálf .
Ég nota engin fæðubótarefni nema Sportþrennu frá Lýsi .
Hvaða óhollustu ertu veik fyrir ? Ég gæti lifað á brauði sem er ekki þannig óhollusta nema í því magni sem ég vildi helst borða .
Hvað ráðleggurðu fólki sem vill bæta mataræðið ? Að hugsa ekki um bætt mataræði sem megrun heldur aukin lífsgæði .
Persónulega finnst mér þetta ekki snúast um útlit eða fatastærð heldur almenna vellíðan og heilbrigði .
Hvaða gildi hefur hreyfing og líkamsrækt fyrir þig ? Á meðan ég er í fótbolta skiptir það öllu máli og í raun vinna mín .
En þegar ég hætti mun það vera lykillinn að því að hafa sem mesta orku , líða vel andlega og vera heilbrigð .
Hver eru erfiðustu meiðsli sem þú hefur orðið fyrir ? Ég fékk slæmt tilfelli af einkirningssótt 2008 .
Hversu lengi varstu að ná þér aftur á strik ? Ég mátti nánast ekkert gera í fjóra mánuði , það var gríðarlega erfitt og þá sérstaklega andlega .
Hver eru heimskulegustu meiðslin sem þú hefur orðið fyrir ? Ég held að það hljóti að vera þegar við vorum að gera pýramída á æfingu fyrir " hressa " mynd og liðsfélagi minn datt á mig með þeim afleiðingum að ég tognaði á liðbandi í hné .
Hver er erfiðasti mótherjinn á ferlinum ? Marta nær því miður ansi oft að skora hjá mér .
Hver er besti samherjinn ? Þær eru óteljandi en Ásthildur systir trónir á toppnum .
Góður samherji er einhver sem stendur við bakið á mér en gerir kröfur til mín og ætlast til þess að ég geri kröfur til hennar .
Hver er fyrirmynd þín ? Amma mín er stórkostlega jákvæð og skemmtileg manneskja .
Mér finnst að hún eigi að vera fyrirmynd allra Íslendinga .
Hver er besti íþróttamaður allra tíma ? Michael Jordan , Usain Bolt og Williams-systur eru öll ótrúleg .
Skemmtileg saga / uppákoma frá ferlinum ? Þrjár íslenskar stelpur að syngja Ebony And Ivory um miðjan dag með þremur mönnum frá Angóla á karókíbar í Kína kemur upp í hugann .
Skilaboð að lokum ? Taka lítil skref og fagna vel hverjum áfanga á leiðinni .
