Krakkajóga nýtur æ meiri vinsælda hér á landi .
Jógasetrið er á meðal þeirra sem bjóða upp á jóga fyrir krakka á aldrinum 4-14 ára og þar skiptast jógatímar í þrjá aldursflokka , 4-7 ára , 8-11 ára og 12-14 ára .
Álfrún Helga Örnólfsdóttir kennir krakkajóga í Jógasetrinu og segir jóga til að mynda veita börnum góða tækni til að róa sig sjálf niður og ná stjórn á önduninni .
" Krakkar þurfa á slökun að halda eins og við fullorðna fólkið .
Þau eru reyndar betri að lifa í núinu á meðan við fullorðna fólkið erum stundum upptekin við að hugsa um framtíðina og festumst gjarnan í fortíðinni .
Hugleiðsla er góð fyrir alla og ef hún er þjálfuð sérstaklega á meðan við erum börn þá verður hún þeim eðlislæg .
Það er mjög gott að hafa tæki til að minnka skvaldrið í höfðinu á sér af og til , " segir Álfrún .
Sigraðist á hræðslunni " Við erum að kenna krökkunum kyrrð , að geta sest niður , lokað augunum og fundið sjálf leið til þess að slaka á .
Þau eru svo móttækileg að þau nota það sem þau læra í tímunum í sínu daglega lífi .
Ein stelpa sem er búin að vera hjá mér í jóga síðan hún var fimm ára var logandi hrædd við sprautu sem hún þurfti að fá en náði tökum á hræðslunni með því að fara með möntru sem hún hafði lært í jóganu .
Dætur mínar eiga það líka til að setjast í hugleiðslustöðu í bílnum eða syngja möntrur þegar þær eru heima að dunda sér .
Jóga snýst líka mikið um að búa til jafnvægi svo við erum ekki bara að hægja á önduninni og skapa ró heldur eru líka gerðar æfingar til að rífa upp orkuna , bæði með öndun og líkamsæfingum .
Jógastöðurnar sem við gerum eru mjög styrkjandi og skemmtilegar í þokkabót .
" Krakkarnir tilbúnir að prófa Mismunandi er eftir hópum hvernig kennslan fer fram .
Álfrún kennir 8-11 ára krökkum og þar er lögð áhersla á ýmsar jógastöður og æfingar sem styrkja jafnvægi , einbeitingu og samhæfingu .
Þá eru einfaldar öndunaræfingar kenndar auk þess sem möntrur eru sungnar með hreyfingum , farið í leiki , kynnst jógafrosknum Manduk ásamt því að hugleiða stutta stund í senn .
Allir tíma enda síðan á slökun eins og er venjan í jóga .
Hún segir að krakkarnir hafi mjög gaman af jóga og eigi auðvelt með að framkvæma jógastöður , enda flestir krakkar liðugir og tilbúnir að prófa .
" Ég kenni jóga mikið í gegnum sögur og leiki .
Sögurnar hjálpa þeim að halda athygli og þannig eru æfingarnar settar inn í aðstæður í lífinu þar sem jógað getur hjálpað okkur .
Krökkunum finnst þetta rosalega gaman og mér líka .
" 