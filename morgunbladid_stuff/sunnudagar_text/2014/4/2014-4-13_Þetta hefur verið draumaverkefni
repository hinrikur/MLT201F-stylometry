Þetta er þáttur í leikhúsuppeldi , " segir Sigríður Sunna Reynisdóttir um Hamlet litla , leikverk sem er frumsýnt á litla sviði Borgarleikhússins á laugardag .
Hún hannar leikmynd , búninga og leikbrúður fyrir þessa líflegu og bráðskemmtilegu klukkustundar löngu sýningu .
Leikstjóri er Bergur Ingólfsson og leikarar þau Sigurður Þór Óskarsson , Kristín Þóra Haraldsdóttir og Kristjana Stefánsdóttir söngkona , sem einnig er tónlistarstjóri sýningarinnar .
Leikritið byggist á hinni sígildu harmsögu um Hamlet prins Dana og gerir hana skiljanlega fyrir börn sem fullorðna .
Sýningin er hugsuð fyrir fimmtubekkinga , eða tíu ára börn , og eldri .
" Í haust var leikskólabörnum boðið hingað í Borgarleikhúsið , unglingum var nýverið boðið að sjá Pörupilta en nú verður fimmtubekkingum boðið að sjá Hamlet litla , " segir Sigríður Sunna .
" Við notum tækifærið til að nálgast ýmislegt gegnum verkið , svo sem tilfinningar sem börn geta tengt sig við en fullorðnir treysta sér ekki alltaf til að ræða við þau .
Pabbi Hamlets deyr og börn á þessum aldri geta hafa upplifað sorgarferli í tengslum við dauða eða skilnað .
Þá er líka verið að kynna klassískar leikhúsbókmenntir og verk Shakespeares þótt ýmsum nýjum hlutum sé stungið inn í textann .
Bergur segir verkið skrifað með tilfinningagreind tíu ára barna í huga en vitaskuld er aldur afstæður og börn misþroskuð .
" Hún segir að þótt börn þekki ekki sögu Hamlets sé notast við fleygar setningar á borð við " að vera eða ekki vera " og hina íkonísku mynd af Hamlet með hauskúpuna .
" Það eru orðin sammannleg minni fyrir löngu .
En það er búið að læða Ljónakonunginum og fleiri sögum sem byggjast á Hamlet inn í leikritið og krakkar geta tengt sig við þær .
Þá er vísað í Batman , Súperman og aðrar föðurlausar ofurhetjur sem fara að berjast við hið illa afl sem drap föður þeirra .
Það er frábær lítill hópur sem kemur að verkinu .
Við byrjuðum á að tala mikið saman , til að mynda um hvað það væri að vera tíu ára og hvað maður hafi þá verið að hugsa .
Hamlet segist hafa verið með kvíðasting í maganum síðan pabbi hans dó .
Það kannast börn við , þótt þau geti ekki nefnt þessar tilfinningar .
Eins er verið að skoða vináttuna og samband við foreldra .
Hvernig á að takast á við það ef mamma manns er allt í einu komin með nýjan mann ? " Talandi hauskúpa og leikföng Aðkoma Sigríðar Sunnu að verkinu er að miklu leyti út frá forsendum brúðuleikhússins en þetta er í fyrsta skipti sem hún vinnur í Borgarleikhúsinu .
Sigríður Sunna nam fyrst bókmenntafræði og leikhúsfræði við Háskóla Íslands og við Karlova-háskólann í Prag , þar sem hún tók meðal annars kúrsa í tékknesku brúðuleikhúsi og sá mikið af brúðuleikhússýningum .
Árið 2009 hóf hún nám við Central School of Speech and Drama í London , lærði leikbrúðu- og sviðslistir , og útskrifaðist árið 2012 .
Í Hamlet litla nær hún að steypa saman mörgum þeim þáttum sem hún lagði stund á í náminu .
" Þetta hefur verið draumaverkefni , " segir hún .
" Þegar ég fór að lesa Hamlet í undirbúningnum að sýningunni sá ég strax hvað margt í sögunni hentar fyrir brúðuleikhús .
Draugar eru á sveimi , riddarabrynjur og ýmiskonar annað dót að leika sér með .
Þá setur Hamlet leikrit á svið og við höfum það brúðuleikhússýningu , notum í það leikföng sem krakkar kannast við .
Þá er Kládíus brúða hjá okkur , í fullri stærð , og Pólóníus er leikinn af Shakespeare sjálfum .
Ekki má gleyma talandi hauskúpunni .
Það var mjög gaman að vinna leikmyndina og við pældum líka mikið í hljóðheiminum .
Allir hafa stungið inn hugmyndum .
" Sjónrænt leikhús og leikhúsgaldur Þær Sigríður Sunna og Sara Marti kynntust í London , þar sem þær voru í sama skóla , og árið 2011 stofnuðu þær sviðslistahópinn VaVaVoom .
Fyrsta stóra verkefni þeirra , Nýjustu fréttir , vakti verðskuldaða athygli þegar það var sýnt í Þjóðleikhúsinu , og nú vinna þær ásamt Bedroom Community að tónleikhúsverkinu Wide Slumber sem verður frumsýnt í Tjarnarbíói á Listahátíð í vor .
" Við Sara höfum verið að fikra okkur áfram með VaVaVoom , " segir Sigríður Sunna .
" Við höfum svipaðar hugmyndir um sjónrænt leikhús og leikhúsgaldur .
Í fyrrasumar fórum við með Nýjustu fréttir á Edinborgarhátíðina , sem var mikið ævintýri .
Við sýndum 22 sinnum á 24 dögum , það gekk mjög vel og við fengum góðar viðtökur .
Wide Slumber hefur síðan mallað hjá okkur í mörg ár .
Valgeir Sigurðsson , maðurinn minn , semur tónlistina , og það er verkefni með ótal spennandi þáttum sem heldur áfram að gefa og gefa ; tónleikhús með þremur söngkonum sem sameinar til dæmis fiðrildafræði og svefnrannsóknir .
" 