Opinberar heimsóknir kóngafólks eru nú aldeilis eitthvað sem kryddar tilveru royalista .
Að geta fylgst með klæðaburði , fasi , hárgreiðslum og háttalagi þess sem er í mestu uppáhaldi er nú bara eins og að fá magnesíum-sprautu hjá heimilislækninum .
Sál royalistans lyftist upp og hann fær aukinn lífskraft .
Katrín hertogaynja af Cambridge og Vilhjálmur eiginmaður hennar hafa svo sannarlega verið hress í sinni opinberu heimsókn í Ástralíu .
Hún hefur skartað hverjum kjólnum á fætur öðrum og svo er kápusafn hertogaynjunnar ekki með lakasta móti .
Um klæðaburð eiginmanns hennar er minna hægt að segja enda er hann ekki nærri því jafnspennandi og hún .
Þar sem ég lá yfir myndum inni í erlenda myndabankanum sem ég hef aðgang að áttaði ég mig á því að það er alveg sama í hvað hertogaynjan fer – allar flíkur leggja ofuráherslu á mittislínuna .
Svo sést hún aldrei í fötum sem smellpassa ekki á hana .
Það er allt úthugsað og útpælt , ekkert gúlpast kjánalega á einhverjum vandræðalegum stöðum .
Föt hertogaynjunnar eru þannig að það er alveg sama í hvaða stellingu hún er – fötin líta vel út .
Mér er þetta dálítið hugleikið því íslenskar konur gleyma allt of oft að klæðast bara fötum sem klæða þær .
Stundum hef ég það á tilfinningunni að þráin eftir því að eignast eitthvað nýtt taki völdin í stað þess að konan velji af kostgæfni og vandi valið .
Oft er nefnilega mun betra að nota bara gömlu fötin sín , ef þau klæða mann , en að kaupa eitthvað nýtt – bara til að vera í nýju .
Það sem er líka dálítið hamlandi hérlendis er hvað það er lítið úrval .
Stundum finnst mér ekki vera til neitt nema víðar skyrtur og níðþröngar buxur .
Ég hef haft það á tilfinningunni að það sé eins og innkaupafólk haldi að konur vilji ekkert annað .
Þær sem eru með svipaðan vöxt og hertogaynjan lenda því í stökustu vandræðum með að finna sér föt því allt er svo vítt um mittið .
Sara í Júník fer reyndar ekki í þennan flokk því hún kaupir bara þröng föt á konur .
Konur með grannt mitti og mjúk læri verða ekki mjög lögulegar þegar þær eru komnar í víða skyrtu ( sem felur mittið ) og þröngar buxur .
Nema náttúrlega að farið sé í agnarsmáan og vel sniðinn jakka yfir sem vekur athygli á mittinu .
Hugsið um þetta þegar þið eruð inni í mátunarklefa og reynið að vanda ykkur .
Ekki kaupa bara eitthvað af því þið eruð í svo miklu stuði af því það var svo gott veður á sumardaginn fyrsta og ykkur langar í föt í lit .
Það er ekkert fengið með því að eiga fullan skáp af einhverjum fatatuskum ef þær gera ekkert fyrir mann .
Ég meina , hvers virði er það að draga andann ef maður ætlar bara algerlega að sleppa því að vera gordjöss ...
martamaria@mbl.is 