Ferðaþjónustan hér á landi er áhugavert viðfangsefni frá ýmsum sjónarhornum .
Erlendum ferðamönnum fjölgar stöðugt ár frá ári .
Alls kyns afþreying er í boði og mörg veitingahús byggja afkomu sína nær eingöngu á erlendum ferðamönnum .
Gistirýmum hefur fjölgað mjög , einkum undanfarin ár og er ekkert lát á .
Frá sjónarhóli leikmanns í þessum fræðum kemur þessi fjölgun hótelherbergja spánskt fyrir sjónir í ljósi þess að nýting fyrirliggjandi gistirýma hefur ekki verið góð stóran hluta ársins , þrátt fyrir fjölgun ferðamanna .
Þá sýna nýlegar rannsóknir verulegan skort á fagmennsku í bransanum .
Sjálfsagt er hluti af fjölgun gistirýma vegna eftirspurnar eftir annars konar gistirýmum en þegar eru til staðar .
Auk hefðbundinna hótelherbergja hafa svo sprottið upp herbergi hér og þar um bæinn , með eða án tilskilinna leyfa , þar sem ferðamönnum stendur til boða að halla höfði sínu gegn gjaldi .
Heldur hefur þótt skorta á gæði gistirýma og þess vegna eru einhver tækifæri fólgin í nýjum hótelbyggingum .
En má rekja þessa fjölgun eingöngu til væntinga um áframhaldandi fjölgun ferðamanna ? Af hverju fjárfesta menn í nýjum gistirýmum þegar fyrirliggjandi gistirými geta annað eftirspurninni ? Getur verið að verslun með svefn ferðamanna lúti öðrum lögmálum en þeim um framboð og eftirspurn ? Skattar og opinber gjöld ráða miklu í öllum rekstri .
Mikil skattlagning kippir stoðum undan flestum rekstri .
Á markaði þar sem ríkir samkeppni um vinnuafl , lánsfé og fjárfesta er það grundvallaratriði að fyrirtækjum sé ekki mismunað af hálfu ríkisins með mismunandi skattlagningu .
Hærri skattur á eina atvinnugrein setur hana í verri stöðu gagnvart jafnvel alls óskyldum atvinnugreinum .
Skattfríðindi hafa sömu áhrif í hina áttina en rugla líka fjárfesta í ríminu .
Með því að leggja 7% virðisaukaskatt á hótelgistingu á meðan aðrar greinar ferðaþjónustunnar og aðrar samkeppnisgreinar bera allt að 25,5% skatt er mönnum att út í rekstur og fjárfestingar sem markaðurinn kallar ekki endilega eftir .
Offjárfesting er líklegri við þessar aðstæður en þar sem ríkið mismunar ekki atvinnugreinum .
Um leið og offjárfest er í einni grein verða menn af tækifærum annars staðar .
Þegar ríkið lækkar skatta á eina atvinnugrein er það að viðurkenna að almenn skilyrði til atvinnurekstrar séu ekki viðunandi .
Þá er vonandi augljóst að skattalækkunin ætti að ná til allra greina .
Sigríður Ásthildur Andersen sigga@sigridurandersen.is 