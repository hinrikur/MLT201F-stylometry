" Starfsemin er aftur komin á góðan snúning eftir niðursveiflu í hruninu .
Til marks um aukin umsvif þá smíðuðum við innréttingar og skápa í alls 81 nýja íbúð í janúar og febrúar og það er langt síðan framleiðslan hefur verið svo mikil .
Síðustu árin hefur þetta meira verið stakar vörur eða litlar pantanir .
Nú er þetta allt önnur og betri staða , " segir Eyjólfur Eyjólfsson , framkvæmdastjóri Axis við Smiðjuveg í Kópavogi .
Stofnað fyrir 79 árum Axis er gamalgróið fyrirtæki .
Það var árið 1935 sem Axel Eyjólfsson ýtti úr vör og hóf rekstur trésmiðju á Akranesi .
Með því varð hann frumkvöðull í smíði húsgagna og innréttinga hér á landi .
Á eftirstríðsárunum , en þá hafði starfsemin verið flutt til Reykjavíkur , hóf Axel fjöldaframleiðslu fataskápa í stöðluðum stærðum .
Hafa skáparnir með innréttingasmíði verið burðarás starfseminnar alla tíð .
Þá var Axis lengi umsvifamikið í útflutningi á margvíslegri starfsemi sinni , sem síðar varð óhagkvæm og lagðist því af .
" Fyrir hrun voru mikil umsvif hjá okkur til dæmis við smíði á skrifstofuhúsgögnum og innréttingum .
Nú eru menn aftur farnir að spyrja eftir slíkum vörum því víða er kominn tími á endurnýjun .
Þá erum við að koma með ýmsar nýjungar fyrir skrifstofumarkaðinn , vörur þar sem sérstakt tillit er tekið til hljóðvistar .
Annars er mest umleikis í dag vegna íbúðarhúsnæðis , til dæmis hurða og innréttinga sem þar þarf .
Verktakar eru með fjölda íbúða í byggingu á höfuðborgarsvæðinu til dæmis í Urriðaholti , efstu byggðum Kópavogs , Úlfarsárdal og víðar – og í allar þessar eignir þarf mublur , " segir Eyjólfur sem á og rekur Axis með Gunnari bróður sínum .
Þeir keyptu fyrirtækið árið 2006 .
Þeir eru sonarsynir stofnandans – en fyrirtækið hefur alla tíð verið í fjölskyldueign .
Sökkull og þrjátíu starfsmenn Þrjátíu manns vinna hjá Axis í dag og hefur starfsmannafjöldinn verið á því róli í allmörg ár .
Fjögur ár eru síðan Axis-menn keyptu rekstur Sökkuls hf. , fyrirtækisins sem var einkum þekkt fyrir að bjóða kerfisveggi á skrifstofur .
" Við töldum þetta falla vel að rekstri okkar eins og komið hefur á daginn .
Samlegðaráhrifin hafa verið talsverð og þetta styrkt starfsemi Axis , " segir Eyjólfur sem er lögfræðingur að mennt og starfaði lengi sem slíkur m.a. sem fulltrúi sýslumanns á Ísafirði og síðar hjá lögreglustjóranum í Reykjavík .
Þeir Eyjólfur og Gunnar voru báðir þaulkunnugir starfsemi Axis þegar þeir tóku við fyrir átta árum .
Og þeim hefur tekist vel upp , undir þeirra stjórn hefur þetta gamalgróna fyrirtæki , sem er við Smiðjuveginn í Kópavogi , verið rekið af farsæld .
sbs@mbl.is 