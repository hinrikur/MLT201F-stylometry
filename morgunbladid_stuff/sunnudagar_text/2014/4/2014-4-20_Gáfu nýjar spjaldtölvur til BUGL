Vildarbörn Icelandair hafa fært börnum sem dvelja á barna- og unglingageðdeild Landspítala , BUGL , nokkrar Apple-spjaldtölvur að gjöf .
Velunnari gaf sjóðnum tölvurnar með ósk um að þær yrðu nýttar þar sem mikil þörf væri á .
Í framhaldi af því var ákveðið innan Landspítalans að þær færu til geðdeildarinnar .
Markmið sjóðsins Vildarbarna Icelandair er að gefa langveikum börnum , foreldrum þeirra og systkinum tækifæri til þess að fara í draumaferð sem þau ættu annars ekki kost á .
Alls hefur 431 fjölskylda notið stuðnings frá stofnun hans .
Sjóðurinn er meðal annars fjármagnaður með beinu framlagi Icelandair og farþega á viðskiptafarrými – og með söfnun myntar um borð í flugvélum Icelandair .
Starfsemin byggist á hugmyndum og starfi Peggy Helgason , eiginkonu Sigurðar Helgasonar , sem lengi var forstjóri Flugleiða og er nú stjórnarformaður Icelandair Group .
Peggy hefur um árabil unnið sem sjálfboðaliði á barnadeildum sjúkrahúsa í Reykjavík og stutt fjölskyldur fjölda veikra barna með ýmsum hætti .
sbs@mbl.is 