Á klettadranginum Stóra-Karli undir Skoruvíkurbjargi í Langanesbyggð er annað mesta súluvarp landsins .
Sveitarfélagið ákvað fyrir nokkru að ráðast í það verkefni að láta byggja veglegan útsýnispall til að koma upp við dranginn , hann verður tekinn í notkun í næsta mánuði og þá verður útsýni yfir súluvarpið einkar gott .
Súlan þykir afar tignarlegur fugl , er stundum nefnd drottning Atlantshafsins og líklegt að margir túristar á svæðinu eigi eftir að staldra við á pallinum og virða dýrðina fyrir sér .
Stefnt er að því að opna útsýnispallinn formlega laugardaginn 3. maí næstkomandi .
Súlan er fráleitt eini fuglinn sem hefur aðsetur þarna .
Á heimasíðu Langanesbyggðar segir : " Hrífandi er að liggja á bjargbrúninni og virða fyrir sér súluvarpið þar sem súlan svífur um í óendanleika himins og hafs .
Í Stóra-Karli hafa líka búsetu aðrir bjargfuglar svo sem langvía , rita , fýll og fleiri tegundir .
" 