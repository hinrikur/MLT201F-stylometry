Margir hafa sett spurningarmerki við að dæmdur svikahrappur , Jordan Belfort , komi hingað til lands í maí til að kenna sölutækni .
Íslendingar og heimurinn allur kynntust sögu þessa manns í kvikmynd Martin Scorsese The Wolf of Wall Street sem tilnefnd var til nokkurra óskarsverðlauna .
Hún byggist á tveimur bókum sem Belfort skrifaði um líf sitt og starf .
Aðalleikari myndarinnar , Leonardo DiCaprio segir Belfort hafa verið grimmilega hreinskilinn um allt sem hann gerði í fortíðinni og enginn þurfi að efast um hæfileika hans .
Aðrir segja Belfort hvergi nærri breyttan mann og kvikmyndin afvegaleiði almenning ; geri það eftirsóknarvert að spila djarft með peninga annarra og vera hreinlega , eins og einn sagði , ekki úlfur á Wall Street – heldur hreinlega hýena .
Belfort sat í fangelsi í 22 mánuði og var dæmdur til að greiða 110 milljónir dollara í skaðabætur til um 1.500 einstaklinga sem töpuðu miklum fjármunum á blekkingum hans .
Það liggur því beint við að spyrja fyrst þegar Belfort svarar símtali blaðamanns ; Af hverju ætti fólk að hlýða á fyrirlestur dæmds svikahrapps um sölutækni ? " Ég held að besta fólkið til að læra af , í hverju sem er , hvort sem það tengist viðskiptalífinu , siðfræði , sölutækni eða samböndum , sé fólk sem gert hefur mistök .
Ef ég vildi læra á viðskiptalífið , myndi ég trúlega vilja læra af einhverjum sem gert hefur nóg af mistökum á því sviði , dregið lærdóm af þeim og fer rétt að í dag .
Ef þetta snérist um ástarsambönd , myndi ég vilja læra af manneskju sem hefur upplifað sinn skerf af sorgum , aðskilnaði og hefur loksins fundið út hvernig sambönd virka .
Maður getur jafnt dregið lærdóm af því sem fór vel og því sem fór miður .
Á margan hátt hefur fortíðin gefið mér stórkostlegt ræðupúlt til að tala til fólks úr .
Og þá ekki aðeins um viðskipti og sölumennsku heldur um lífið almennt .
Hvernig það er hægt að vinna sig út úr eigin afglöpum og takast á við andstreymi .
Hvers vegna það er mikilvægt að festast ekki í niðurrífandi aðstæðum .
Hvort sem þær eru sjálfskapaðar eða að klúður ríkisstjórnar eða alþjóðkreppa hefur ollið glundroða í efnahagsmálum .
Það er mjög auðvelt að festast í þessu og láta þetta lita allt þitt líf og þitt sjónarhorn á það .
Þér finnst að vegna þessa getir þú ekki lengur uppfyllt drauma þína og þér sé haldið niðri .
Ég er lifandi sönnun þess að þú getur gert hræðileg mistök , þú getur algerlega farið rangt að í öllu .
En engu að síður ef þú ert tilbúinn til að fara í gegnum rækilega sjálfskoðun og gera breytingar á lífi þínu , þá getur þú breytt um stefnu og orðið meiri maður en þú varst í upphafi .
Þú getur orðið sterkari en þú varst .
Mér finnst fáránlegt að mistök á einhverjum sviðum leiði til þess að viðkomandi geti ekki komið boðskap á framfæri .
" Finnst þér siðferðilega rétt að þú ferðist um heiminn og kennir fólki hvernig eigi að stunda viðskipti ? " Já , mér finnst það .
Það er starfið mitt .
" Lögfræðingur sem sinnt hefur málefnum nokkurra fórnarlamba þinna , Diane Nygaard , sagði í viðtali við AP fréttastofuna að enginn ætti að álíta sem svo að þú værir breyttur maður og traustsins verður .
" Ég á ekki von á því að sú kona muni mæta á fyrirlestrana mína .
En ég held hún ætti að gera það .
Hún er eflaust kristin manneskja sem sækir kirkju daglega , flettir í biblíunni og talar um frelsunina .
En þegar kemur að því að lifa raunverulega eftir þeim boðskap , er hún þröngsýn .
Í þessum heimi eru tvær manngerðir og önnur er fullkomlega þröngsýn og telur það hlutverk sitt að hefja sjálfan sig á stall meðan hin gerir það ekki .
Öllum verður á í lífinu en allir eiga skilið annað tækifæri .
Ekki aðeins ég .
Gjörðir mínar frá degi til dags sanna það .
Ef þú skoðar allt sem ég hef gert , hvert skref sem ég hef tekið eftir að ég kom úr fangelsi muntu eiga erfitt með að finna einn einasta einstakling sem hefur ekki notið góðs af því að kynnast mér .
Ef einhverjum á Íslandi finnst að vegna fortíðar minnar eigi ég ekkert erindið þangað – ekki koma ! Það er til meira en nóg af fólki í heiminum sem vill koma og sjá mig tala .
Ég reyni ekki að sannfæra neinn um að hann verði að koma og sjá mig tala .
Ekki eyða einum dollara í að koma og sjá mig ef þetta er þín skoðun .
Ég virði þína skoðun en ég er ekki sammála henni .
Þú hefur rétt á því að trúa hverju því sem þú vilt en komdu þá bara ekki að sjá mig .
Ég vil þá ekki hitta þig og þú vilt ekki hitta mig .
Það er meira en nóg af fólki í heiminum sem ég vil tala við og vill heyra mig tala .
" En ertu hissa á þeirri staðreynd að fólk virðist sífellt efast um þig ? " Aðeins fáeinir efast .
Árangur minn sem fyrirlesara er sönnun þess .
Ef allir væru að efast um mig væri ég ekki að ferðast um allan heim og gera það sem ég geri .
" Rof milli fantasíu og raunveruleika Fannst þér þú breyttur maður eftir fangelsisvistina ? " Ég er ekki breyttur maður .
Ég er maðurinn sem mér var ætlað að vera .
Sú persóna sem ég var á þessu tímabili í lífi mínu , þegar ég var villtur og óður , það er ekki sú persóna sem ég var fæddur til að vera .
Það var ekki sama manneskja og foreldrar mínir sendu út í þennan heim .
Það var persónuleiki sem þróaðist frá dyggðugum einstaklingi , sem langaði að njóta velgengni en villtist af leið .
Í dag er ég sú manneskja sem mér var ætlað að verða .
Ég er ekki breyttur maður .
Ég er sá sem ég átti að verða .
" Af hverju heldurðu að þú hafir villst af leið ? " Samspil ýmissa atriða .
Ég held að það sé mjög auðvelt á Wall Street , því peningar flæða svo hratt inn .
Maður þurfti ekki að leggja mjög hart að sér til að eignast peningana og það var ekki til neinn áþreifanlegur hlutur , sem þú skapaðir sjálfur , sem orsakaði það að þú græddir .
Virði peninganna sem þú uppskerð er vefengjanlegt .
Ég nefni sem dæmi að það tók mig heilt ár að skrifa bókina mína .
Og sex eða sjö ár liðu áður en myndin var gerð .
Svo að þegar ég lít til þeirrar velgengni sem ég nýt í dag sé ég svart á hvítu að hún er eðlilegur afrakstur mikillar , margra ára vinnu .
Á Wall Street verður rof milli fantasíu og raunveruleika .
Það sem gerist þar er að þú ferð að kaupa hluti .
Þú kaupir Ferrari , þú kaupir stórt hús .
Þú reynir að tengja raunveruleg verðmæti við peningana .
Öllum stafar hætta af þessum aðstæðum .
En aðeins sumir sogast inn í þær .
Milljón dollara spurningin er þessi : Af hverju láta sumir glepjast en aðrir ekki ? Hvað mig varðar er skýringuna að hluta til að finna í því að þegar ég fór 21 árs gamall út í heiminn gat ég ekki beðið eftir því að uppskera .
Ég held að mjög margt ungt fólk sé í þeim sporum .
Í fyrirlestrum mínum vara ég fólk við því .
Góðir hlutir taka tíma .
Og á þessum tímapunkti , þegar ég vildi græða hratt á Wall Street , var ég mjög hæfileikaríkur og góður sölumaður .
Fyrir tilviljun komst ég í kynni við fólk , sem kom inn í líf mitt , og sumir þessara einstaklinga höfðu áhrif á mig .
Og megi ég skammast mín fyrir það að hafa ekki verið nógu sterkur á þessum tímapunkti í lífi mínu til að segja ; " Veistu hvað , þetta er ekki rétt .
" Og halda aðra leið .
Ég gerði mistök .
En flugvél sem á að fara frá Los Angeles til Íslands getur endað á tunglinu jafnvel þótt hún fari ekki nema örlítið út fyrir áætlaða flugleið .
Það þarf ekki að taka stóra u-beygju til að það hafi áhrif á allt .
Margt smátt , á löngum tíma hefur sömu áhrif .
Sérstaklega í þessu umhverfi .
" Heldur þú að kvikmyndin The Wolf of Wall Street geti afvegaleitt fólk , að líf þitt sé í myndinni gert eftirsóknarvert , eins og sumir gagnrýnendur myndarinnar vilja meina ? " Ég held að ef fólk kemur út af myndinni og langar til að taka eiturlyf og sofa hjá vændiskonum sé eitthvað meiriháttar að hjá viðkomandi .
Þetta er ein sú mesta della sem ég hef heyrt í fjölmiðlum .
Að fólk muni horfa á myndina og langa til að tileinka sér svona lífsstíl .
Það liggur í augum uppi hvað kom fyrir mig .
Jú , myndin var skemmtileg áhorfs en það er ekki eins og myndin hafi endað á þann veg að ég hafi komist upp með þetta .
Ég fór í fangelsi og tapaði öllu .
Ég missti fjölskyldu mína , líf mitt var ónýtt .
Sú staðreynd að mér tókst að vinna mig upp úr þessu og öðlast farsælt líf getur reynst öðrum andlega hvetjandi .
Sú hugmynd að taka einhvern sér til fyrirmyndar snýst ekki aðeins um að taka það góða úr lífi þeirrar manneskju og tileinka sér það eftir heldur jafnframt að skoða mistök viðkomandi og læra af þeim .
Ég held að ég sé góður leiðbeinandi því í lífi mínu bregður mörgu mjög góðu fyrir en einnig mörgu slæmu .
Og þú getur lært alveg jafn mikið af því slæma og fundið út hvernig megi forðast það .
Þetta virkar í báðar áttir .
Ég trúi því ekki að tilveran sé svört og hvít .
Þar á milli eru margir gráir tónar .
Galdurinn á bak við það að njóta velgengni er að þekkja gráu tónana .
Fólk sem nýtur velgengni skilur það .
" Allt er snerti einkalífið í myndinni er satt Ertu sáttur við þá mynd sem kvikmyndin gefur af þér og lífi þínu ? " Á suma vegu já en á annan hátt ekki .
Viðskiptahliðin er mjög ónákvæm en ég skil hvaða ástæður lágu þar að baki .
Ég skil að þeir höfðu aðeins fáeinar klukkustundir til að koma því til skila að ég framdi glæpi .
En sú mynd sem dregin var upp af glæpunum var mjög röng .
Ég var ekki að selja hluti í fyrirtækjum sem voru einskis virði .
Þetta voru alvöru fyrirtæki , sum þeirra urðu stór og farsæl en önnur urðu líka gjaldþrota .
En ekkert þeirra var tilbúningur einn , þetta snerist aldrei um það .
Ég gerðist sekur um markaðsmisnotkun .
Þetta eru mjög ólíkir hlutir .
Ég er ekki að segja að annað sé verra en hitt en þetta atriði í myndinni er einfaldlega ónákvæmt .
Ég veit að það sem ég gerði var rangt .
Ég átti skilið að fara í fangelsi fyrir það sem ég gerði .
Ég tek samt fram að þessir hlutir í myndinni angra mig ekki .
Myndin er skáldskapur sem er byggður á sannri sögu .
Það sem var hins vegar sannleikanum samkvæmt eru atriði sem snerta mitt persónulega líf .
Öll áföllin í einkalífinu .
Það sem er einnig sannleikanum samkvæmt er söluþjálfunin .
Hvernig ég kenndi öllum þessum krökkum og ræðurnar komu beint upp úr bókinni minni .
Þær voru þó færðar í stílinn í myndinni til að láta þær hljóma verr en þær gerðu .
Þeir reyndu að láta mig hljóma verr því þeir urðu að reyna að hreyfa við tilfinningum fólks .
Og ég skil það en ég ráðlegg fólki að lesa bókina og bera hana saman við myndina .
Angrar það mig ? Nei , ég skil það .
Þetta er kvikmyndagerð .
Martin Scorsese er snillingur , Leonardo var ótrúlegur .
Svo ég tek þessu eins og hverju öðru hundsbiti .
" Varstu hissa á að þér skyldi verða boðið að koma til Íslands ? " Ég hef flutt fyrirlestra mína í Rúmeníu , Mongólíu , Suður-Afríku , Mexíkó , Rússlandi , Oman , alls staðar .
Svo að ég varð ekki hissa .
Ég er mjög hrifinn af því sem ég hef séð af Íslandi .
Ég horfði á Wikileaks-myndina og sá þar þetta magnaða eldfjallaumhverfi .
Það er eitthvað mjög svalt við það að fara til Íslands og ég er mjög spenntur .
Ég held að fólk eigi eftir að tengja auðveldlega við það sem ég hef fram að færa .
Ég veit að Íslendingar hafa þurft að glíma við meiriháttar vandamál .
Það er örugglega mikil reiði út í bankaumhverfið og það er réttlát reiði .
Ég tel að á Íslandi sé fólk sem geti verið reitt út í mig , sem fulltrúa þessa kerfis .
Ég vona að það sama fólk , sem er hleypidómalaust , komi og sjái mig af því að ég held að þegar það heyrir hvað ég hef fram að færa skilji það tilgang ferða minna .
Vonandi get ég veitt því innblástur og sýnt því að sama hvað hefur gengið á þá er alltaf hægt að vinna sig út úr því .
" Fylgdistu með fréttum af efnahagshruninu hér árið 2008 ? " Já , ég þekki það vel .
" Sérðu einhver líkindi með lífsstíl íslenskra bankamanna á góðæristímanum og því lífi sem þú lifðir ? " Ég þekki ekki öll smáatriðin hvað það varðar en ég geri ráð fyrir því að þar séu sterkar hliðstæður .
Fólk sem verður heltekið af því að græða peninga án þess að hirða um hvort það skaðar aðra eða ekki , eyðir yfirleitt peningunum sínum hratt og klaufalega , án ábyrgðartilfinningar né virðingar fyrir peningunum vegna þess að því líður ekki eins og peninganna hafi verið aflað á heiðarlegan hátt .
Það sé því bara eins gott að eyða þeim eins hratt og hægt er áður en einhver tekur þá aftur frá manni .
Svona líf býr til svona lífsstíl .
Ég hef séð þetta gerast um allan heim .
Margir spyrja sig þá af hverju auðugir einstaklingar eins og Warren Buffet og Bill Gates lifi lífi sínu á ábyrgan hátt .
Það er af því að þeir lögðu hart að sér og þeir virða fé sitt .
Í dag virði ég það fé sem ég vinn mér inn .
Ég vil lifa lífi mínu vel .
Ég ætla ekki að lifa því eins og vitfirringur .
" 98% í blöðunum er lygi Hvað geturðu boðið sem aðrir fyrirlesarar heimsins geta ekki boðið upp á ? " Án efa allt sem snertir sölumennsku , sannfæringarkraft , áhrifamátt og slíka þætti .
Ég segi að ég sé trúlega einn hæfasti einstaklingurinn í heiminum til að þjálfa fólk í þessu .
Fyrir mörgum árum þróaði ég kerfi sem hefur reynst vera ótrúlega áhrifaríkt .
Í þessu fagi held ég að enginn státi af þeirri ástríðu og þeim árangri sem ég hef sýnt fram á .
Það sama gildir um frumkvöðlastarf , listina að vera frumkvöðull .
Það eru aðeins örfáir einstaklingar í hópi fyrirlesara af þessu tagi sem hafa í raun og veru sinnt þeim störfum sem ég hef sinnt .
Þeir græddu sína peninga á því að selja bækur og mynddiska .
Svo að ég kem úr allt annarri átt .
Ég var í viðskiptum .
Ég var kapítalisti .
Ég tala því frá allt öðrum stað en flest allt þetta fólk sem er að halda tölur um þessa hluti .
" Í fjölmiðlum vestanhafs hefur birst gagnrýni á greiðslur Belfort til fórnarlamba sinna en hann var dæmdur til að greiða þeim alls 110 milljón dollara .
Í Forbes tímaritinu var fjallað um það fyrir nokkrum mánuðum að þrátt fyrir að hann hafi grætt á tá og fingri með bókum sínum og bíómynd hafi hann frá árinu 2009 aðeins greitt lítinn hluta þessa fés til baka .
Hvað segir Belfort um þá gagnrýni sem birst hefur í fjölmiðlum vestanhafs ? " 98% af því sem þú lest í blöðunum eru hreinn skáldskapur .
Þú getur skrifað það sem þú vilt , mér er í raun alveg sama .
Því dagblöð , þau hreinlega ljúga og búa til hluti og ég hef enga hugmynd um hvers konar dagblaði þú vinnur hjá , hvort það er æsifréttablað eða virt blað .
Það er ekkert mál , ég þekki þig ekki .
En ég er viss um að þú gerir þér grein fyrir því að 98% af því sem þú lest á netinu er alls ekki satt .
Þeir skálda hluti , og skrifa hvað sem þeim dettur í hug í þeim tilgangi einum að selja fleiri blöð .
Hreint út sagt þá hef ég endurgreitt meira en nokkur í minni stöðu hefur nokkru sinni greitt til baka .
Ég hef gefið ágóðann af bókunum mínum báðum og kvikmyndinni hundrað prósent til baka og mun halda áfram að borga fullt af peningum til baka .
Ég er á síðustu metrunum í samningum við hið opinbera en það gerist allt hægt þegar kemur að stjórnvöldum .
Fólk getur gagnrýnt mig ef það vill en raunveruleikinn er sá að ég hef gert meira en nokkur í minni stöðu hefur gert .
" Að þessu sögðu er viðtalstíminn liðinn , Belfort segist þurfa að sinna öðrum verkefnum og kveður .
