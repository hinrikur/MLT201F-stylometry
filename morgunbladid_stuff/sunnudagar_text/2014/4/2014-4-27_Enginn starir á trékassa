Eftir tæknisýningu í New York 1939 kom hið virta New York Times út með dóma um ýmsar tæknibyltingar sem þar var að finna .
Þar mátti lesa um dauða sjónvarpsins .
Sjónvarpið var þá að koma með auknum krafti inn á hinn almenna markað en New York Times var ekki hrifið .
" Vandamálið við þetta tæki sem kallast sjónvarp er að meðal Ameríkani hefur ekki tíma til að stara á skjá í trékassa , " var meðal annars sem stóð í blaðinu .
Þetta reyndist auðvitað ansi langt frá því sem síðar varð .
Á tæknisýningunni byrjaði NBC að senda út efni til íbúa New York en sjónvarpstæki voru þá að byrja að verða hluti af stofum borgarbúa .
Fimm til átta þúsund manns náðu útsendingum NBC .
Sjónvarpið hafði komið á markað snemma á 20. öldinni en í afar takmörkuðu upplagi og aðeins forréttindafólk hafði efni að kaupa slík tæki .
Þetta er auðvitað ekki í fyrsta sinn sem spekingar spá vitlaust fyrir um tækninýjungar en New York Times fór fremst í flokki að spá sjónvarpinu skammlífi .
