Elvar Árni Lund er maður margra hæfileika .
Hann starfar við útflutning sjávarafurða og stýrir fyrirtæki í skelrækt en eflaust þekkja fleiri hann sem forfallinn skotveiðimann og formann Skotvís , Skotveiðifélags Íslands .
Hvað eruð þið mörg í heimili ? Við erum fimm í heimili .
Eiginkonan Arna Ýrr Sigurðardóttir , synir okkar Níels Árni og Benedikt Árni sem eru 9 og 6 ára og systursonur minn Sveinn Andri .
Við eigum labradorhundinn Skugga .
Hvað áttu alltaf til í ísskápnum ? Það er alltaf til mjólk , ostur , smjör og ávextir og eitthvert brauðmeti .
Svo vil ég alltaf eiga grænar ólífur með steinum og nóg af chili-kryddi .
Hvað fer fjölskyldan með í mat og hreinlætisvörur á viku ? Við förum með um 30.000 á viku í matarinnkaup .
Hvar kaupirðu inn ? Við verslum oftast í Bónus en stundum liggur leiðin á Hagkaup og Nettó .
Við söknum þess að geta ekki verslað í Krónunni , sem er ekki að finna á Akureyri þar sem við búum .
Hvað freistar helst í matvörubúðinni ? Eftir að við hjónin fórum í 30 daga hreinsun á mataræði hjá Davíð Kristinssyni í Heilsuþjálfun á Akureyri eru það lífrænu vörurnar sem heilla mest .
Sykurlaust 80% súkkulaði vottað af Fair Trade ratar stundum í körfuna og svo er það Prima Donna Maturo-osturinn sem freistar um helgar .
Hvernig sparar þú í heimilishaldinu ? Til að spara reynum við að kaupa minna í einu .
Því miður eru þessar stóru einingar oft til þess fallnar að maturinn skemmist áður en hans er neytt .
Það er nefnilega ekki alltaf ódýrt að kaupa magnpakkningar .
Ég reyni svo að útvega mér fisk og sjávarfang beint frá framleiðanda og sama með lamba- og nautakjöt .
Hvað vantar helst á heimilið ? Ég held bara að okkur vanti ekki neitt , en það væri gaman að eignast nýjan blandara .
Eyðir þú í sparnað ? Ég hef lagt fyrir í lífeyrissparnaði hjá Sparnadur.is í mörg ár og líka inn á bankabók .
Skothelt sparnaðarráð ? Það er freistandi að segja að skothelt sparnaðarráð sé að veiða í matinn , en þar sem það kostar orðið oft svo mikið að komast til veiða þá er villibráð munaðarvara .
Það er miður því villibráð er einhver hollasti matur sem hægt er að finna og þegar maður fullnýtir bráðina og gerir allt sjálfur veit maður hvers konar eðalhráefni maður er með í höndunum .
Villtir grasbítar nýta svæði sem oft henta ekki til skipulagðrar beitar eða ræktunar svo það er í sjálfu sér sparnaður að nýta kjötið af þeim .
Svo að það sé hægt þarf hinsvegar að tryggja almenningi áfram aðgengi að landinu .
