" Að vera á einhverfurófi og eignast fjölskyldu " er yfirskrift erindis sem Ingibjörg Elsa Björnsdóttir , doktorsnemi í þýðingafræði , mun flytja á málþingi um einhverfu í Borgarleikhúsinu í dag laugardag .
Hún mun þar tala út frá eigin reynslu .
málþingið er öllum opið .
Orri Páll Ormarsson orri@mbl.is Þó við séum einhverf viljum við ekki vera ein .
Flest okkar , sem erum einhverf , langar til að eignast lífsförunaut og fjölskyldu en það er ekki alltaf auðvelt , " segir Ingibjörg Elsa Björnsdóttir , doktorsnemi í þýðingafræði , sem verður meðal fyrirlesara á málþingi um einhverfu í Borgarleikhúsinu í dag , laugardag .
Ingibjörg Elsa greindist ekki með einhverfu fyrr en hún var orðin 44 ára gömul .
Þá var hún búin að vera með einhverfu alla ævi án þess að gera sér grein fyrir því .
" Ég vissi alltaf að ég væri dálítið sérstök og öðruvísi en aðrir án þess að geta fest hendur á hvað það væri .
Ég var fyrst send til sálfræðings þegar ég var nítján ára .
Þegar ég greindist svo með Asperger-einhverfu varð ég afskaplega fegin .
Þá gat ég horft yfir líf mitt og skilið það .
Síðasta púslið var komið og líf mitt myndaði loksins rökrétta mynd , " segir hún .
Nabokov kveikti ljós Aðdragandinn að greiningunni var svolítið óvenjulegur en það var Ingibjörg Elsa sjálf sem fór að velta þessum möguleika fyrir sér , að hún væri með Asperger-heilkennið .
" Ég var að skrifa meistararitgerð um rússneska rithöfundinn Vladimir Nabokov og var að skoða hvort hann hefði hugsanlega verið með Asperger .
Þá áttaði ég mig á því að allskonar hlutir pössuðu við mig sjálfa .
Ég hafði samband við Guðlaugu Þorsteinsdóttur geðlækni og Laufeyju I. Gunnarsdóttur , einhverfuráðgjafa hjá Greiningar- og ráðgjafarstöð ríkisins .
Það voru svo Laufey og Evald Sæmundsen , sviðsstjóri rannsókna á greiningarstöðinni , sem greindu mig með Asperger .
" Ingibjörg Elsa var orðin 38 ára þegar hún kynntist manninum sínum en fólk var mikið búið að velta fyrir sér hvers vegna hún væri alltaf ein .
" Hvað er þetta eiginlega með hana Ingibjörgu , af hverju fær hún sér ekki kærasta ? " Hún kveðst hafa þroskast mikið í sambandinu , ekki síst eftir að sonur þeirra fæddist .
" Maður nær eiginlega ekki fullum þroska fyrr en maður stofnar fjölskyldu , " segir hún .
Það er samt meira en að segja það .
Margt fólk kynnist úti á lífinu en Ingibjörg Elsa segir það ekki auðvelt fyrir einhverfa sem þoli margir hverjir illa hávaða og blikkandi ljós .
Spurð hvernig hún hafi kynnst sínum manni hlær hún .
" Það er saga að segja frá því .
Ég var að vinna á verkfræðistofu og var send norður á Hofsós til að halda fyrirlestur um nýja möguleika í sorpurðun í Skagafirði .
Þar sem ég stóð í pontu og ræddi fjálglega um sorp og jarðlög heillaðist maður , sem sat aftarlega í salnum , gjörsamlega af mér .
Hann sá gimsteininn í sorpinu .
" Hún skellir upp úr .
Þetta var Valgeir Bjarnason , þáverandi aðstoðarskólameistari á Hólum í Hjaltadal .
Ekki hafði hann kjark til að kynna sig fyrir Ingibjörgu Elsu á staðnum en setti sig skömmu síðar í samband við hana gegnum tölvupóst .
" Við fórum að spjalla saman og það endaði með því að við ákváðum að hittast í Reykjavík .
Hann keyrði suður í fjóra tíma gegnum snjó og ófærð .
Þegar ég sá hann í fyrsta skipti ákvað ég strax að gefa honum tækifæri .
Hann var með svo heiðarlegan svip .
Þetta var maður sem ég ætlaði að treysta .
" Síðan eru liðin tíu ár og Ingibjörg Elsa segir þau alltaf jafn hamingjusöm í sveitinni á Selfossi .
Ekki spilltist heldur gleðin þegar lítill hnokki , Sigurður Reynir Valgeirsson , kom í heiminn fyrir hálfu fimmta ári .
Bætum hvort annað upp Valgeir er um margt andstæða Ingibjargar Elsu .
" Hann er mjög félagslega þroskaður og fær enda búinn að kenna í tuttugu ár og vinna mikið með fólki .
Við bætum hvort annað vel upp .
Það er mjög mikilvægt fyrir einhverfa að kynnast þroskuðum einstaklingi sem skilur einhverfuna og ber virðingu fyrir henni .
Það getur ekki hver sem er tekið slaginn með manni .
" Ingibjörgu Elsu hefur alla tíð gengið vel í námi .
Hún er með fjórar háskólagráður og er að taka þá fimmtu núna .
Hún hefur á hinn bóginn átt erfitt uppdráttar á vinnumarkaði .
" Akademían er af einhverjum ástæðum umburðarlyndari gagnvart einhverfum en vinnumarkaðurinn .
Þess vegna getur verið erfitt að fara þarna á milli og persónulega hefur mér reynst það erfitt .
" Í dag er Ingibjörg Elsa sjálfstætt starfandi þýðandi , rekur fyrirtæki sem hún kallar Brandugla – Translations .
Lengst hefur hún unnið samfellt á sama stað í átta ár , á verkfræðistofu .
" Ég mæli eindregið með því fyrir einhverfa að vinna sjálfstætt .
" Einhverfir hafa gjarnan ákveðin áhugamál og hafa tilhneigingu til að einblína býsna ákveðið á þau .
Þessi áhugamál geta hæglega breyst .
Ingibjörg Elsa hafði um tíma gríðarlegan áhuga á Rússlandi , lærði þá rússnesku og allt um land og þjóð .
Síðan skipti hún um áhugamál .
Nú er það þýðingafræðin og allt sem henni viðkemur sem á hug hennar allan .
" Ég er að reyna að vinna við mitt áhugamál og það hefur gengið mjög vel .
" Annað stórt áhugamál hjá henni um þessar mundir er guðfræði .
" Eftir tíu ár verð ég svo kannski komin í eitthvað allt annað , " segir hún og hlær .
Hún segir einhverfa oft gríðarlega sterka í sínum áhugamálum og nefnir í því sambandi vin sinn sem gerir upp gamla bíla .
" Hann sér vélar í þrívídd og getur gert við allt mögulegt .
Þarna nýtast hæfileikar hans vitaskuld best en mér finnst stundum vanta meiri sveigjanleika á vinnumarkaði þegar kemur að fólki með einhverfu .
Nýta þarf allan mannauðinn .
" Þetta er bara Aspergerinn ! Eftir að Ingibjörg Elsa fékk greininguna lætur hún það síður slá sig út af laginu þótt hún brjóti annað slagið óskráðar " reglur " í mannlegum samskiptum .
" Þegar maður er með einhverfu fer maður stundum í taugarnar á fólki .
Það er bara þannig .
Maður talar kannski of mikið eða of lítið og segir hluti á röngum stöðum .
Núna veit ég að þetta er engum að kenna .
Þetta er bara Aspergerinn ! Einhverfir geta lært félagslega færni upp að vissu marki og eftir greininguna finnst mér ég hafa tekið framförum .
Mér gengur til dæmis betur að hlusta og setja mig í spor annarra .
Annars er það lykilatriði að við sem erum með Asperger viljum ekki vera neitt öðruvísi .
Við erum hamingjusöm eins og við erum .
" Dagskrá málþingsins Opið málþing um einhverfuróf á Stóra sviði Borgarleikhússins .
Haldið í tilefni af Alþjóðlegum degi einhverfu ( 2. apríl ) og í tengslum við sýninguna Furðulegt háttalag hunds um nótt .
17:00 – Setning : Torfi Markússon fundarstjóri setur málþingið .
17:05 – Breytt landslag einhverfunnar .
Dr. Evald Sæmundsen , sviðsstjóri rannsókna á Greiningar- og ráðgjafarstöð ríkisins .
17:20 – Heyrirðu ekki í rafmagninu ? Jarþrúður Þórhallsdóttir fötlunarfræðingur og höfundur bókarinnar Önnur skynjun – ólík veröld .
17:35 – Frásagnir einhverfra .
Laufey I. Gunnarsdóttir , þroskaþjálfi og einhverfuráðgjafi , MA í menntunarfræðum .
17:50 – Að vera á einhverfurófi og eignast fjölskyldu .
Ingibjörg Elsa Björnsdóttir doktorsnemi í þýðingafræði .
Pallborðsumræður að erindum loknum þar sem fyrirlesarar og einstaklingar á einhverfurófi sitja fyrir svörum .
Umræður í kjölfar sýningarinnar Furðulegt háttalag hunds um nótt með aðstandendum verksins – um kl 22:00 .
