Uppsagnir tveggja af reyndustu leikurum Borgarleikhússins , Hönnu Maríu Karlsdóttur og Theódórs Júlíussonar , um síðustu mánaðamót vöktu hörð viðbrögð í leikarasamfélaginu og andmælti Félag íslenskra leikara þeim formlega og krafðist þess að uppsagnirnar yrðu dregnar til baka .
Niðurstaðan er sú að það verður ekki gert en leikurunum í staðinn boðinn tímabundinn ráðningarsamningur .
Það er einlæg von að af þessu máli megi draga einhvern lærdóm og að okkar elsta og reyndasta fólk í faginu verði metið að verðleikum og fái að eldast í starfi með virðingu og reisn , " segir í yfirlýsingu Félags íslenskra leikara ( FÍL ) vegna uppsagna tveggja af reyndustu leikurum Borgarleikhússins , Hönnu Maríu Karlsdóttur og Theódórs Júlíussonar .
Uppsagnirnar voru kunngjörðar í lok síðasta mánaðar og vöktu strax hörð viðbrögð í samfélagi leikara og boðaði FÍL til fundar með félagsmönnum vegna málsins .
Hann fór fram síðastliðinn mánudag og í kjölfarið sendi stjórn Félags íslenskra leikara , sem og fjölmennur félagsfundur FÍL , út yfirlýsingu til stjórnenda og stjórnar Leikfélags Reykjavíkur í Borgarleikhúsi , þar sem umræddum uppsögnum var mótmælt og þess krafist að þær yrðu dregnar til baka .
Ávallt sársaukafullar " Eru uppsagnir ávallt sársaukafullar og því afar mikilvægt að þær séu vel ígrundaðar og að vel sé að þeim staðið .
Stjórn FÍL furðaði sig á þessari ákvörðun stjórnenda Borgarleikhússins í ljósi starfsreynslu leikaranna og framlags þeirra til leikhússins en ekki síður í ljósi þess að þau eiga skammt eftir til eftirlaunaaldurs .
Hafa báðir leikararnir verið mjög virkir á undanförnum árum , móttekið fjölda viðurkenninga og verðlauna vegna þeirra framlags í þágu leiklistar , bæði á leiksviði sem og í kvikmyndum , " segir í yfirlýsingu FÍL .
Í kjölfarið settust téðir leikarar og fulltrúar FÍL að samningaborðinu ásamt stjórnendum Borgarleikhússins .
Málin voru endurskoðuð og reynt að vinna í átt að einhverskonar sátt , að sögn Birnu Hafstein , formanns FÍL .
Niðurstaðan er sú að uppsagnirnar eru ekki dregnar til baka en leikurunum í staðinn boðinn tímabundinn ráðningarsamningur .
Efni hans er trúnaðarmál .
Ekki sama hvernig að uppsögnum er staðið Birna Hafstein segir ekki óeðlilegt að nýir listrænir stjórnendur í leikhúsi hafi aðra sýn á starfsemina en forverar þeirra og vilji skipta að hluta um áhöfn .
Kristín Eysteinsdóttir , nýráðinn borgarleikhússtjóri , sé þar engin undantekning .
Henni sé vitaskuld frjálst að segja upp fólki eins og öðrum .
" Það er samt ekki sama hvernig að þessum uppsögnum er staðið .
Þegar fólki er sagt upp hljóta menn að horfa til aldurs og fyrri starfa .
Það er ekki sama hvort viðkomandi leikari hefur unnið í leikhúsinu í fimm mínútur eða alla sína starfsævi .
Þess vegna misbauð fólki , " segir Birna .
Hún segir málið ekki síst viðkvæmt vegna aldurs téðra leikara .
" Manni finnst eðlilegt þegar fólk er komið á ákveðinn aldur að það hafi eittvað um það að segja hvernig starfslokum þess er háttað .
" Birna segir stuðning félagsmanna við Hönnu Maríu og Theódór hafa verið mikinn og þvert á línuna , það er að segja mun fleiri en bara samstarfsfólk þeirra í Borgarleikhúsinu hafi lýst óánægju sinni .
Mikið vinasamfélag Formaðurinn er ekki undrandi á þessari breiðu samstöðu , sem myndast hefur í málinu .
" Samkeppni meðal leikara er auðvitað mikil enda margir um hituna .
Um leið er þetta mikið vinasamfélag og þegar fólk er ósátt er mikilvægt að félagsmenn standi saman , sem þeir gerðu í þessu máli .
Eins að félagið standi við bakið á sínu fólki og það höfum við gert í þessu máli .
Þetta er afskaplega erfitt mál sem hefur tekið á alla sem að því koma .
Hanna María og Theódór eru bæði vinsæl og farsæl í starfi og vonandi eigum við öll eftir að sjá þau lengi enn á fjölunum , " segir Birna og vísar að lokum í yfirlýsingu FÍL um að vonandi megi draga lærdóm af málinu .
Hanna María Karlsdóttir staðfesti í samtali við Morgunblaðið að hún hefði tekið tilboði Borgarleikhússins en vildi að öðru leyti ekki tjá sig um málið .
Theódór Júlíusson staðfesti einnig í samtali við blaðið að hann hefði fengið tilboð frá Borgarleikhúsinu sem hann væri að íhuga .
Hann vildi heldur ekki tjá sig frekar um málið að svo stöddu .
Hanna María hefur verið fastráðin hjá Leikfélagi Reykjavíkur í 32 ár og sat í stjórn félagsins 2001-2003 .
Hún hefur leikið yfir sjötíu hlutverk á ferlinum .
Theódór lék sitt fyrsta hlutverk hjá Leikfélagi Reykjavíkur sem gestaleikari 1987 í söngleiknum Maraþondansi en kom svo aftur til starfa hjá félaginu við opnun Borgarleikhúss árið 1989 , hefur starfað þar síðan og leikið fjölda hlutverka .
" Náðst hefur full sátt " Aðalatriðið er að náðst hefur full sátt í málinu og því er lokið , " segir Kristín Eysteinsdóttir , nýráðinn borgarleikhússtjóri .
Hanna María og Theódór verði áfram í leikhópi hússins þangað til þau ljúki sínum starfsferli .
" Annars er innihald samninganna trúnaðarmál og þess vegna get ég ekki tjáð mig frekar um þá sem slíka , " segir Kristín .
Spurð hvers vegna hún hafi endurskoðað ákvörðun sína viðurkennir Kristín að hún hafi vanmetið vægi starfsaldurs téðra leikara .
" Það efast enginn um að nýr leikhússtjóri þurfi að hafa svigrúm til að taka listrænar ákvarðanir og breyta sínum leikhóp en út frá starfsaldri þessara tveggja leikara ákvað leikhúsið að endurskoða uppsagnirnar og þess vegna var þessu breytt .
Það er mikilvægt að hafa hugrekki til þess að skipta um skoðun , þegar það á við og það er einlæg ósk leikhússins að þessar málalyktir stuðli að sátt og gagnkvæmri virðingu þeirra listamanna sem þar starfa .
" Spennandi tímar Borgarleikhúsið hefur gengið frá samningi við sex nýja leikara fyrir næsta leikár , Hilmi Snæ Guðnason , Björn Thors , Þórunni Örnu Kristjánsdóttur , Kötlu Margréti Þorgeirsdóttur , Maríönnu Clöru Lúthersdóttur og Hjört Jóhann Jónsson , og segir Kristín mjög spennandi tíma framundan í húsinu .
Þess utan er búið að fastráða Ilmi Stefánsdóttur leikmyndahönnuð og Tyrfing Tyrfingsson leikskáld .
Einnig er búið að gera samstarfssamning til næstu ára við Gísla Örn Garðarsson um inn- og útflutning á leiklist og gestaleikstjórum en þessi þrjú munu öll starfa sem listrænir ráðgjafar við leikhúsið .
Í vor mun Borgarleikhúsið svo auglýsa vinnustofur listamanna en markmiðið er að þremur sviðslisthöfundum verði boðið upp á aðstöðu í húsinu næsta vetur .
Þjóðmál Orri Páll Ormarsson orri@mbl.is Það er mikilvægt að hafa hugrekki til þess að skipta um skoðun .
Kristín Eysteinsdóttir borgarleikhússtjóri .
