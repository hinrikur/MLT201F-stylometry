Alda Sigurðardóttir er eigandi Vendum stjórnendaþjálfunar og segist hafa breytt viðhorfi sínu til peninga umtalsvert .
, , Áður taldi ég sjálfri mér þá trú um að peningar skiptu ekki máli í lífinu , en eins og einhver góður maður sagði þá skapa þeir ekki hamingju , en mikill skortur á þeim getur leitt af sér óhamingju " .
Hvað eruð þið mörg í heimili ? Við erum fjögur í heimili og fimm ef kötturinn Zorró er talinn með , hann verður þó seint talinn frekur til matar síns .
Hvað freistar helst í matvörubúðinni ? Ég elska að prófa eitthvað nýtt , eitthvað sem ég hef ekki keypt áður .
Það þarf ekki að vera stórt , mér finnst t.d. mjög gaman að prófa nýtt krydd , te og súkkulaði .
Ég er ennþá að prófa mig áfram með Frú Laugu og reyni að kaupa eitthvað nýtt í hvert sinn sem ég fer þangað .
Það er yfirleitt eitthvað hollt sem ég get auðveldlega réttlætt fyrir mér .
Hvernig sparar þú í heimilishaldinu ? Við skipuleggjum matseðil á sunnudagskvöldum fyrir vikuna og spörum bæði tíma og pening á því .
Stelpurnar mínar fá að velja einn hollan kvöldmat í viku hvor með því skilyrði að borða allan annan mat sem settur er á borðið og það virkar ótrúlega vel , en við foreldrarnir þurfum þá líka að borða það sem þær leggja til , sem er oft mjög áhugavert .
Hvað vantar helst á heimilið ? Nýjan ísskáp , hann er farin að gefa sig .
Eyðir þú í sparnað ? Já , ég legg til hliðar og það veitir mér góða öryggistilfinningu .
Það minnkar klárlega streitu sem fylgir jólum og öðrum stórum útgjaldamánuðum .
Skothelt sparnaðarráð ? Taka til í eigin neyslumynstri ! Til dæmis ef maður drekkur einn kaffi latte á dag sem kostar um það bil 450 k .
þá er það samtals yfir árið rúmlega 160.000 kr. , það er hægt að gera ýmislegt fyrir það .
Að breyta neyslumynstrinu er samt hægara sagt en gert en það auðveldar það mikið ef þú ert með skýran tilgang .
Einn tilgangurinn getur verið að fullnægja einni af okkar grunnþörfum sem er fjárhagslegt öryggi og annaðhvort greiða niður yfirdrátt eða safna í sjóð .
Annar tilgangur getur verið að auka lífsgæði t.d. með því að spara fyrir ferðalögum og svo framvegis .
Það skiptir í rauninni ekki máli hver tilgangurinn er en um leið og hann er skýr þá verða allar breytingar miklu auðveldari og það verður minna mál að neita sér um hluti , því þú veist að það er skýr ávinningur af því .
