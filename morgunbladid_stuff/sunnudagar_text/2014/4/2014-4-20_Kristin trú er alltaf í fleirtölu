Í ár eru 400 ár frá því Hallgrímur Pétursson fæddist og af því tilefni er kominn út bæklingur og bók eftir Karl Sigurbjörnsson biskup um mesta sálmaskáld þjóðarinnar .
" Hallgrímskirkja bað mig um að taka sæti í undirbúningsnefnd um viðburði minningarársins og þegar við uppgötvuðum að það vantaði bækling um Hallgrím á íslensku og öðrum tungumálum var ég beðinn um að skrifa hann sem ég gerði , " segir Karl .
" Þessi bæklingur er yfirlit yfir sögu og ævi Hallgríms og áhrif hans í samtímanum og kemur út á íslensku , ensku , þýsku og dönsku .
Jakob F. Ásgeirsson gaf svo íslenska textann út í bókaformi og bókin er ríkulega myndskreytt eins og bæklingurinn .
" Fyrirheit og hrun Þú hlýtur sem prestur og biskup að hafa kynnst því vel hvað skáldskapur Hallgríms er þjóðinni kær .
" Hallgrímur Pétursson skipar einstakan sess í trúarlífi okkar og ég held að enginn einstaklingur hafa haft jafn mikil áhrif á heila þjóð og hann .
Hann er risi í íslenskri bókmenntasögu , og skáldskapur hans hefur haft gríðarlega mikil áhrif .
Svo hefur saga hans og persóna verið þjóðinni afar nákomin og áleitin .
Ég naut þeirrar gæfu að vera prestur í Hallgrímskirkju um langt árabil og var stöðugt að hitta fólk sem lýsti fyrir mér þeim áhrifum sem það hefði orðið fyrir af Hallgrími , ekki bara skáldskap hans heldur líka sögu hans .
Hann var vel ættaður , gáfaður og efnilegur ungur maður , var á blússandi framabraut þegar hann féll með Guðríði og síðan hokra þau suður með sjó í niðurlægingu og fátæktarbasli .
Svo fær hann Saurbæ og lifir sín bestu æviár þar og þar semur hann þetta stórkostlega verk sem eru Passíusálmarnir , verður holdsveikur og lifir seinustu árin í þeirri kröm og þjáningu .
Ég held að þjóðin sjái sjálfan sig að einhverju leyti í þessum örlögum .
Hin glæstu fyrirheit og hið mikla hrun , það er saga íslensku þjóðarinnar .
" Unglingurinn og samhengið Eldri kynslóðir lærðu ljóð utan að í skóla og fyrir fermingu og þar á meðal einhver brot úr Passíusálmunum .
Þetta hlýtur að hafa verið þín reynsla .
" Ég ólst upp við Passíusálmana og fékk þá í tannfé og í fermingargjöf .
Ég lærði snemma að hlusta á þá með andakt , án þess að skilja það sem í þeim stóð , en skynjaði þá lotningu sem var borin fyrir þeim .
Eins og aðrir af minni kynslóð lærði ég frá blautu barnsbeini alls konar vísur , kvæði og sálma og píndist undir því í skólanum að læra skáldskap utan að eins og manni var gert .
Það var þvílíkur fjársjóður sem manni var gefinn með því að vera látinn læra ljóð utan að .
Aldrei hefði maður til dæmis kynnst Grími Thomsen nema af því að maður varð að læra Skúlaskeið í skólanum .
Þegar ég var ungur prestur voru áberandi kenningar um að ekki ætti að stunda ítroðslu , eins og það var kallað að láta börn og unglinga læra utan að texta , ljóð og sálma .
Ég varð móttækilegur fyrir þessu og lagði þess vegna ekki áherslu á að láta fermingarbörn læra kveðskap utan að .
Ég skammast mín fyrir að hafa kokgleypt þessa firru .
En af því að við minnumst á fermingar þá er merkilegt að hugsa til þess að þrátt fyrir allt sem sagt er og tuðað um kirkjuna þá er ennþá verið að ferma þúsundir unglinga og á myndum af fermingarbörnum sést að þau eru með Sálmabókina í hendinni .
Sálmabókin veitir innsýn í andlega menningu Vesturlanda , elsti sálmurinn þar er frá fjórðu öld og er eftir Ambrósíus og elsta kvæðið á norrænni tungu sem sungið er enn í dag er " Heyr himna smiður " frá byrjun 13. aldar og síðan eru þarna sálmar frá öllum tímum bókmennta og trúarsögunnar allt til okkar dags .
Þarna er að finna samhengi sem nær yfir langt tímabil og tengir saman kynslóðirnar .
Unglingurinn fær þetta samhengi í hendurnar og það er ekki svo lítið .
Mér finnst það stórkostlegt .
Við verðum að gæta þess vel að þessi siður haldist .
" Passíusálmunum smyglað til Ungverjalands Það er fallegur siður að lesa Passíusálmana í Hallgrímskirkju og víðar á föstudaginn langa .
Þetta er merki um gríðarlegar vinsældir sem eiga sér varla fordæmi .
" Þegar ég var ungur voru Passíusálmarnir lesnir í Hallgrímskirkju alla daga föstunnar en svo lagðist sá siður niður en þegar ég varð prestur þar tókum við siðinn upp að nýju .
Á níunda áratugnum byrjaði Eyvindur Erlendsson leikari að lesa sálmana upp í Hallgrímskirkju á föstudaginn langa , alla sálmana í einni lotu .
Sá lestur sló aldeilis í gegn og hefur verið fastur liður í rúman aldarfjórðung og þá er kirkjan allaf full af fólki .
Þessi siður hefur reyndar víða verið tekinn upp í kirkjum landsins .
Passíusálmarnir hafa svo verið lesnir í útvarpi í 70 ár og töluvert er hlustað á þann upplestur og ég hef fundið að fólk hefur skoðun á því hvernig lesið er .
Fólk hefur stoppað mig á götu og gefið sig á tal við mig úti í búð til að ræða við mig um lesturinn .
Nú er Megas að syngja Passíusálmalögin sín , verkefni sem honum hefur lengi verið hugleikið .
Það er líka eftirtektarvert að ung tónskáld eru að semja ný lög eða útsetja gömul lög við Passíusálmana .
Þeir virðast vera óþrjótandi uppspretta fyrir unga fólkið .
Það ætti ekki að koma á óvart .
Það er eitthvað í þessum skáldskap sem snertir innstu hjartastrengi fólks .
Passíusálmarnir snerta þó ekki bara Íslendinga því þeir hafa farið víða , eins og til dæmis til Ungverjalands og af því er nokkur saga .
Lajos Ordass var lúterskur biskup í Ungverjalandi á stríðsárunum .
Fyrir stríð hafði hann verið í námi á Norðurlöndum og þar eignaðist hann Passíusálmana .
Eftir stríð komst Ordass upp á kant við kommúnista í Ungverjalandi , var dæmdur í fangelsi og var þar lengi .
Þar einsetti hann sér að læra íslensku til að geta þýtt Passíusálmana á ungversku og það gerði hann og skrifaðist á við föður minn .
Handritinu var smyglað hingað til Íslands og Passíusálmarnir á ungversku voru gefnir út af forlagi Hallgrímskirkju 1974 og smyglað til Ungverjalands .
Þegar ég var í Ungverjalandi síðastliðið haust hitti ég fólk sem sagði mér að Passíusálmarnir væru vel þekktir þar í landi og lesnir og sungnir víða í kirkjum í þýðingu þessa Íslandsvinar .
Þegar Ordass dó voru á náttborði hans Passíusálmarnir í þýðingu hans og íslenska Biblían .
" Sigur lífsins Heldurðu að páskarnir séu í huga fólks almennt annað og miklu meira en súkkulaðihátíð ? " Páskarnir eru mesta hátíð kristninnar .
Þeir eru í rauninni óskiljanlegir nema við baksvið föstudagsins langa , píslarsögunnar sem er viðfangsefni Passíusálmanna .
Föstudagurinn langi og Passíusálmarnir eru óskiljanlegir án páskanna .
Páskarnir eru fagnaðarhátíð um sigur lífsins en sigur lífsins verður ekki án dauða og dauðinn er staðreynd sem enginn maður kemst undan .
Á sama hátt er engin fyrirgefning án syndar og syndin er staðreynd sem við þekkjum öll allt of vel .
Í hina kristnu lífssýn er innbyggð dramatík sem er myrkrið og ljósið og dauðinn og lífið .
Þetta kemur mjög skýrt fram í Passíusálmunum því þar er sögð saga mikillar þjáningar , en sú saga er sögð í birtu páskanna .
Ef ekki væri fyrir páskana væri þetta saga um vonlausa baráttu og herfilegan ósigur merkilegs manns með mikilvægan málstað .
En skáldið veit betur og trúin veit betur : Það sem virtist vera ósigur var í rauninni sigur , sigur lífsins .
Fyrirgefningin , miskunnsemin , kærleikurinn sigrar .
Þetta er boðskapur sem á jafnmikið erindi við fólk á öllum tímum .
Súkkulaðið er svo auðvitað dásamleg guðsgjöf sem við megum alls ekki vanmeta .
Hið góða og fagra í lífinu , hátíðin , góðvildin og gleðin er endurskin frá fegurð og fögnuði himnanna , sem Guð hefur fyrirbúið þeim sem trúa , vona og elska .
" Kristnin er samfélagslegt fyrirbæri Á kristin trú erfitt uppdráttar í þessum tæknivædda heimi okkar ? " Því var spáð að 21. öldin yrði öld trúarbragðanna og það virðist vera að ganga eftir .
Átök um trúarbrögð eru í fréttum og alls kyns bókstafstrú og trúarofstæki sækja á að maður tali nú ekki um ofstækisfullt guðleysi .
Ekki verður annað séð en það sé að koma á daginn að þegar leitast er við að þvinga hið trúarlega undir yfirborðið og þagga niður , eins og mjög er iðkað á Vesturlöndum , líka hér á Íslandi , þá fer ýmiss konar ofstæki að bæra á sér á ólíklegustu stöðum undir lítt geðþekkum formerkjum .
Það er einfaldlega þannig að þegar fræðslu um trúarbrögð , trúariðkun og þátt trúarbragðanna í lífi og menningu er sópað undir teppi þá tekur fáfræðin við og fordómarnir fylgja í kjölfarið .
Við verðum líka að muna að við skiljum ekki veraldarsöguna nema við horfum á hinn trúarlega þátt .
Við skiljum ekki vestræna menningu , listir , bókmenntir , mannskilning , samfélagssýn án þess að gefa kristninni gaum , sögu Biblíunnar , táknkerfi kristninnar .
Það er ein af blekkingum okkar tíma að fjármál og pólitík skipti mestu máli í veraldarsögunni .
Það er ekki þannig .
Hin kristna trú er samfélagslegt fyrirbæri .
Það getur enginn verið kristinn sem einstaklingur því kristin trú er alltaf í fleirtölu : Faðir vor .
Við erum til í samhengi við aðra og enginn stendur alveg einn frammi fyrir almættinu .
Einstaklingshyggjan er ráðandi í menningu okkar og það er erfitt umhverfi fyrir hinn kristna sið sem snýst um að byggja samfélag þar sem fólk lætur sig hag náungans varða .
Það er mikil áskorun fyrir okkur að takast á við .
" Að lokum , þú varst lengi biskup .
Voru það mikil viðbrigði fyrir þig að láta af embætti ? " Allir sem hætta störfum vita að því fylgir gjörbreyting lífshátta .
Ég hafði verið 39 ár í þjónustu kirkjunnar og það var ekki bara vinna heldur lífsmáti og samfélag .
Allt í einu var skorið á allt þetta .
Það voru óneitanlega mikil umskipti og fyrst á eftir fannst mér ég vera í lausu lofti og það tók tíma að finna nýja fótfestu .
Ég man eftir því að um það leyti sem ég var að hætta sótti ég lítinn afastrák í leikskólann og þar sem hann sat í aftursæti bílsins sagði hann skyndilega upp úr eins manns hljóði : " Afi , af hverju ert þú að hætta ? " Sennilega hafði hann einhvers staðar heyrt umræðu um þetta .
Mér vafðist tunga um tönn en þá sagði hann : " Ég veit , það er til þess að þú getir verið meira með mér .
" Þegar maður er ekki lengur í fastri rútínu í starfi þá fær maður meiri tíma til að vera með sínum nánustu .
Það er sannarlega kærkomið .
" 