Menningarstarfsemi hefur átt undir högg að sækja í kreppu undanfarinna ára á Akureyri sem annars staðar og Sinfóníuhljómsveit Norðurlands hefur ekki farið varhluta af niðurskurðinum sem kreppunni fylgdi .
Nú sjást hins vegar ýmis teikn á lofti um bjarta framtíð , að sögn Brynju Harðardóttur , framkvæmdastjóra hljómsveitarinnar .
" Ég hvet tónlistarunnendur til að fjölmenna í Hof á skírdag og sjá og heyra hvað þrátt fyrir allt er hægt að gera ef listrænn metnaður fær að ráða ríkjum í því góða húsi ; 6. sinfónía Mahlers er stórvirki sem er vel við hæfi að flytja þegar glaðst er yfir 20 ára starfi Sinfóníuhljómsveitar Norðurlands , " segir Brynja .
Pönk fyrir alla fjölskylduna " Viku síðar verður svo blásið í lúðra þegar hljómsveitin sameinast Pollapönki og 300 nemendum í Tónlistarskólanum á Akureyri og boðar fordómalaust og fjörugt sumar fyrir alla fjölskylduna .
" Þeir tónleikar verða án efa mikilvægur liður í undirbúningi Pollapönkara fyrir þátttöku í Söngvakeppni evrópskra sjónvarpsstöðva í maí .
Afmælistónleikana á skírdag ber reyndar ekki upp á afmælisdaginn því að Sinfóníuhljómsveit Norðurlands hélt fyrstu tónleika sína 23. október 1993 en fram að þeim tímamótum hafði hún í raun verið að þróast úr skólahljómsveitum Tónlistarskólans á Akureyri og síðar Kammerhljómsveit Akureyrar sem kennarar Tónlistarskólans stofnuðu 1987 .
Nafnbreytingin í Sinfóníuhljómsveit Norðurlands var rökstudd með tvennu sem hvort tveggja miðaði að því að hafa áhrif á fjárveitingarvaldið í höfuðborginni .
Annars vegar skyldi kammerhljómsveit breytt í sinfóníuhljómsveit til að undirstrika að hér væri ekki um fámennan hóp hljóðfæraleikara að ræða og hins vegar átti að leggja áherslu á að hljómsveitin þjónaði ekki aðeins tónlistarunnendum á Akureyri heldur einnig hlustendum á öllu Norðurlandi .
" Fjöldi hljóðfæraleikara í Sinfóníuhljómsveit Norðurlands er yfirleitt aðeins 30-40 manns , stundum nokkru fleiri en oft færri og á undanförnum árum hefur hljómsveitin efnt til kammertónleika þar sem einn til fimm hljóðfæraleikarar úr sveitinni taka sig saman .
Nú síðast má minnast vel sóttra tónleika sem fagottleikarinn Páll Barna Szabó hélt í Hömrum í Hofi , lék þar undir kvikmynd Chaplins og flutti frumsamið verk fyrir píanó auk þess sem hann lék sellósvítu á fagottið .
Gott dæmi um hljóðfæraleikara sem getur brugðið sér í allra kvikinda líki eins og Sinfóníuhljómsveit Norðurlands , " segir Brynja .
Hljómsveitin lék lengi vel hér og þar um bæinn ; fyrst í íþróttaskemmunni á Oddeyri en síðar í kirkjunum .
Aðstaða gjörbreyttist hins vegar þegar sveitin eignaðist eigið heimili í menningarhúsinu Hofi , sem vígt var haustið 2010 .
" Tónlistarsalurinn Hamraborg í Hofi hefur gjörbreytt starfsaðstæðum og gert hljómsveitinni kleift að auka verulega fjölbreytni í verkefnavali .
Sem dæmi hefur hljómsveitin nú í fyrsta sinn sett upp óperusýningu í samstarfi við Söngskóla Sigurðar Dementz , danssýningu í samstarfi við Point og flutt lifandi tónlist samhliða kvikmyndasýningu í gjöfulu samstarfi við Barnakór Akureyrarkirkju svo dæmi séu tekin , " segir Brynja .
" Við samsetningu tónleikadagskrár er margs að gæta .
Mörg mest spennandi hljómsveitarverk tónbókmenntanna eru skrifuð fyrir mun stærri hljómsveit en SN getur leyft sér að vera en reynslan hefur þó sýnt að stærri verkin draga að sér fleiri tónleikagesti en þau minni .
Því stærri sem hljómsveitin er , þeim mun fleiri eru yfirleitt tónleikagestir en að sama skapi þarf hljómsveitin að sækja fleiri hljóðfæraleikara til höfuðborgarsvæðisins .
" Hinn gullni meðalvegur " Það er vandasamt að tryggja gæði og fjölbreytni .
Hinn gullni meðalvegur milli þess að standa vörð um hefðina í klassíkinni en um leið vera opin fyrir nýjum nálgunum er vandfundinn og sumum þykir nóg um slíka viðleitni .
SN hefur til dæmis leikið töluvert undir hjá popptónlistarmönnum .
Í febrúar síðastliðnum sem dæmi hélt hljómsveitin tónleika með færeysku listakonunni Eivöru Pálsdóttur sem gleymast seint þeim sem heyrðu og sáu .
Hins vegar í allri þessari viðleitni má ekki gleyma því að klassík var einu sinni popp og popp getur líka verið klassík og að menning er lifandi og síbreytilegt fyrirbæri sem miðlar og mótar en mótast um leið af samfélaginu , " segir Brynja .
Auðgar tónlistarlíf Sinfóníuhljómsveit Norðurlands hefur frá upphafi – eins og raunar Kammerhljómsveit Akureyrar áður – lagt áherslu á að vinna með tónlistarfólki á starfssvæði sínu , aðallega kórum , og hljómsveitin hefur leikið á ýmsum stöðum utan Akureyrar , frá Borgarfirði í vestri til Eskifjarðar í austri , reyndar tvívegis í Reykjavík , og einu sinni fór hún í tónleikaferð til Grænlands sem var mikið ævintýri .
" Engum blöðum er um það að fletta að SN hefur auðgað tónlistarlífið á þessu svæði með margvíslegum hætti , bæði með því að taka þátt í tónlistarflutningi með áhugafólki á svæðinu og gefa tónleikagestum kost á að hlusta á lifandi tónlist sem þeir hefðu ekki annars átt kost á en einnig með því að gefa hljóðfæraleikurum á landsbyggðinni , sem starfa við tónlistarskóla í hinum dreifðu byggðum , tækifæri til að iðka list sína .
Margir þeirra líta á þetta starf með SN sem drjúgan þátt í að gera starf í viðkomandi skóla aðlaðandi , " segir Brynja Harðardóttir , framkvæmdastjóri .
Vert er að geta þess að við flutning 6. sinfóníu Mahlers , sem Brynja segir eina mögnuðustu sinfóníu allra tíma , kallar SN til liðs við sig Ungsveit Sinfóníuhljómsveitar Íslands og langt komna nemendur Tónlistarskólans á Akureyri .
Síðarnefndi hópurinn hefur frá upphafi styrkt hljómsveitina og fengið um leið mikilvæga þjálfun í hljómsveitarleik .
