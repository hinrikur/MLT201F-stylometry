Ég mun syngja aríur eftir þrjá höfuðmeistara .
Fyrstan má nefna Mozart , þá Beethoven og loks Schumann , " segir baritónsöngvarinn Kristján Jóhannesson um efnisskrána á lokatónleikum vetrarins í tónleikaröðinni " Eflum ungar raddir " .
Tónleikarnir eru í Kaldalóni í Hörpu á sunnudag og hefjast klukkan 16 .
Kristján kemur þar fram ásamt Steinunni Birnu Ragnarsdóttur píanóleikara .
Söngvarinn er rétt 22 ára gamall og leggur stund á söngnám við Tónlistarakademíuna í Vínarborg .
Hann hefur þó þegar vakið athygli fyrir frammistöðu sína á sviði , meðal annars í hlutverki nautabanans Escamillos í uppfærslu Íslensku óperunnar á Carmen í haust sem leið .
Í tilkynningu um tónleikana segir að hann sé líklega einn allra yngsti baritónsöngvari sem glímir við það hlutverk í fullbúinni óperusýningu .
" Fyrir mér eru þessi verk sem ég syng á tónleikunum bæði gömul og ný , " segir Kristján .
" Sumar af þessum aríum hef ég sungið opinberlega en aðrar ekki .
" Kristján hóf framhaldsnámið í Vín í haust og segir afar ánægjulegt að fá þetta tækifæri til að koma heim og láta heyra í sér .
" Það er nauðsynlegt að halda sambandi við ræturnar , " segir hann og bætir við að það sé stórkostlegt að fá að taka þátt í þessari metnaðarfullu tónleikaröð .
" Ég á fjögur ár eftir af náminu hér úti og hef nógan tíma til að þreifa fyrir mér , " segir hann þegar spurt er hvort hann sé farinn að sérhæfa sig eitthvað í söngnum .
" Ég er víst enn á þeim aldri að ég get leyft mér það .
Ég má prufa ýmislegt og að sjálfsögði reyni ég það , reyni að fá smjörþefinn af sem flestu .
Fyrir mér er draumurinn annars að fá að standa á óperusviði og syngja .
Ef ég fengi að gera það að atvinnu myndi ég deyja sáttur , " segir hann og hlær .
" Vínarborg er stórkostleg , " segir hann um heimkynni sín um þessar mundir ; " hér er eins unaðslegt og hugsast getur .
" Kristján er alinn upp í Kópavogi og lauk söngnámi síðastliðið vor úr Söngskóla Sigurðar Demetz , þar sem Kristján Jóhannsson tenór var aðalsöngkennari hans , auk Sigrúnar Hjálmtýsdóttur og Keiths Reed .
Hann hefur sungið með Kór Íslensku óperunnar og tekið þátt í fjöldamörgum verkefnum og tónleikum .
Í vetur hlaut Kristján viðurkenningu úr styrktarsjóði Önnu K. Nordal .
Tónleikaröðin " Eflum ungar raddir " er styrkt af Samfélagssjóði Eflu verkfræðistofu , en hinir ungu söngvarar hafa jafnan sungið fyrir fullu húsi í vetur .
Aðgangur er ókeypis á meðan húsrúm leyfir og standa tónleikarnir yfir í um klukkutíma .
efi@mbl.is 