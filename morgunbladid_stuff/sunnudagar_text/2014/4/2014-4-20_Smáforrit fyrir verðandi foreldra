Tækninni fleygir fram og nú er hægt að fylgjast með til dæmis egglosi , þroska fósturs og svo svefnmynstri barna með hjálp snjallsíma og allt er gert til þess að einfalda líf tilvonandi og / eða nýbakaðra foreldra .
Sé leitað eftir " pregnancy apps " á smáforritasíðu Apple má finna yfir 1.600 forrit sem tengjast meðgöngu með einhverjum hætti og eru ýmist ókeypis eða til sölu gegn vægu gjaldi .
Smáforritið Pink Pad Period & Fertility Tracker auðveldar konum að fylgjast með hvenær þær eru sem frjósamastar vilji þær verða óléttar .
Þá er My Pregnancy Today frá Baby Center einnig vinsælt og hefur hlotið góða einkunn notenda .
Það er sannkölluð upplýsingaveita um meðgöngu en mörgum finnst það kostur að fá allar viðeigandi upplýsingar í smáum skömmtum frekar en að lesa heilu bækurnar .
Forritið gefur notendum nýjar upplýsingar um þroska fóstursins á hverjum degi auk annars fróðleiks sem gagnast verðandi foreldrum .
Þegar barnið er svo komið í heiminn er hægt að hlaða niður forritinu Baby Bundle sem gerir foreldrum kleift að skrá lúra , matartíma og hæð og þyngd barnsins svo fátt eitt sé nefnt .
Þá hjálpar smáforritið Nursing við að hafa yfirsýn yfir brjóstagjafirnar og úr hvaða brjósti gefið var síðast .
