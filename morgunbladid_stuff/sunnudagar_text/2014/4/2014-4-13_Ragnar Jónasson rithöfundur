Ég reyni að lesa eins mikið og frítíminn leyfir , og held lestrardagbók þar sem ég skrái hjá mér bækur sem ég les .
Það er fátt skemmtilegra en að kynnast nýjum höfundum sem ná að heilla mann frá fyrstu síðu með frábærum verkum .
Á meðal slíkra bóka sem ég hef lesið nýlega eru The Blackhouse , sem gerist á Suðureyjum við norðanvert Skotland , eftir Peter May , Bleedin g Heart Square eftir Andrew Taylor og Land draumanna eftir Vidar Sundstøl .
Í þennan flokk kemst líka verðlaunabókin Truth eftir Ástralann Peter Temple ; að lesa þá bók er eins og að lenda í sannkölluðum ólgusjó orða .
Allt eru þetta glæpasögur í einhverjum skilningi , og úr þeim heimi verð ég líka að nefna P.D .
James , sem skapaði lögreglumanninn Adam Dalgliesh , en fáir standast samanburð við hana þegar kemur að persónusköpun .
Þá er ég líka mikill aðdáandi bóka frá hinni svokölluðu gullöld sakamálasagnanna , og má þar nefna klassískar sögur á borð við The Murder of Roger Ackroyd eftir Agöthu Christie , The Dutch Shoe Mystery eftir Ellery Queen og The Greene Murder Case eftir S.S. Van Dine .
Af íslenskum bókum langar mig til þess að minnast á fimm nýlegar bækur , listaverk sem eru í miklu uppáhaldi hjá mér : Afleggjarann og Undantekninguna eftir Auði Övu Ólafsdóttur , Skessukatla eftir Þorstein frá Hamri og Jójó og Fyrir Lísu eftir Steinunni Sigurðardóttur .
Úr allt annarri átt mæli ég að lokum með einni uppáhaldsbók til viðbótar , Síðustu setningu Fermats , eftir Simon Singh ; frábær stærðfræðileg leynilögreglusaga .
