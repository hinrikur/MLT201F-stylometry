Í upphafi árs ákvað Valdís Sigurgeirsdóttir flugfreyja að taka glúten og sykur út úr mataræði sínu .
Hún segir breytinguna ekki hafa komið auðveldlega , enda leynist sykurinn víða .
Fann hún strax mikinn mun , ekki síst í ljósi vanvirks skjaldkirtils sem hún hefur lengi glímt við .
Gunnhildur Ásta Guðmundsdóttir gunnhildur@mbl.is Ég hafði alltaf verið meðvituð um hollar venjur og reynt svona að vanda aðeins það sem ég lét ofan í mig .
Fyrir um átta árum fór ég að gera þetta markvissara og í janúar síðastliðnum tók ég þetta síðan skrefinu lengra og tók sykurinn og glútenið út , " segir Valdís spurð út í áhuga hennar á mat og matargerð .
Bætir hún létt í bragði við að fjölskyldan sé öll til í að smakka tilraunir hennar án fyrrnefndra hráefna , þótt börnin þrjú séu mishrifin af afrakstrinum .
" Þau eru öll alveg til í smakka en ég vil að þau séu alveg hreinskilin um hvað þeim finnst .
Það er helst að eldri dóttirin kunni að meta þetta holla en hin vilja stundum bara kanilsnúð , " segir hún kankvís .
Instagram við upplýsingaleit Valdís segir breytinguna í mataræðinu ekki hafa komið mjög auðveldlega enda leynist sem dæmi sykurinn í svo mörgum matvælum .
" Það er í raun ekki fyrr en maður tekur sykur út sem maður áttar sig á hversu mikið af honum maður hefur verið að borða , þótt maður hafi talið sig borða nokkuð hollt .
Sykurinn er í nánast öllu , bara í mismunandi formi , " segir Valdís .
Hún segist nýta sér vefinn óspart til að leita sér fróðleiks , bæði um ný hráefni og uppskriftir , auk þess sem hún hefur miklar mætur á Instagram-myndaforritinu .
" Ég nota það mjög mikið og finnst það frábært til að afla fróðleiks .
Þarna getur maður fylgst með fólki með sömu áhugamál , úti um allan heim , sem bendir líka oft á flottar vefsíður , bloggara og aðra sem eru að gera eitthvað áhugavert í þessum efnum , " bætir hún við .
Heilari kveikjan að blogginu Sjálf hóf Valdís að blogga fyrir nokkru , þar sem hún vildi geta nálgast uppskriftir og upplýsingar sem hún hafði viðað að sér , og kunni að meta , á einum miðlægum stað .
Heldur hún úti vefsíðunni ljomandi.is þar sem nálgast má mikið af hollum og girnilegum uppskriftum , auk ýmiskonar fróðleiks .
" Það var eiginlega vinkona mín sem hvatti mig til að byrja á þessu en ég hafði svolítið verið að nota vini mína sem tilraunadýr .
Hún er heilari og var svolítið gaman að fá þetta frá henni , " segir Valdís .
Spurð að því hvar henni finnist best að versla segist hún hrifin af vörunum frá Sollu á Gló , enda handhægt að geta nálgast þær í stórmörkuðum .
" Mér finnst líka frábært úrval af glútenlausu mjöli í Kosti , " bætir hún við og segist m.a. nota mikið bókhveiti , maísmjöl og fleiri tegundir svo sem teff-mjöl , sem hún hefur þó enn ekki fundið hér á landi .
" Síðan elska ég auðvitað mest að versla í Whole Foods erlendis en ég vegna starfsins kemst ég þangað reglulega .
Það er allt svo fallegt þar og skemmtilegt að skoða , " bætir hún við .
Valdís gefur hér uppskrift að ljúffengri súkkulaðiköku án hveitis og heimagerð hrökkbrauðs sem er afar einfalt að gera .
Viðurkennir hún að henni hafi tæplega litist á blikuna þegar hún bakaði kökuna í fyrstu en í hana er m.a. notað kínóa í stað hveitis .
" Síðan kom þetta svona líka rosalega vel út – það var svo gaman að sjá hvað hægt er að búatil úr svona óhefðbundnu hráefni í kökubakstri , " segir hún að endingu .
Hrökkbrauð með laukbragði 1 dl maísmjöl 1 dl bókhveitimjöl 1 dl sesamfræ ½ dl mulin hörfræ ( í kaffikvörn ) ½ dl sólblómafræ ½ dl hampfræ 1/4 dl chia-fræ 2 1/4 msk .
kókosolía 2½ dl soðið vatn smálaukduft birkifræ smásalt í deigið og til að strá yfir Aðferð : Hrærið saman þurrefnunum .
Sjóðið vatn og setjið fljótandi kókosolíuna út í og hrærið saman við deigið .
Setjið bökunarpappír á plötu , síðan deigið , annan bökunarpappír þar ofan á og dreifið um plötuna með höndunum .
Þannig klístrast ekki hendurnar og mun auðveldara að eiga við .
Stráið smá birkifræjum og salti yfir og setjið bökunarpappírinn aftur yfir og þrýstið létt .
Skerið í kex með pitsuskera .
Bakið við 175° C í 25-35 mínútur .
Þetta hrökkbrauð er svo gott og svakalega einfalt að gera .
og svo miklu betra og hollara en margt af því sem fæst úti í búð .
Það er meðal annars ótrúlega gott með t.d. hummus , rauðrófumauki eða bara smjöri og osti .
Heimsins besta súkkulaði-kínóakaka ( glútenlaus ) 2 bollar ( 300 g ) soðið kínóa 1/3 bolli ( 1 dl ) möndlumjólk ( ósæt ) 4 egg 1 tsk vanilluextrakt ½ bolli ( 50 g ) smjör 1/4 bolli ( 3/4 dl ) kókosolía 1 bolli ( 150 g ) kókospálmasykur 1 bolli ( 100 g ) kakóduft ½ tsk matarsódi 2 tsk vínsteinslyftiduft ½ tsk maldonsalt Krem : 1 dós kókosmjólk 300 g 70% eða 85% súkkulaði Aðferð : Gott er að vera búinn að græja kínóa og krem áður en byrjað er .
Látið kínóað liggja í bleyti yfir nótt , skolið síðan vel , eldið og kælið .
Það á að vera mjúkt og létt þegar það er tilbúið .
U.þ.b. 3/4 bollar af þurru kínóa gera tveir bollar af því soðnu.Til að búa til kremið er best að geyma kókosmjólkina í ísskáp yfir nótt svo að hún nái að skilja sig .
Stillið ofninn á 175°C .
Takið fram tvö kökuform , klippið bökunarpappír í tvo hringi og leggið í botnana .
Bræðið smjörið , kælið smá og setjið kókosolíukrukkuna undir heitt vatn til að fá hana fljótandi .
Blandið saman eggjum , mjólk og vanilluextrakt í blandara í u.þ.b. 10 sek. Bætið síðan tilbúnu kínóa , smjöri og kókosolíu út í þar til allt verður mjúkt eða í ½ -1 mín .
Setjið þurrefnin í skál og hrærið blöndunni úr blandaranum vel saman við .
Skiptið deiginu í tvennt , bakið í 30 mínútur og kælið þegar botnarnir eru tilbúnir .
Til að búa til kremið bræðið þið súkkulaðið á lágum hita í potti .
Takið kókosmjólkina úr ísskápnum og ekki hrista dósina .
Setjið þykka hlutann af kókosmjólkinni út í pottinn og bræðið saman við súkkulaðið .
Ef blandan er enn mjög dökk bætið þið meira af kókosmjólk út í .
Setjið kremið í skál og látið kólna í smástund á borði .
Lokið þá skálinni og kælið í ísskápnum í nokkrar klukkustundir eða þar til kremið hefur þykknað ( má gera kvöldið áður ) .
Þegar kremið er orðið þykkt er það þeytt með handþeytara á miklum hraða í ½ -1 mínútu þar til það er orðið að flottu kökukremi .
Þessi kaka er frekar viðkvæm svo færið hana bara einu sinni .
Ég mundi taka hana beint úr mótinu , setja á fallegan kökudisk og setja kremið á hana þar .
Ekki gleyma að setja krem á milli botnanna ! Geymið kökuna í ísskáp þar til á að bera hana fram því kremið bráðnar þegar það er heitt .
Við vitum þó að þannig veður er ekki vandamál hér á Íslandi svo kakan ætti að vera góð í nokkra tíma á borði .
Verði ykkur að góðu ! 