Flestir kannast við West End-leikhúshverfið í London , oft kallað " Theatreland " ( Leikhúsland ) þar sem stærstu og vinsælustu sýningarnar eru settar upp , flestar í gömlum og glæsilegum leikhúsum .
Þar ganga stórar sýningar ár eftir ár og reiða sig á vinsældir meðal ferðamanna í borginni .
Þannig hefur ABBA-söngleikurinn Mamma Mia ! verið í sýningu á West End í 15 ár og Vesalingarnir ( Les Misérables ) gengið þar lengst allra söngleikja , í tæp 30 ár .
Það er alltaf líf og fjör á West End , líka á sumrin , og hægt að fara á sýningar að degi til ( matinée-sýningar ) ef það hentar betur inn í ferðaplanið .
Þótt ekki sé alltaf gaman að klæða sig upp fyrir leikhús er þess alls ekki krafist á West End og algengt að ferðamenn séu bara á stuttbuxum og bol og jafnvel með lítinn bakpoka meðferðis .
Það ættu flestir að geta fundið eitthvað við sitt hæfi í Leikhúslandi en þar eru um 40 leikhús sem sýna langt í frá eingöngu vinsæla söngleiki , heldur einnig sígild verk eftir þekktustu leikskáld heims og skarta oft einhverjum vinsælustu leikurum samtímans , þannig steig Jude Law nýlega á svið sem Hinrik V. Hins vegar eru fjölmörg leikhús utan West End ekki síður þekkt og áhugaverð eins og t.d. Almeida-leikhúsið í Angel-hverfinu , sem hlaut Olivier-verðlaunin nýlega á uppskeruhátíð London-leikhúsanna .
Á suðurbakka Thames-árinnar er svo t.d. Shakespeare ' s Globe og svo sjálft konunglega þjóðleikhúsið , sem áður var hýst í The Old Vic-leikhúsinu skammt frá , í nágrenni Waterloo-lestarstöðvarinnar .
The Old Vic á sér litríka og erfiða sögu en hefur á síðustu árum endurheimt sinn fyrri ljóma og skartar reglulega stórum nöfnum í leikhúsheiminum .
Þá er leikhúsið í samstarfi um að setja upp minni leiksýningar og listgjörninga í The Old Vic Tunnels , gömlum lestargöngum undir Waterloo-lestarstöðinni .
Og flestir Íslendingar þekkja The Young Vic , sjálfstætt leikhús sem er runnið undan rifjum leiklistarskóla The Old Vic , en þar er lögð áhersla á meiri fjölbreytni og tilraunastarfsemi í uppsetningum og hefur m.a. Vesturport sett þar upp sýningar .
