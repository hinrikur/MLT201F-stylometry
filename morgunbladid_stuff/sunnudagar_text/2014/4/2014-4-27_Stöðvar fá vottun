Starfsemi níu þjónustustöðva og eins hjólbarðaverkstæðis N1 hefur fengið vottun samkvæmt alþjóðlega umhverfisstjórnunarkerfinu ISO 14001 .
Þjónustustöðvar N1 eru einu stöðvar olíufyrirtækis á Íslandi með umhverfisvottun .
Liður í samfélagslegri ábyrgð Aðalmarkmið N1 með umhverfisvottuninni ISO 14001 er að draga úr neikvæðum áhrifum starfseminnar á umhverfið .
Með markvissum , skipulögðum og viðurkenndum hætti eru gæða- , umhverfis- og öryggismál sífellt í brennidepli hjá fyrirtækinu .
Sorp er flokkað og hráefni er nýtt betur .
Fræðsla og þekking starfsmanna á efnavörum , umhverfis- og öryggismálum er efld .
" Innleiðing á formlegu umhverfisstjórnunarkerfi er liður í samfélagslegri ábyrgð N1 .
Með því að fylgja ISO 14001 og fá óháðan aðila til að taka út og votta starfsstöðvarnar , sýnir N1 með skýrum og formlegum hætti að fyrirtækið fylgir umhverfisstefnu sinni , segir Eggert Benedikt Guðmundsson , forstjóri N1 , í fréttatilkynningu .
Fyrsta vottunin árið 2010 Bíldshöfði 2 , verkstæði og þjónustustöð , fékk fyrst ISO 14001 umhverfisvottunina árið 2010 .
Síðan þá hafa átta þjónustustöðvar bæst í hópinn , nú síðast fjórar í mars .
N1-stöðvar með umhverfisvottun eru í dag : Bíldshöfði 2 , verkstæði og þjónustustöð , Borgartún , Hringbraut , Fossvogur , Skógarsel og Ártúnshöfði í Reykjavík , Háholt í Mosfellsbæ , Borgarnes og Staðarskáli í Hrútafirði .
Tíu þjónustustöðvar til viðbótar fara í innleiðingarferli síðar á árinu .
sbs@mbl.is 