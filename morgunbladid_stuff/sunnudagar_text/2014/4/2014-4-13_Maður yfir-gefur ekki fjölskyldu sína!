Sálarlíf langsoltinna stuðningsmanna enska knattspyrnuliðsins Liverpool er með flóknasta móti um þessar mundir .
Eftir galeiðuróður í tæpan aldarfjórðung er Englandsbikarinn loksins í sjónmáli og endi hann á Anfield í maí er ljóst að stíflur munu bresta – jafnvel hjá hörðustu nöglum .
Orri Páll Ormarsson orri@mbl.is Það var stór dagur í Liverpool þegar Alan Hansen , fyrirliði liðsins sem kennt er við bítlaborgina , lyfti Englandsbikarnum vorið 1990 .
Flestir höfðu þó hemil á tilfinningum sínum enda upplifunin alls ekki einstök , þetta var ellefti meistaratitill Liverpool á aðeins átján árum .
Sá átjándi í það heila – sem var met .
Hefði einhver gerst svo ósvífinn á þessu augnabliki að segja stuðningsmönnum Rauða hersins að biðin eftir næsta titli ætti eftir að verða 24 ár – hið minnsta – hefði verið hlegið upp í opið geðið á viðkomandi .
Þetta er eigi að síður staðreynd .
Eyðimerkurganga þessa sigursæla stórveldis í sparkheimum hófst haustið 1990 og hefur staðið fram á þennan dag .
Það sem verra er , Manchester United , sá forni fjandi , hefur orðið þrettán sinnum meistari í millitíðinni .
Tuttugu sinnum alls .
Það sem ekki er lagt á menn ! En nú er öldin önnur .
Þegar fimm umferðir eru óleiknar situr Liverpool makindalega á toppi úrvalsdeildarinnar og eins og liðið hefur verið að leika undanfarnar vikur er ólíklegt að sjá lærisveina Brendans Rodgers gefa það sæti eftir .
" Blessaður vertu , við erum komnir yfir það mark að hægt sé að " jinxa " þetta , " segir Arngrímur Baldursson , ritstjóri stærsta söguvefs um Liverpool , lfchistory.net og meðhöfundur bókanna : Liverpool : The Complete Record og The Liverpool Encyclopedia .
Blaðamaður var nefnilega hálfafsakandi í símanum , smeykur um að storka örlögunum .
" Liðið er á ótrúlegri siglingu , hefur unnið níu leiki í röð , og hvorki leikmennirnir né stuðningsmennirnir trúa því að það geti tapað .
Alla vega ekki í bráð , " bætir Arngrímur við .
Á þessu má glöggt heyra að hann spáir sínum mönnum titlinum .
" Það kemur ekkert annað til greina .
Við klárum þetta dæmi ! Það er gríðarleg stemning í liðinu og ekki síður meðal stuðningsmannanna sem hafa slegið skjaldborg um Brendan Rodgers og liðið .
" Ekkert félag á harðari aðdáendur Þá er Arngrímur ekki bara að tala um bítlaborgara , heldur áhangendur Liverpool um heim allan .
Ekki síst hér á landi , þar sem félagið býr að gríðarlegu fylgi .
" Ég horfi á leikina á Spot í Kópavogi og þar hefur verið geggjuð stemning undanfarið .
Ég held að á engan sé hallað þegar ég fullyrði að ekkert félag í heiminum eigi harðari stuðningsmenn en Liverpool , " segir Arngrímur .
Mikið til í því .
Þrátt fyrir einstaka mótlæti í gegnum árin er Arngrímur alltaf jafnmikill " Púlari " .
Nema hvað ? " Maður yfirgefur ekki fjölskyldu sína ! " segir hann með djúpri sannfæringu .
Spurður hvort hann geti einbeitt sér eitthvað að vinnu þessa dagana hlær Arngrímur .
" Með naumindum .
Manni er sagt að vera yfirveguðum því ekkert sé komið í hús ennþá og leikmennirnir sjálfir verða að hugsa þannig en það er löngu búið að kippa fótunum undan manni .
Maður öðlaðist trú á að titillinn gæti orðið Liverpool eftir 5-1 sigurinn á Arsenal .
Það voru sannkallaðir meistarataktar .
Ég sef varla rótt .
Það eru engar ýkjur .
" Það eru ekki bara stigin sem skila sér í hús , leikur Liverpool hefur verið töfrum líkastur á undanförnum vikum .
Valtað hefur verið yfir hvert liðið á fætur öðru og mörkin eru þegar orðin 90 talsins .
Metið í úrvalsdeildinni setti Chelsea fyrir fjórum árum , 103 mörk .
" Það hefur verið ótrúlega skemmtilegt að horfa á liðið í vetur .
Það hefur ekki leikið svona góðan sóknarleik síðan á gullaldarárunum .
Í því býr drápseðli .
Við höfum gengið gegnum súrt og sætt .
Í tíð bæði Houlliers og Benítez var Liverpool aðallega í því að bregðast við leik andstæðingsins .
Núna látum við hin liðin hafa áhyggjur af okkur .
Það var ánægjuleg tilbreyting að fá mann í brúna sem hefur trú á sóknarleik .
Mér leist strax vel á Brendan Rodgers en hann hefur farið fram úr björtustu vonum .
Það verður ótrúlegt afrek takist honum að gera Liverpool að meisturum strax á annarri leiktíð sinni .
Hann tók ekki við sérstaklega góðu búi og bæði Manchester City og Chelsea eru með mun stærri leikmannahópa .
Markmiðið á þessum vetri var sæti í Meistaradeild Evrópu en það hefur allt smollið saman .
" Sjálfur hitti Arngrímur Rodgers að máli í heimsókn sinni á æfingasvæði Liverpool , Melwood , í nóvember síðastliðnum og segir stjórann koma afskaplega vel fyrir .
Gerrard gæti orðið bestur Inni á vellinum segir Arngrímur " undramanninn " Luis Suárez bera mesta ábyrgð á velgengninni en menn eins og Steven Gerrard fyrirliði og Martin Škrtel hafi líka stigið upp og dregið vagninn .
Þá hafi yngri leikmenn eins og Raheem Sterling og Jordan Henderson tekið ótrúlegum framförum á ekki lengri tíma .
" Það var sterk yfirlýsing hjá eiganda félagsins að halda Suárez síðasta sumar .
Þá er greinilegt að Gerrard ætlar að klára dæmið til að fullkomna ferilinn .
Hann hefur unnið allt annað með Liverpool .
Lyfti hann Englandsbikarnum eftir lokaleikinn í vor mun hann í mínum huga taka við af Kenny Dalglish sem besti leikmaðurinn í sögu félagsins .
" Arngrímur spáir því að úrslitin ráðist ekki fyrr en í lokaumferðinni en hann verður að sjálfsögðu á Anfield 11. maí þegar Liverpool tekur á móti Newcastle United .
Spurður hvernig hann reikni með að sér verði innanbrjósts fari bikarinn á loft segir hann útilokað að lýsa því með orðum .
Það verði ein allsherjar tilfinningasprengja .
Spurður hvort hann ætli að búa sig undir hinn möguleikann , ósigur , svarar hann neitandi .
" Það er ekki í boði að hugsa um neitt annað en sigur ! " Kormákur Geirharðsson stórkaupmaður , sem fylgt hefur Liverpool að málum í 45 ár , er ekki eins bjartsýnn .
Hann óttast að liðið missi naumlega af titlinum á lokasprettinum .
Nái þó öruggu Meistaradeildarsæti eins og að var stefnt .
Kormákur er sjálfur á leið utan og verður í fyrsta sinn á Anfield þegar Rauði herinn tekur á móti Manchester City í dag , sunnudag .
" Ég er ekkert svo svartsýnn fyrir þann leik .
Held að líkurnar séu svona 60 á móti 40 okkur í hag .
Annars er sama hvernig fer , ég mun koma glaður út af vellinum .
Ég hef lengi beðið eftir því að komast til Mekka .
" Hann er smeykari við varnartaktíkina hans Josés Mourinhos , leiknum gegn Chelsea muni sennilega lykta með jafntefli .
" Síðan panikar liðið einhvers staðar , gerir annað jafntefli og missir þar með naumlega af lestinni .
" Adrenalín á brúsum Þrátt fyrir þetta er létt yfir Kormáki .
" Ánægjan og gleðin er ekki langt frá því að vera í sögulegu hámarki , liðið hefur spilað glimrandi skemmtilegan bolta í vetur .
Brendan Rodgers hefur ljómandi góða sýn á hlutina og kann bæði að stilla liðinu upp og skipta mönnum inn á .
Hversu oft sat maður undir leikjum meðan Houllier og Benítez stjórnuðu liðinu og botnaði ekki neitt í neinu ? " Ekki hefur verið stöðug þurrkatíð á Anfield frá 1990 enda þótt Englandsbikarinn hafi látið sig vanta í samkvæmið .
Kormákur segir Liverpool hafa " búið til fullt af adrenalíni " þegar liðið vann Meistaradeildina 2005 .
Jafnvel svo mikið að flytja hefði mátt það út á brúsum .
Hann segir álagið í tengslum við leikina vissulega meira um þessar mundir en oft áður .
" Annars er maður svo sem öllu vanur .
Ég svitna alltaf jafnmikið í lófunum og get varla borðað meðan á leikjum stendur .
" Kormáki þykir skemmtilegast að horfa á leiki Liverpool í góðra vina hópi .
" Það er svolítið vandræðalegt að reka upp undarleg hljóð ef maður er einn að horfa heima .
Í hóp hafa menn styrk hverjir af öðrum og geta fengið útrás fyrir tilfinningar sínar .
Liverpool-menn hafa verið ansi hávaðasamir að undanförnu .
" Hann segir stuðningsmenn ýmissa annarra liða reglulega smygla sér inn í hópinn enda hafi þeir gaman af hitanum og duttlungunum hjá " Púlurunum " .
Eins og margir sparkunnendur er Kormákur hjátrúarfullur og kveðst hafa beitt allskonar brögðum gegnum árin til að freista þess að örva gengi sinna manna .
Eins og að sitja framarlega eða aftarlega í stólnum og sitthvað fleira .
Fæstir af þeim kækjum endist þó lengi .
" Ég hef sem betur fer aldrei fallið í þá gryfju að vera í sömu sokkunum .
" Eins gott .
Þeir væru líklega farnir að lykta illa núna , eins og gengið hefur verið undanfarið .
Kemst Bríó inn á Anfield ? Eina hjátrúin um þessar mundir er að hafa ískaldan Bríó við höndina meðan horft er á leikina .
" Nú flækist málið aðeins fyrst ég er að fara út .
Ætli ég verði ekki bara að smygla einum Bríó inn á Anfield ! " Enda þótt hann hallist að því að Liverpool missi af titlinum í ár er Kormákur bjartsýnn á framtíðina .
Liðið sé í mjög góðum höndum hjá Rodgers og þátttökurétturinn í Meistaradeildinni þýði að auðveldara verði að styrkja liðið enn frekar í sumar .
Einhverjir óttast að skærasta stjarna liðsins , Luis Suárez , muni hverfa á braut í sumar en Kormákur deilir ekki þeim áhyggjum .
" Ég sé enga ástæðu fyrir hann að fara .
Hann er að spila vel í frábæru liði og hlýtur að langa til að reyna sig í Meistaradeildinni með Liverpool .
Skuldar hann okkur það ekki ? " Íhugar að losa sig við miðann Duttlungar knattspyrnuáhugamanna taka á sig ýmsar myndir .
Þannig heyrði greinarhöfundur af Liverpool-aðdáanda norður í landi sem festi nýverið kaup á nýjum sófa .
Það var eins og við manninn mælt , Rauði herinn hleypti á mikið skeið og hefur okkar maður nú séð níu sigurleiki í röð í sófanum sem hefur þegar hlotið nafnið " sigursófinn " .
Á dögunum reyndu félagar hans að draga hann með sér á knæpu til að horfa á leik en maðurinn mátti ekki heyra á það minnst .
Úr sófanum færi hann ekki .
Nú eru góð ráð dýr .
Okkar maður hefur nefnilega tryggt sér miða á lokaleik vetrarins , gegn Newcastle United á Anfield .
Nokkuð sem væri í venjulegu árferði mikið gleðiefni en nú er maðurinn á báðum áttum .
Nýti hann miðann þarf hann vitaskuld að fara úr sófanum .
Og tefla þar með sigurgöngunni í hættu .
Hann íhugar nú að fórna sér fyrir liðið og losa sig við miðann .
Mágurinn látinn sofa á sófanum " Það hefur alltaf verið gott að vera aðdáandi Liverpool en sérstaklega gott núna .
Maður hlakkar til næsta leiks alla sjö daga vikunnar , " segir Hanna Símonardóttir , heilsunuddari í Mosfellsbæ , en hún er með harðari fylgjendum Rauða hersins á Íslandi .
" Það er ótrúleg stemning kringum liðið um þessar mundir , nokkuð sem maður hefur ekki upplifað lengi og ég hef alla trú á því að Liverpool vinni úrvalsdeildina í ár .
Og trúin skilar manni langt .
" Hanna hefur setið dolfallin yfir sóknartilburðum sinna manna í vetur en viðurkennir að hún taki stundum andköf þegar andstæðingurinn gerir atlögu að marki .
24 ár eru langur tími og Hanna viðurkennir að hún bíði spennt eftir að upplifa sigurtilfinninguna á ný .
" Sigurinn í Meistaradeildinni 2005 reif mann að vísu vel upp .
Það var magnað ævintýri .
En það yrði draumur að vinna enska meistaratitilinn .
" Hanna á fjögur börn og þau eru að sjálfsögðu grjótharðir stuðningsmenn Liverpool .
Drukku trúna í sig með móðurmjólkinni .
Eins og svo margir sparkunnendur er fjölskyldan hjátrúarfull og virki eitthvað vel er því vitaskuld haldið áfram .
Þannig gæddi fjölskyldan sér til dæmis á enskum morgunverði alla leikdaga veturinn sem Liverpool varð Evrópumeistari .
Bakaðar hafa verið súkkulaðikökur liðinu til heilla og sitthvað fleira .
Í vetur hefur hjátrúin verið með óvenjulegasta móti .
Þannig er að systir Hönnu og mágur fluttu heim frá Bretlandi á síðasta ári .
Mágurinn hefur engan áhuga á knattspyrnu en festi blund í sófanum heima hjá Hönnu meðan Liverpool vann stórsigur fyrir skemmstu .
Þótti það hátterni að vonum góðs viti og mágurinn hefur mátt láta sig hafa það síðan að mæta í sófann meðan Liverpool er að spila .
Ekki nóg með það , hann þarf að sjálfsögðu að festa svefn líka .
Eitthvað gekk illa að koma kappanum niður meðan leikið var gegn West Ham um liðna helgi .
Hann reyndi að svíkjast undan merkjum og fylgjast með Formúlunni í snjallsímanum sínum .
Á endanum sofnaði hann þó – og Liverpool vann leikinn .
Spurð hvort ekki þurfi að halda máginum vakandi aðfaranótt sunnudags svo hann sofi eins og barn yfir leiknum gegn Manchester City er Hanna fljót að svara játandi .
" Það blasir við .
" Hanna vekur athygli hvar sem hún kemur en ekki er ólíklegt að hitta á hana í Liverpool-keppnistreyju , Liverpool-jakka eða -kápu , Liverpool-gallabuxum , Liverpool-sokkum og Liverpool-skóm .
" Ég er alltaf í sparifötunum , líka meðan á mesta harðlífinu stóð .
Ég er stolt af mínu liði , " segir hún .
Raunar viðurkennir hún að eiga " svakalega lítið " af fötum sem ekki eru merkt Rauða hernum .
Og það eru ekki bara föt .
Hún á líka rakvél , ilmvatn , leirtau og Guð má vita hvað .
Hanna fór síðast á Liverpool-leik í fyrra og mun ekki fara utan í vor .
Það er enn ein hjátrúin .
" Ég hef ekki farið út á leik meðan svona vel hefur gengið .
Þegar farið var að auglýsa miða á City-leikinn var mér að sjálfsögðu harðbannað að fara .
Við ruggum ekki þessum báti .
" Dregur mörkin við húðflúr af hananum Komandi vikur verða ekki bara taugatrekkjandi fyrir aðdáendur Liverpool , heldur ekki síður aðstandendur þeirra .
" Ef eitthvað er verður álagið meira á okkur aðstandendur en stuðningsmennina sjálfa , " segir Lára Björg Björnsdóttir en bóndi hennar , Tryggvi Tryggvason , er eldheitur áhangandi Liverpool .
" Við aðstandendur höfum ekki eins mikinn áhuga á þessum lífsstíl og skjólstæðingar okkar en við þurfum samt að styðja .
Við þurfum að hlusta .
Við þurfum að skilja .
Og við þurfum að taka þátt í þessu öllu , " útskýrir Lára Björg sem kallar ekki bara eftir skilningi heldur beinlínis stuðningi aðstandendum áhangenda Liverpool til handa .
" Við erum afskiptur hópur í samfélaginu og höfum gengið gegnum miklar raunir með okkar skjólstæðingum .
" Allt í einu orðin lukkudýr Sjálf " lenti hún í því " fyrir nokkrum vikum að vera dregin með á leik heim til vinar mannsins síns .
" Af því að Liverpool vann þurfti ég að koma með aftur og aftur og aftur .
Var allt í einu orðin eitthvert lukkudýr .
Það var mikið uppnám um daginn þegar ég komst ekki að sjá leikinn en þar sem Liverpool vann samt er ég vonandi sloppin af önglinum .
" Lára Björg bendir á , að þetta snúist ekki bara um kappleik í tvo tíma einu sinni í viku .
" Það er kvíði sem byggist upp marga daga fyrir leik og spennustigið magnast jafnt og þétt .
Þegar leikurinn er svo búinn er hangið á vefsíðum , allar íþróttarásir fínkembdar og hver einasti viðtalsbútur skoðaður .
Greiningin stendur yfir alla vikuna .
Eins og þegar einn þeirra var alltaf að bíta menn þegar ekki gekk eins vel á sínum tíma .
Það var nú aldeilis skoðað aftur á bak og áfram .
" Þess utan fer auðvitað drjúgur tími í að fylgjast með gangi mála hjá helstu keppinautunum .
Nú þarf Liverpool að vísu ekki lengur að treysta á önnur lið , þannig að minni tími fer nú í þá hlið mála .
Það er ekki upplifun Láru Bjargar að afbragðsgott gengi Liverpool upp á síðkastið geri líf hennar auðveldara .
Þvert á móti .
" Það er erfiðara að hafa liðið í þessari stöðu en þegar illa gengur .
Væntingarnar eru orðnar mjög miklar og þar af leiðandi eykst taugatitringurinn .
Ég óttast að þetta sé að fara úr böndunum .
Stemningin er tryllt .
Þetta hefur aldrei verið eins slæmt .
" Fallegasta borg í heimi ! Hún segir álagið ekki bara af andlegum toga .
" Ég er með jólakúlur heima hjá mér með Liverpool-merkinu á .
Hugsið ykkur ! Áður en sonur minn fæddist var maðurinn minn búinn að útvega Liverpool-samfellu , Liverpool-snuð og Liverpool-pela .
Grínlaust ! Ég geri mér alveg grein fyrir því hvað þetta hljómar sjoppulega en svona er þetta bara .
" Lára Björg hefur samt látið þessar kenjar yfir sig ganga .
Tvennt getur hún þó ekki hugsað sér .
" Í fyrsta lagi hótar hann því annað slagið að fá sér tattú með hinum fræga og dáða Liverpool-fugli .
Fuglinn er merki félagsins sem að mínu mati lítur frekar út eins og reyttur og vannærður hani .
Í öðru lagi vill hann stundum flytja til Liverpool sem hann segir að sé fallegasta borg í heimi .
Þegar þetta er í raun bara kolanámubær sem átti aldrei séns , ekki einu sinni í góðærinu .
Þessi Liverpool-aðdáun nær út fyrir öll mörk .
Hún er af trúarlegum toga .
Það er útilokað að útskýra þetta fyrir fólki sem ekki hefur reynt það á eigin skinni .
" 