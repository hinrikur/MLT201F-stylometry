Aldrei eru meiri peningar undir og aldrei eru hattarnir litríkari , svo sem sjá má á meðfylgjandi myndum , en á konudaginn á Grand National-veðreiðunum á Aintree-brautinni í Liverpool .
Konudagurinn , sem haldinn var hátíðlegur í gær , er ekki aðeins einn af hápunktum hestatímabilsins á Englandi heldur ekki síður samkvæmislífsins .
Viðburðurinn vekur gjarnan heimsathygli og konurnar skarta sínu allra fínasta pússi .
The Grand National var fyrst haldið árið 1839 og þykir brautin sú erfiðasta í gjörvallri Evrópu .
Verðlaunafé var nálægt milljón sterlingspundum í fyrra , andvirði 188 milljóna íslenskra króna .
Þetta gerir það að verkum að fjölmargir sem hvorki horfa né veðja að jafnaði á kappreiðar losa um pyngjur sínar .
The Grand National hefur verið í beinni útsendingu sjónvarps allar götur frá árinu 1960 og horfa á bilinu fimm til sex hundruð milljónir manna í meira en 140 löndum á úrslitahlaupið sem fram fer í dag .
