Feðgarnir Benedikt Jóhannesson og Jóhannes Benediktsson hafa gefið út úrval af þjóðsögum Jóns Árnasonar .
Í þessari fallegu bók sem nefnist einfaldlega Íslenskar þjóðsögur eru 127 sögur og 30 teikningar eftir Freydísi Kristjánsdóttur .
" Við urðum þess áskynja að þjóðsagnasöfn voru ekki á markaðnum , " segir Jóhannes .
" Ég var búinn að leita víða , bæði í bókabúðum og annars staðar og fann loks eitt eintak af þjóðsagnasafni Jóns Árnasonar í Kolaportinu sem var snjáð og gamalt og kostaði 35.000 krónur .
Eftir það fórum við feðgar að ræða um það okkar á milli að það vantaði tilfinnanlega samantekt á íslenskum þjóðsögum .
" " Það er auðvitað ekki í lagi ef sá sem vill eignast íslenskar þjóðsögur þarf að hafa mikið fyrir því að hafa uppi á þeim , " segir Benedikt .
" Það hafa komið út fín þjóðsagnasöfn í vönduðum útgáfum , nú löngu uppseld , en þau eru stór og fyrirferðarmikil og við fengum þá hugmynd að safna bestu sögunum saman í eina bók og ákváðum að hún skyldi vera myndskreytt .
Við reyndum að hafa valið fjölbreytilegt og ég held að þarna séu allar bestu þjóðsögurnar .
" Spurðir hvort þeir eigi sér uppáhaldsþjóðsögu segir Jóhannes : " Galdra-Loftur er í sérstöku uppáhaldi hjá mér .
Sú saga er verulega vel skrifuð , snjöll og rammíslensk .
Svo er þarna saga sem ég þekkti ekki áður sem heitir því skemmtilega nafni Barnkind en ekki sauðkind .
Íslenskur biskup fer í heimsókn til þýskrar drottningar og hún spyr hversu margar kinder ( börn ) hann eigi og hann telur hana vera að tala um sauðkindur og segist eiga 200 en á haustin þurfi að slátra helmingi þeirra því eitthvað þurfi vinnumennirnir að borða .
" " Þarna er hver perlan á fætur annarri en Sæmundur fróði hefur alltaf verið í miklu uppáhaldi hjá mér , " segir Benedikt og bætir við : " Núna þegar ég hef verið að lesa allar þjóðsögurnar aftur vekur athygli mína hversu margar þeirra eru áberandi vel skrifaðar , það sem er einna síst skrifað er þegar Jón Árnason er sjálfur að taka fróðleik saman frá grunni en þar er sumt moðkennt .
" Í bókinni eru 30 teikningar gerðar af Freydísi Kristjánsdóttur .
" Við vorum alveg einstaklega heppnir að finna Freydísi , " segir Jóhannes .
" Við vorum búnir að leita lengi að teiknara og höfðum mjög ákveðnar hugmyndir um það í hvaða stíl myndirnar ættu að vera .
Við vorum að leita að ákveðnum þjóðsagnastíl sem Freydís nær svo vel að fanga .
Hún lagði mikla vinnu í þessar myndir , þekkir þjóðsögurnar greinilega mjög vel og lagðist í alls konar rannsóknir meðan hún vann að myndunum .
Hún kynnti sér til dæmis klæðaburð til forna og sem dæmi um nákvæmni hennar má nefna að þegar hún vann að mynd við söguna Vígð Drangey þá kannaði hún hvaða fuglategundir hefðu líklega verið þar svo hún gæti teiknað réttu fuglana .
Freydís er mikill snillingur eins og myndirnar sanna .
" Benedikt á lokaorðin : " Viðbrögðin við útgáfunni hafa verið mjög góð og margir hafa haft orð á því að gaman sé að fá sögurnar í fallegri bók og handhægu broti .
Sumir hafa þegar keypt mörg eintök til fermingargjafa , þó að okkur gruni að sumir þeirra ætli líka að glugga í hana sjálfir og rifja upp gömul kynni .
" 