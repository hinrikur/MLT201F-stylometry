Saga Apple er eins og góð saga skrifuð fyrsta apríl .
Úr bílskúrnum hans Steve Jobs þar sem Apple 1 var smíðuð yfir í gríðarlega velgengni .
Á upphafsárum Apple vantaði þá félaga , Jobs og Steve Wozniak , rúmlega þúsund dollara .
Jobs var tvítugur og átti forláta VW-smárútu sem oftast er kölluð rúgbrauðið hér á landi en seldi bílinn til að geta smíðað tölvu .
Það dýrasta sem Wozniak átti var Hewlet Packard-tölvureiknir og náðu þeir að selja þetta tvennt á 1.300 dollara til að byrja .
Apple 1 sló í gegn nánast um leið og segja má að þeir félagar hafi hrundið af stað heimilistölvubyltingunni .
Sögu Jobs þekkja svo flestir .
Þegar hann var þrítugur var hann látinn fara frá Apple , stofnaði NextStep og keypti Pixar .
Tók þátt í að gera tölvugerða kvikmynd sem kallaðist Toy Story eða Leikfangasaga og sneri svo aftur í fyrirtækið sem hann hafði byggt upp árið 1997 .
Apple var þá nánast staðnað og fátt nýtt hafði frá því komið um árabil .
Ári eftir að Jobs tók við skilaði það hins vegar aftur hagnaði og ekki sér fyrir endann á velgengninni .
Allt þetta hefði ekki getað orðið að veruleika hefði Jobs ekki getað selt rúgbrauðið .
