Jordan Belfort fæddist 9. júlí 1962 í New York og ólst upp í Queens .
Foreldrar hans störfuðu sem bókhaldarar en móðir hans varð einnig lögfræðingur þegar Belfort var orðinn eldri .
Belfort er með háskólapróf í líffræði og ætlaði sér að verða tannlæknir .
Það féll um sjálft sig þegar deildarforseti tannlæknadeildarinnar tilkynnti nemendum að gullöld tannlækninga væri liðin .
" Ef þið eruð hér einfaldlega til að græða fullt af peningum eruð þið á röngum stað .
" Áður en Belfort fór að vinna í því fagi sem hann varð síðar alræmdur fyrir starfaði hann við sölumennsku .
Hann seldi meðal annars sjávarfang og kjöt .
Undir lok 9. áratugarins hóf hann störf á hlutabréfamarkaðinum og tveimur árum síðar stofnaði hann fyrirtæki sitt ; Stratton Oakmont .
Belfort var fundinn sekur um ýmiss konar hvítflibbaglæpi , fjársvik og markaðsmisnotkun undir lok tíunda áratugarins .
Hann var dæmdur í fjögurra ára fangelsi og til að greiða fórnarlömbum sínum 110 milljónir dollara .
Belfort sat þó aðeins inni í 22 mánuði og hefur unnið fyrir sér sem fyrirlesari og kennt sölumennsku um allan heim eftir að hann losnaði úr fangelsi .
Belfort hefur verið sakaður um það í bandarískum fjölmiðlum að standa ekki við gerða samninga við stjórnvöld sem snerust um að Belfort ætti að borga 50% af tekjum sínum til þeirra 1.513 einstaklinga sem hann svindlaði á .
Í grein sem birtist í Forbes eftir skattalögfræðinginn Robert W. Wood fyrir nokkrum mánuðum kom fram að Belfort hefði á þeim tíma vissulega greitt 11,6 milljónir dollara en af þeim hefðu 10,4 milljónir komið úr sjóðum sem Belfort átti fyrir .
Wood vísaði jafnframt í opinber málskjöl þar sem kom fram að Belfort hefði einungis greitt 243 þúsund dollara frá árinu 2009 þrátt fyrir að hafa haft 1,7 milljónir dollara upp úr bókasölu og sölu á kvikmyndarétti .
Þetta rímar nokkuð vel við nýlega frétt New York Times þar sem talsmaður saksóknaraembættisins í Brooklyn gagnrýnir nýleg ummæli Belforts á Facebook-síðu um að hann ætli að láta 100% af öllum gróðanum vegna myndarinnar og bókanna renna til fórnarlamba sinna og að það nægi vonandi til að greiða öllum þeim sem eigi um sárt að binda vegna sín .
Talsmaðurinn efast um , í samtali við New York Times , að gróðinn af bókunum og bíómyndinni eigi eftir að ná upp í 100 milljóna dollara skuld Belforts .
Hann upplýsir enn fremur að Belfort hafi ekki verið neitt sérstaklega áhugasamur um að láta yfirvöld vita af útgáfusamningi sínum og sölu á kvikmyndarétti – þau hafi þurft að beita alls kyns brögðum til að ná í einhverja peninga .
Í grein New York Times kemur fram að Belfort og yfirvöld eigi vissulega í samningaviðræðum eins og Belfort segir í viðtalinu .
Talsmaður saksóknaraembættisins í Brooklyn segir að það muni gera allt sem í sínu valdi stendur til að ná í þá peninga sem Belfort skuldi fórnarlömbum sínum .
