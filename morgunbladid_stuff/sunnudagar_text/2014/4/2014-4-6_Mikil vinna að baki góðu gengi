Sjö ár eru síðan Agnar Sverrisson opnaði Texture Restaurant í London , með samstarfsfélaga sínum Xavier Rousset .
Síðan hefur leiðin nánast legið sleitulaust upp á við , Michelin-stjarna fallið þeim í skaut , auk þess sem þeir hafa einnig opnað þrjú brasserie til .
Agnar þakkar mikilli vinnu velgengnina auk þess sem hann býr að því að hafa starfað hjá Raymond Blanc .
Gunnhildur Ásta Guðmundsdóttir gunnhildur@mbl.is Agnar var tiltölulega nýlentur frá London , þegar Sunnudagsblaðið náði af honum tali .
Hafði hann þá staðið vaktina á Texture um morguninn og var kominn í eldhúsið á VOX Restaurant fyrir kvöldmat .
" Ég verð hérna með sex rétta máltíð föstudag og laugardag , í tengslum við London-daga á staðnum , " segir Agnar , spurður út í tilurð þess að hann væri hingað kominn yfir helgina .
" Þetta verður svona það sem við erum að gera á Texture , þessir réttir hafa flestir verið á seðlinum hjá okkur á einum eða öðrum tíma , " bætir hann við .
Reynslan frá tímanum með Blanc dýrmæt Um fjórtán ára skeið hefur Agnar búið og starfað í Bretlandi .
Áður en hann réðst í eigin rekstur starfaði hann um tæplega sex ára skeið í Oxford , á hinum þekkta Manoir aux Quat ' Saisons , sem er í eigu stjörnukokksins franska Raymond Blanc .
Varð þeim vel til vina enda hafa þeir unnið mikið og stíft á hinum tveggja stjörnu Michelin-stað , þar sem Agnar var meðal annars yfirkokkur í á þriðja ár .
" Þetta var náttúrlega bara frábært og mikil reynsla , " segir hann .
Bætir hann við að dagarnir hafi oft hlaupið enda oft og tíðum unnið í 16-18 klukkustundir og því ekki að undra að menn hafi kynnst vel .
Agnar segir reynsluna frá tímanum með Blanc hafa verið ómetanlega þegar kom að því að hefja eigin rekstur , enda ekki hlaupið að því í heimsborginni London .
" Það var náttúrlega mikil viðurkenning fyrir mig að hafa verið yfirkokkur á tveggja stjörnu Michelin-stað , sem auðveldaði mjög að fá inn fjárfesta og fleira slíkt .
Ég hefði eflaust aldrei getað opnað stað hér , ef ekki væri út af honum [ Blanc ] .
Þetta gerist ekkert öðruvísi en með mikilli vinnu , " segir hann hógvær .
Texture opnuðu Agnar og Rousset við Portman Street , steinsnar frá Oxford-stræti , árið 2007 .
Var staðnum strax vel tekið í fjölbreyttri veitingaflóru Lundúnaborgar .
Síðan hafa þrjú brasserie , undir heitinu 28° - 50° , bæst við en þau er að finna í City , Mayfair og Marylebone .
Með 120 manns í vinnu Spurður út í reksturinn í dag segir Agnar hann ganga mjög vel. ( Hann bætir þó kankvís við að eflaust myndu allir svara á þessa leið ) .
Í heild starfa um 120 manns á stöðunum fjórum , þar af 30 bara á Texture .
" Á öllum okkar stöðum hefur leiðin bara legið upp á við að undanförnu .
Árið 2008 og helmingur 2009 voru kannski svolítið erfið , enda dróst saman alls staðar , en eftir það hefur allt verið upp á við .
Michelin-stjarnan breytti líka miklu þegar hún kom til 2010 , " segir hann .
Þegar blaðamaður spyr hvort Agnar sjái jafnvel fyrir sér að hefja einhvern rekstur hér á landi í framtíðinni verður hann eilítið sposkur .
" Það getur vel verið að eitthvað sé í plönunum , en ég get ekki talað um það .
" Eitt er víst , að Agnar kann vel við sig í London og hyggst halda sig þar enda nóg að gera .
Hann kemur þó reglulega heim enda á hann dóttur hér á landi .
Reynir hann líka að kíkja í laxveiði hér á sumrin og er ein slík ferð í bígerð .
" Ég ætla að koma með Blanc í veiði hér í sumar , það verður í fyrsta sinn sem hann kemur hingað , " segir Agnar léttur að endingu og er rokinn .
Graflax að hætti Texture Restaurant 1 laxaflak 50 g salt 50 g sykur 25 g sítrónubörkur ( smátt saxaður , gætið þess að hvíti hlutinn sé ekki með ) Aðferð : Roðflettið laxaflakið og gangið úr skugga um að allar blóðrendur og bein hafi verið fjarlægð .
Stráið helmingnum af salti , sykri og sítrónuberki á bakka og leggið flakið á .
Dreifið þessu næst afganginum af blöndunni jafnt yfir hina hliðina og látið marinerast í 1 klukkustund .
Eftir klukkutíma , skolið marineringuna af flakinu og sneiðið niður í hóflega bita .
Innsiglið næst í plast og lofttæmið í vél .
Sjóðið á 45°C gráðum í 10-12 mínútur ( gott er að hafa hitamæli í vatninu allan tímann ) .
Berið fram með gúrkum , sinnepi , dilli og góðu rúgbrauði .
