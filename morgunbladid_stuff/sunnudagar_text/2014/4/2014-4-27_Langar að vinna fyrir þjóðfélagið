" Ég hef aldrei fundið fyrir því í mínum störfum að það hái mér að vera kona .
Hef alltaf verið dæmd af verkum mínum , " segir Aldís Hilmarsdóttir , nýr aðstoðaryfirlögregluþjónn hjá Lögreglunni á höfuðborgarsvæðinu og yfirmaður R-2 , deildar sem rannsakar fíkniefnamál og skipulagða glæpastarfsemi .
Starfinu gegnir hún fyrst kvenna .
Ung var Aldís gefin lögreglunni .
Hún byrjaði á götunni en undanfarinn áratug hefur hún að mestu fengist við að rannsaka efnahags- og fjármunabrot , nú síðast hjá embætti sérstaks saksóknara .
Texti : Orri Páll Ormarsson orri@mbl.is Myndir : Árni Sæberg saeberg@mbl.is Aldís Hilmarsdóttir er að taka upp úr kössunum þegar fundum okkar ber saman á skrifstofu hennar .
Hún er nýr aðstoðaryfirlögregluþjónn hjá Lögreglunni á höfuðborgarsvæðinu og yfirmaður R-2 , deildar sem rannsakar fíkniefnamál og skipulagða glæpastarfsemi .
Leysir af hólmi Karl Steinar Valsson sem ráðinn hefur verið tengifulltrúi Íslands hjá Evrópulögreglunni , Europol .
" Ég er svona að koma mér fyrir , " segir hún brosandi .
" Fyrsta verkefnið er að hitta fólkið sem hér vinnur og kynna mér starfsemi deildarinnar .
Eðli málsins samkvæmt er margt hér sem ekki fer hátt utan deildarinnar .
Nýjum stjórnendum fylgja alltaf einhverjar áherslubreytingar en ég er ekki hingað komin til að snúa öllu á hvolf .
Þvert á móti legg ég ríka áherslu á að hafa starfsmenn deildarinnar með í stefnumótun .
Hér vinnur reynslumikið og hæfileikaríkt fólk og í þann brunn mun ég hiklaust leita .
" Aldís hefur starfað í lögreglunni í meira en áratug , fyrst sem lögreglumaður hjá lögreglunni í Reykjavík og Keflavík á árunum 2002-2003 og síðan sem lögreglufulltrúi í efnahagsbrotadeild hjá embætti ríkislögreglustjóra frá síðla árs 2003 til snemma árs 2008 .
Þá réðst hún til starfa hjá Deloitte og vann þar megnið af árinu 2008 .
Aldís kom aftur til starfa hjá lögreglunni í árslok 2008 og var lögreglufulltrúi í fjármunabrotadeild LRH til vors 2011 .
Þá var hún ráðin til embættis sérstaks saksóknara og gegndi þar stöðu lögreglufulltrúa þar til nú .
Vildi starfa áfram hjá lögreglunni Hún segir skamman aðdraganda hafa verið að vistaskiptunum .
" Ég var mjög ánægð hjá sérstökum saksóknara , þar sem verkefnin eru verðug .
Það embætti er hins vegar byrjað að draga úr starfsemi sinni enda aðeins um tímabundna ráðstöfun að ræða .
Ég var búin að gera það upp við mig að ég vildi starfa áfram innan lögreglunnar og þegar starf yfirmanns R-2 var auglýst laust til umsóknar fannst mér það spennandi kostur og sótti um .
Og hér er ég .
" Aldís segir marga eiga erfitt með að hætta í lögreglunni og hefur raunar reynt það á eigin skinni .
" Ég hef prófað að hætta , þegar ég fór til Deloitte .
Þar var ég um margt að sinna svipuðum verkefnum , það er innri endurskoðun og eftirliti , sem átti ágætlega við mig .
Samt saknaði ég lögreglunnar og greip fyrsta tækifærið til að snúa aftur .
Raunar flýtti hrunið fyrir , skyldan kallaði .
Eftir hrun veitti ekki af fólki með reynslu af rannsókn efnahagsbrota .
Ástæðan fyrir því að ég tók þessi störf hjá fjármunabrotadeild LRH og hjá embætti sérstaks saksóknara að mér var í grunninn sú sama og ástæðan fyrir því að ég sótti um hjá lögreglunni til að byrja með – mig langar að gera gagn og vinna fyrir þjóðfélagið .
" Aldís kveðst hafa lært gríðarlega margt í störfum sínum við rannsóknir fjármuna- og efnahagsbrota sem komi án efa til með að nýtast henni í nýja starfinu .
" Þegar ég hóf störf í efnahagsbrotadeildinni tiltölulega nýútskrifuð úr Lögregluskólanum var mér hent út í djúpu laugina og mun búa að þeirri reynslu alla tíð .
Reynslan sem ég aflaði mér hjá embætti sérstaks saksóknara er ekki síst stjórnunarleg .
" Fámennt en góðmennt Það liggur í hlutarins eðli að fíkniefnabrot og skipulögð glæpastarfsemi eru partur af hörðum heimi sem mörg okkar vilja sem minnst vita af .
Aldís gerir sér fulla grein fyrir því .
" Ég hef komið að rannsókn brota af þessu tagi , auk þess sem efnahagsbrot eru í sumum tilvikum líka skipulögð glæpastarfsemi .
Það er mjög áhugavert að skoða fjármálahliðina á skipulagðri glæpastarfsemi .
" Aldís stendur klár á því hvar styrkur og veikleiki sinnar nýju deildar liggja .
" Styrkurinn er í því fólginn að deildin er ótrúlega vel mönnuð .
Veikleikinn er sá að í henni eru færri en eiga að vera .
" Starfsmenn deildarinnar eru um tuttugu talsins .
Í fréttaskýringu í þessu blaði í september síðastliðnum ræddi Karl Steinar Valsson , forveri Aldísar , um skort á fjárveitingum til lögreglu .
Vel sé gert en með meira fjármagni megi gera ennþá betur .
Aldís tekur undir þetta .
" Eins lengi og ég hef verið í lögreglunni hefur verið niðurskurður .
Líka í góðærinu .
Hér er unnið frábært starf en því er sniðinn býsna þröngur stakkur .
Við höfum enga tekjumöguleika og verðum því að stóla á fjárveitingar .
Við þessar aðstæður er mikilvægt að forgangsraða og þessum málaflokki er betur sinnt en mörgum öðrum innan lögreglunnar .
" Spurð hvort það sé ásættanlegt að lögregla þurfi að forgangsraða vegna fjárskorts horfir Aldís í augun á mér .
" Nei , auðvitað er það ekki ásættanlegt .
Það er sorglegt ef ekki er hægt að koma í veg fyrir brotastarfsemi í landinu vegna fjárskorts .
" Myndi aldrei stofna fjölskyldunni í hættu Harkan í undirheimum Íslands hefur aukist á umliðnum árum .
Um það er ekki deilt .
Það er ekki fyrir hvern sem er að standa andspænis mönnum sem stunda fíkniefnabrot og skipulagða glæpastarfsemi .
Aldís viðurkennir að þetta hafi sannarlega verið einn af þáttunum sem hún þurfti að vega og meta áður en hún sóttist eftir starfinu .
" Þetta var eitt af því sem ég ræddi vandlega við Karl Steinar og hann fullyrti að hvorki hann né hans fjölskylda hefðu orðið fyrir áreitni vegna hans starfa .
Sömu sögu sögðu aðrir sem ég leitaði til .
Ég myndi aldrei gera neitt sem gæti stofnað fjölskyldu minni í hættu .
Þess utan er ég ekki viss um að þeir menn sem þessi deild rannsakar séu mér endilega hættulegri en mennirnir sem ég hef verið að rannsaka undanfarin ár , þó að þeir beiti sér mögulega öðruvísi .
Efnahagsbrotamenn beita ef til vill síður ofbeldi en þeir geta mögulega beitt áhrifum sínum með öðrum hætti .
Um þetta má maður hins vegar ekki hugsa þegar maður sest inn í yfirheyrsluherbergið .
Þetta er heldur ekki persónulegt , rannsakendur eru bara að vinna sína vinnu .
Ég held að flestir meintir brotamenn átti sig á því .
" Aldís hefur umtalsverða reynslu af vettvangi , hefur til að mynda farið í ófáar húsleitir gegnum árin .
Nú verður sú breyting hins vegar á að hún verður ekki á vettvangi .
Hennar hlutverk er að stjórna og skipuleggja starf deildarinnar .
Karl Steinar var mjög sýnilegur í fjölmiðlum enda tók hann meðvitaða ákvörðun um að hann yrði málpípa deildarinnar .
Öðrum yrði hlíft við þeim þætti mála .
Aldís segir hvern og einn taka ákvörðun um þessa nálgun og sjálf gerir hún ekki ráð fyrir að vera eins áberandi út á við og forveri hennar .
Hjá hverjum svafstu ? Aldís var valin úr hópi þrettán umsækjenda .
Þótti hæfust .
Eins og oft þegar ráðið er í áberandi stöður eru skoðanir skiptar .
Hún hefur ekki farið varhluta af því .
" Blessaður vertu , ég hef heyrt ýmislegt .
Eins og hjá hverjum ég hafi sofið .
Það er mjög vinsælt þegar konur eru teknar fram yfir karla .
" Hún skellir upp úr .
" Ég hef líka heyrt að ég hafi verið beðin um að sækja um starfið , mögulega af sjálfum lögreglustjóra höfuðborgarsvæðisins .
Það er auðvitað úr lausu lofti gripið .
Staðreyndin er sú að vel og faglega var að ráðningarferlinu staðið og niðurstaðan er þessi .
Við skulum líka hafa í huga að það var ekki lögreglustjóri sem setti mig í embættið heldur innanríkisráðherra .
" Innanhúss hefur henni verið mjög vel tekið .
" Ég finn ekki fyrir neinni andúð í minn garð .
Þvert á móti finn ég fyrir góðum stuðningi .
Hér starfa menn sem líka sóttu um þetta starf en ég finn ekki að þeim sé á neinn hátt misboðið .
Strax á fyrsta degi bað ég samstarfsmenn mína að vera hreinskilna við mig og láta mig vita hvort þeir hefðu eitthvað við ráðningu mína að athuga .
Það hefur enginn gert .
Hér er valinn maður í hverju rúmi og ég treysti þessum strákum fullkomlega .
" Konur ekki sniðgengnar Aldís er aðeins önnur konan til að gegna starfi aðstoðaryfirlögregluþjóns , á eftir Jónínu Sigurðardóttur hjá embætti ríkislögreglustjóra , og sú fyrsta til að fara fyrir R-2 .
Kvenkyns stjórnendur innan lögreglu eru ekki margir .
" Nærtækasta skýringin á þessu er sú að mun færri konur eru en karlar , eða sextán prósent hjá LRH .
Brottfall er líka hærra hjá konum en körlum .
Það er ekki mín tilfinning að konur innan lögreglunnar séu sniðgengnar , þær sækja bara sjaldnar um yfirmannastöður .
Ég vona að ráðning mín verði öðrum lögreglukonum hvatning , hafi þær á annað borð áhuga á því að gegna stjórnunarstöðum .
Ég hef aldrei fundið fyrir því í mínum störfum að það hái mér að vera kona .
Hef alltaf verið dæmd af verkum mínum .
" Konum hefur fjölgað jafnt og þétt í lögreglunni á umliðnum árum og í vetur eru í fyrsta skipti fleiri konur en karlar í Lögregluskólanum .
Síðastliðið haust komst könnun sem embætti ríkislögreglustjóra og Háskóli Íslands stóðu fyrir í fréttirnar en í henni kom fram að þriðjungur kvenna í lögreglunni hefði orðið fyrir kynferðislegri áreitni oftar en tvisvar sinnum á sex mánaða tímabili á móti tæplega 18% karla .
Aldís vill alls ekki gera lítið úr þessum niðurstöðum , þær séu grafalvarlegar .
Eigi að síður hefur hún ekki upplifað þetta sjálf .
" Auðvitað heyrir maður stöku karlabrandara , er það ekki þannig á öllum vinnustöðum ? Ég hef á hinn bóginn aldrei fundið fyrir öðru en borin sé virðing fyrir mér sem konu og litið á mig sem jafningja .
" Markmiðið að stöðva glæpastarfsemi Lögregla hefur kortlagt undirheimana á umliðnum árum og gert mörgum fíkniefnasalanum skráveifu .
Stórum sem smáum .
Spurð hvort hana dreymi um að taka einhverja menn öðrum fremur úr umferð hristir Aldís höfuðið .
" Ég verð ekki með " most wanted " lista á veggnum hjá mér , ef þú ert að spyrja um það , enda ekki við hæfi að tjá sig um slíka hluti .
Markmið lögreglu er og verður að stöðva glæpastarfsemi í þessu landi , óháð því hverjir standa á bak við hana .
Ágætt er líka að hafa í huga að þeir sem eru " stærstir " í fjölmiðlum eru ekki alltaf stærstir í raun og veru .
" Aldís vísar þarna í það sem kallað hefur verið " stjörnuvæðing glæpamanna " og skrifast ekki síst á reikning fjölmiðla .
Hún viðurkennir að þessi þróun sé áhyggjuefni , sérstaklega þegar dæmdum glæpamönnum er hampað .
Myndir birtar af þeim , við þá rætt og látið að því liggja að lífsstíll þeirra sé eftirsóknarverður .
" Börn og unglingar geta séð svona lagað í ljóma , ég vil alla vega ekki að mín börn lesi um menn sem stæra sig af afbrotum og ofbeldisverkum í fjölmiðlum .
Þetta er ábyrgðarhlutur hjá fjölmiðlum .
Þeir hafa mikið vald .
" Þess utan leggjast samskipti við fjölmiðla vel í Aldísi .
" Ég hef ekki verið í því hlutverki áður að veita fjölmiðlum upplýsingar .
Það mun ég að sjálfsögðu gera svo lengi sem þær upplýsingar stangast ekki á við rannsóknarhagsmuni hverju sinni .
Ég mun sýna fjölmiðlum fulla virðingu og vænti þess að það verði gagnkvæmt .
" Starfsmöguleikarnir margir Talið berst að lokum að framtíðinni og hvort Aldís sjái fyrir sér að verða lengi í þessum málaflokki .
" Það er auðvitað alltof snemmt að segja , ég er ekki búin að taka upp úr kössunum ennþá .
" Hún brosir .
" Ég er mjög spennt núna , brenn í skinninu að takast á við ný verkefni .
Það hefur hins vegar alltaf verið mín skoðun að engum sé hollt að vera of lengi á sama stað .
Hvað það þýðir í árum talið er þó auðvitað afstætt .
Kosturinn við lögregluna er sá að starfsmöguleikarnir eru margir .
Það átta sig ekki allir á því .
Maður getur flutt sig um set og tekist á við ný verkefni , þar sem reynslan nýtist manni samt .
Það er einn af fjölmörgum þáttum sem gera þetta starf svo ótrúlega spennandi .
" Mörg hjónabönd byrja í löggunni Aldís Hilmarsdóttir er 36 ára gömul .
Hún ólst upp í Árbænum en þaðan koma margir góðir lögreglumenn , að hennar sögn – og líka meintir glæpamenn .
Hún hlær .
Aldís lauk stúdentsprófi úr Kvennaskólanum í Reykjavík og stefndi að því loknu á laganám .
Af því varð þó ekki því veturinn eftir var henni boðið að gæta bús og barna hjá íslenskri fjölskyldu í Japan .
Bjó þar í eitt ár .
" Það var frábært ár og í Japan kviknaði áhugi á viðskiptafræði , " segir hún .
Við heimkomuna ritaðist Aldís inn í Tækniskólann ( sem síðar varð Háskólinn í Reykjavík ) og lauk prófi í iðnrekstrarfræði .
Áður en það nám var á enda hafði Aldís á hinn bóginn áttað sig á því að hana langaði ekki að vinna við það fag .
" Ég fór að líta í kringum mig og rakst á auglýsingu frá Lögregluskólanum .
Sótti um í einhverri rælni og var tekin inn .
Var þar í stærsta árgangi í sögu skólans .
" Eftir strangan vetur í skólanum og starfsnám hjá LRH hóf Aldís sinn starfsferil hjá lögreglunni í Keflavík .
Eftir það varð ekki aftur snúið .
" Ég fann strax að starfið átti vel við mig , við þetta vildi ég vinna .
Starfið er í senn fjölbreytt og áhugavert og andinn einstakur .
Það ríkir mikil vinátta innan lögreglunnar og hér hef ég kynnst mörgum af mínum bestu vinum .
" Hefur góðan skilning á lífi lögreglumannsins Ekki nóg með það .
Aldís kynntist líka eiginmanni sínum , Arnari Má Elíassyni , í lögreglunni .
Árið sem hún var í Keflavík .
Arnar Már er hagfræðingur að mennt og starfar nú hjá Íslandsbanka .
Með námi vann hann fjögur sumur í lögreglunni .
" Það byrja mörg hjónabönd í löggunni , " segir Aldís sposk .
" Það er kostur frekar en hitt að maðurinn minn hafi verið lögga .
Fyrir vikið hefur hann góðan skilning á þessu lífi – sem er nauðsynlegt .
" Árið 2006 lauk Aldís Bsc-prófi í viðskiptafræði frá Háskólanum í Reykjavík með vinnu .
Aldís og Arnar Már eiga tvo drengi , fimm og sjö ára , og segir hún ganga prýðilega að samræma þetta tvennt , vinnuna og fjölskylduna .
" Ég hef unnið mjög mikið undanfarinn áratug , því er ekki að neita .
Ég er hins vegar vel gift og á góða móður og tengdafjölskyldu .
Þó að mikill tími fari í vinnuna gengur fjölskyldan alltaf fyrir ! " 