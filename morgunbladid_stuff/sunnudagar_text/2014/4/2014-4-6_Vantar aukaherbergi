Jóna Valborg er annar höfunda Brosbókarinnar ; barnabókar sem hugsuð er fyrir alla þá sem hafa einhvern tímann farið í fýlu .
Lokaritgerð í meistaranámi í mannauðsstjórnun á hug hennar allan þessar vikurnar enda fyrirhuguð útskrift í sumar .
Hvað eruð þið mörg í heimili ? Við erum fimm .
Ég , eiginmaður minn Vilhjálmur og börnin þrjú , Garpur , Viktor og Vera .
Börnin biðja reglulega um gæludýr ( þau eru hætt að biðja um barn ) , en þar sem ég er hrædd við dýr ( þrátt fyrir að vera orðin fertug ) þá verður þeim varla að ósk sinni .
Hvað áttu alltaf til í ísskápnum ? Jógúrt , ávaxtasafa og spínat .
Morgunkorn fyrir börnin .
Hvað fer fjölskyldan með í mat og hreinlætisvörur á viku ? Um 40-45 þúsund kr. Hvar kaupirðu helst inn ? Ég fer oftast í Bónus en í Fjarðarkaup þegar mig langar í eitthvað gott úr kjötborðinu eða grænmetis- og ávaxtadeildinni .
Hvað freistar helst í matvörubúðinni ? Góður fiskur eins og lax , jógúrt og litríkir ávextir .
Hvernig sparar þú í heimilishaldinu ? Með því að fara með innkaupamiða í búðina .
Ég kaupi þá bara það sem vantar .
Hvað vantar helst á heimilið ? Herbergi fyrir elsta barnið , en þeir bræður deila saman herbergi .
Ég hef lofað Garpi mínum sérherbergi áður en hann fermist .
Þá förum við í framkvæmdir .
Eyðir þú í sparnað ? Ekki eins og er .
Vonandi hef ég tök á því þegar ég hef lokið námi .
Skothelt sparnaðarráð ? Á stóru heimili stoppar maturinn stutt í ísskápnum .
Börnin eru að stækka og þurfa sitt .
Yngri strákurinn minn æfir fótbolta og hann er sísvangur .
Þá finnst mér stundum gott að skella í hafragraut .
Til að bragðbæta grautinn og hressa upp á litinn má bera hann fram með ferskum eða frosnum ávöxtum , appelsínum og kókosmjöli , jafnvel eplamauki .
Það kætir börnin .
