" Þetta er á því stigi núna að í grófum dráttum erum við búin að velja leikarahópinn og þetta er ótrúlega flottur hópur , fólk sem hefur mikla reynslu af dansi , leiklist og söng , " segir Karl Pétur Jónsson , framleiðandi Revolution Inside the Elbow of Ragnar Agnarsson the Furniture Painter , íslensks söngleiks eftir Ívar Pál Jónsson sem sýndur verður í New York-borg í sumar .
Forsýningar hefjast 28. júlí næstkomandi en sjálf frumsýningin er 13. ágúst í leikhúsinu Minetta Lane í Greenwich Village sem tekur um 360 manns í sæti .
Bergur Þór Ingólfsson leikstýrir verkinu en leikmyndahönnuðurinn Petr Hlousek og danshöfundurinn Lee Proud koma einnig að sýningunni en Íslendingar þekkja meðal annars vinnu þeirra úr söngleiknum Mary Poppins vel .
Páskafríið hefur verið notað í áheyrnarprufur en yfir 500 manns reyndu sig í prufunum og bæta þurfti við aukadegi fyrir forprufurnar .
Karl Pétur segir mikla ánægju vera með það hæfileikafólk sem valdist úr .
Tónlistin úr verkinu verður frumflutt í Greenwich Village í kvöld .
" Þá frumflytjum við efni plötunnar en þangað mæta tónlistarblaðamenn og annað lykilfólk úr tónlistarbransanum til að hlýða á plötuna , " segir Karl Pétur .
Stefán Örn Gunnlaugsson stjórnaði upptökum en tónlistin er einnig eftir Ívar Pál .
Er þetta fyrsti söngleikur höfundar en Ívar Páll hefur þó fengist við tónlist í meira en tvo áratugi .
Uppfærslan hefur verið fullfjármögnuð hér heima og er á vegum Mostly Human Entertainment og Theater Mogul .
Þess má geta að nú þegar er hægt að hlusta á lag úr sýningunni á facebooksíðu hennar ; facebook.com / elbowville en það er Soffía Björg Óðinsdóttir sem syngur .
