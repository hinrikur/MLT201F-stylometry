Ragnheiður Elín Árnadóttir , iðnaðar- og viðskiptaráðherra , segir fjölskyldustundirnar ákaflega dýrmætar , sér í lagi þegar mikið er að gera hjá meðlimum .
Þátturinn sem allir geta horft á ? Þeim fer fjölgandi þáttunum sem við getum öll horft á saman og haft gaman af , frá fimm ára til tæplega miðaldra .
Fyrst koma mér í hug dýralífs- og fræðsluþættirnir um heiminn sem voru alltaf á dagskrá á mánudagskvöldum .
Við skemmtum okkur konunglega með mörgæsunum og ísbjörnunum og fylgdumst svo spennt með harðri lífsbaráttu þeirra þess á milli .
Fólkið í blokkinni var líka í miklu uppáhaldi hjá okkur öllum .
Spaugstofan og Ísland got talent komast líka á blað .
Maturinn sem er í uppáhaldi hjá öllum ? Þetta er auðvelt , kjúklingakássa eins og amma Fríða ( mamma mín ) bjó alltaf til .
Helgi Matthías , yngri sonur minn , er alltaf alsæll þegar þessi réttur er í matinn því þá er hann viss um að fá eftirrétt .
Af hverju skyldi það vera ? Jú , það er sko ekkert mál að klára matinn sinn þegar þetta er í matinn .
Skemmtilegast að gera saman ? Okkur þykir mjög gaman að ferðast saman , innanlands sem utan , og eigum ótrúlega margar góðar og notalegar minningar úr skemmtilegum ferðalögum .
Við förum á Þjóðhátíð í Eyjum á hverju ári og erum farin að hlakka til næstu hátíðar þegar við keyrum upp úr Herjólfi í Landeyjahöfn .
Svo þykir okkur líka gaman að fara saman í bíó , út að hjóla og í fjöruferð .
Borðið þið morgunmat saman ? Við reynum að gera það , en oftast er það á miklum hlaupum .
En það borða samt allir morgunmat áður en haldið er út í daginn , eða svona yfirleitt .
Oftast .
Ókei , það tekst oftar um helgar .
Hvað gerið þið saman heima ykkur til dægrastyttingar ? Okkur þykir rosalega gott bara að vera saman , eiga notalegan letidag heima á náttfötunum , spjalla saman um heima og geima og gera kannski bara lítið sem ekki neitt .
Í miklu annríki eru þær stundir ákaflega dýrmætar og þá hreinlega skiptir ekki máli hvað við erum að gera .
En af því að sumarið er nú alveg að koma þá er það líka alveg uppáhalds að vera á pallinum heima á Heiðarbrún , fara í pottinn , sleikja sólina og hafa það almennt huggulegt .
Já , ég skal alveg viðurkenna að ég er tilbúin í sumarið ! 