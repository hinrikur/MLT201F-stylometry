Það sem fyrst kemur í hugann , og er enn í uppáhaldi , eru bækur sem ég las í æsku .
Nefni ég fyrst bækur eins og Kim , Bob Moran og Ævintýrabækurnar , Fimm bækurnar og Dularfullu bækurnar eftir Enid Blyton .
Í sveitinni austur í Álftafirði var ég svo heppinn að eiga svefnstað uppi undir rjáfri , en þar var einmitt hýst bókasafn sveitarinnar .
Þar kynnist ég Basil fursta og las hann allan – sumar oft , þar fann ég líka bækur um ævintýraferðir landkönnuða eins og til dæmis Amundsen , Freuchen og fleiri .
Þessar og ýmsar fleiri voru lesnar á hverju kvöldi þar til slökkt var á ljósavélinni , en henni var ég háður með ljós , þrátt fyrir sumarbirtuna úti því enginn gluggi var þar sem ég svaf .
Um tíma las ég ekki mikið , nánast ekki neitt á unglingsárum , en þegar ró færðist yfir aftur las ég þó nokkuð er tengist stangveiði og heillaðist af Birni J. Blöndal og nánast öllu því sem hann skrifaði .
Hér vil ég nefna sérstaklega Vatnanið .
Þýðingu Björns Th. Björnssonar á Harmaminningu Leonóru Kristínar í Bláturni hafði ég mikla ánægju af að lesa .
Lestur þessarar bókar varð til þess að ég las nánast allt sem Björn Th. skrifaði , og sé ekki eftir því .
