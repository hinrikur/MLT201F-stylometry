Ég hef mikinn áhuga á og hef heillast af módernisma – af hreinum og klárum línum og sterkum formum en ekki síður af hreinum litum og spennandi samsetningu alls þar á milli , " segir Guðný Magnúsdóttir leirlistakona .
Guðný , sem rekur vinnustofuna Gallerí Úmbru , hefur mikinn áhuga á listhandverki , hönnun og myndlist , sem vel má sjá á fallegu heimili .
" Ég hef alltaf haft mikinn áhuga á hugmyndafræði Bauhaus-skólans og þeirri stefnu sem hann kom til leiðar í myndlist og hönnun .
Ég ber mikla virðingu fyrir góðri hönnun , góðum efnum og góðu handverki hvort sem er í húsbúnaði , listum eða klæðnaði , svo finnst mér gaman að endurnýta eða endurskapa nýtingu góðra hluta , gefa þeim nýtt hlutverk .
" Guðný sækir innblástur meðal annars í myndlist , hönnun og sögu .
" Einnig í áhrif náttúru , ferðalaga og umgengni við áhugavert fólk , hvort sem er í þá muni sem ég skapa sjálf eða hvernig ég skipulegg umhverfi mitt .
" Spurð hver sé uppáhaldsstaður Guðnýjar inni á heimilinu segist hún eiga góðan stól sem sé í miklu uppáhaldi en hún kallar hann gjarnan " dömustólinn sinn " .
" Þetta er hvítur leðurstóll , hannaður af Le Corbusier – sem ég elska að sitja í og láta halda utan um mig hvort sem ég glápi á sjónvarp , gaufa í tölvunni , prjóna , les eða bara horfi út á skýin og hugsa eitthvað smálegt eða stórt .
" 