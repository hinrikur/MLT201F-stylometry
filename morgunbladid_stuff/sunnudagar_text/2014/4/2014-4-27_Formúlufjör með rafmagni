Tíu lið munu keppa í rafbílaformúlu sem hefst í september .
Liðin undirbúa sig nú af kappi og hafa margir lýst yfir ánægju sinni með slíka mótaröð .
Heimsmeistarinn í Formúlu 1 , Sebastian Vettel , er hræddur um að stemningin verði ekki næg þar sem bílarnir eru svo hljóðlátir .
Benedikt Bóas benedikt@mbl.is Rafbílaformúla , eða Formúla E , verður toppurinn í rafmagnsbílakappakstri .
Aldrei áður hefur verið keppt í slíkum kappakstri af þessari stærðargráðu þar sem rafmagnsbílar leika aðalhlutverkið .
Rafmagnsbílar hafa undanfarin ár tekið þátt í sportbílakappakstri með góðum árangri , meðal annars í Le Mans-kappakstrinum þar sem ekið er í heilan sólarhring með örstuttum viðgerðarstoppum .
Alþjóðaakstursíþróttasambandið ( FIA ) telur að nú sé komið að rafmagnsbílum að láta ljós sitt skína , ekki á kappakstursbrautum heldur á götum borga heimsins því keppt verður með svipuðu sniði og í Mónakó í Formúlu 1 .
Fyrsti rafmagnsbíllinn var smíðaður 1880 en batteríið hefur alltaf verið of þungt til að hægt sé að keppa á hraðskreiðum rafmagnsbílum .
Síðan 2008 hefur þróunin verið hröð á rafmagnsbílum og sérstaklega batteríunum , sem bæði hafa lést og skilað meira afli .
Alain Prost , sem vann Formúlu 1 keppni 51 sinni á ferlinum , segir að rafmagnsformúlan verði glæsilegur vitnisburður um hvað mannkynið sé komið langt í að gera rafmagnsbíla .
" Það þarf ekki aðeins að aka bílnum heldur þarf líka að hugsa á bak við stýrið .
Það þarf að passa orkuna á gjöfinni .
Við sem stöndum að þessum kappakstri erum vissir að þróun á rafhlöðum í bílunum eigi enn eftir að batna og við munum sýna efasemdarmönnum að þetta sé tækni sem er komin til að vera , " sagði Prost í samtali við vefinn fiaformulae.com .
Heimsmeistarinn í Formúlu 1 , Sebastian Vettel , er hinsvegar ekki jafn hrifinn og líst alls ekkert á þessa keppni .
" Fólk kemur á Formúlumótin til að fá keppnina beint í æð .
Þegar rafbíll ekur hjá heyrist lítið sem ekkert , " segir Vettel .
Þess má geta að bílarnir í Formúlu 1 hljóma allt öðruvísi í dag en á síðasta ári og hafa margir kvartað undan því að það vanti hávaðann og lætin .
Bílarnir munu aka um 10 borgir frá og með september en ekki verður ekið á brautum líkt og tíðkast í öðrum kappakstri .
" Rafmagnsbílarnir eru yfirleitt í miðbæjunum og þar er fólkið sem vill sjá svona bíla , " bætti Prost við .
Rafmagnsformúlan fer um Suður-Ameríku , Bandaríkin og Evrópu en lokakeppnin fer fram í London í júní .
Fyrirframgefin formúla Eins og í öllum öðrum Formúlu-kappakstri gilda ákveðnar reglur um smíði bílanna sem öll lið þurfa að fara eftir .
Bílarnir verða allir eins til að byrja með en bíllinn sem liðin koma til með að nota var smíðaður af franska fyrirtækinu Spark Racing Technology , í samstarfi við fjölda fyrirtækja sem eru framarlega á vettvangi akstursíþrótta .
Ítalski kappakstursbílasmiðurinn Dallara smíðaði undirvagninn , drifrás bílsins og rafeindakerfi er fengið frá McLaren Electronics Systems , dótturfyrirtæki McLaren-liðsins úr Formúlu-1 .
Rafgeymarnir eru fengnir frá öðru dótturfélagi annars bresks formúluliðs , eða Williams Advanced Engineering .
Yfirumsjón með samræmingu allra kerfa í aflrás bílsins er í höndum franska bílsmiðsins Renault .
Loks verða sérhönnuð 18 tommu Michelin-dekk undir bílunum .
Fyrst um sinn er búist við að flest liðanna kaupi eða leigi Spark-Renault-bílinn til keppni en þau eru engu að síður hvött til að smíða sinn eigin bíl .
Engar stórar bilanir " Bíllinn lítur vel út og lofar mjög góðu fyrir framhaldið .
Það er þegar búið að aka honum rúmlega 2500 kílómetra án þess að eitthvað stórvægilegt hafi komið upp .
Það er afrek verð ég að segja , þar sem þetta er nýr bíll byggður algjörlega frá grunni með gríðarlega tækni á bak við hverja beygju og hverja inngjöf , " segir Jean-Paul Driot , einn af forsvarsmönnum rafbílaformúlunnar .
Bíllinn má ekki fara yfir 800 kíló með ökumanni en rafhlaðan ein og sér vegur rúmlega 200 kíló .
Þurfa að hlaupa 100 metra Ökumenn liðanna þurfa að taka sprettinn þegar rafgeymir bílanna er að tæmast .
Ökumenn leggja bílunum á þar til gerðum plönum og þurfa að hlaupa 100 metra að næsta bíl sem bíður fullhlaðinn við þjónustusvæðið .
Í hvert mót fer aðeins einn dagur .
Um morguninn er æfing og tímataka , svo einn tímahringur á báðum bílunum .
Síðdegis fer svo kappaksturinn fram .
