Óþarft er að fara mörgum orðum um vinsældir norska glæpasagnahöfundarins Jo Nesbø .
Aðdáendur hans víða um heim bíða óþreyjufullir eftir hverri bók og fengu einmitt nýlega eina slíka .
Nýjasta bók Nesbø er Sonurinn , en ensk útgáfa kom út um líkt leyti og sú norska .
Enska útgáfan er einmitt komin á metsölulista Eymundsson .
Lögreglumaðurinn þjáði Harry Hole er víðs fjarri í þessari bók , og reyndar bendir ýmislegt til að höfundurinn hafi sagt skilið við sköpunarverk sitt Harry sem hefur gert hann svo frægan og ríkan .
Allavega lauk síðustu Harry-bókinni , Police , þannig að engin sérstök ástæða er til að búast við framhaldi .
Og í framhjáhlaupi er rétt að mæla með Police sem er með bestu bókum Nesbø .
Nesbø sýndi fyrir nokkrum árum að hann þurfti ekkert sérstaklega á Harry að halda til að skrifa góða glæpasögu .
Bók hans Hausaveiðararnir var hörkuspennandi og bráðskemmtileg og þar virtist Nesbø reyndar njóta þess að vera fjarri drunganum sem fylgir Harry iðulega .
Það lá jafnvel við að það væri ákveðin tegund af galsa í þeirri bók .
Harry-leysið háir Nesbø heldur ekki í Syninum sem er töffaraleg og harðneskjuleg glæpasaga og mjög ólík Hausaveiðurunum .
Sonny er ungur maður sem situr í fangelsi fyrir morð sem hann framdi ekki .
Faðir hans hafði á sínum tíma verið sakaður um spillingu og í kjölfarið framið sjálfsmorð – að því er talið var .
Í fangelsinu fær Sonny nýjar upplýsingar um föður sinn sem benda í aðrar áttir og verða til þess að hann flýr úr fangelsinu og leitar hefnda .
Aðdáendur Nesbø geta vart orðið fyrir vonbrigðum með Soninn sem er hröð saga og höfundinum tekst eins og svo ótal sinnum áður að koma lesandanum á óvart .
Eins og lesendur Nesbø vita mætavel þá gengur hann oft nærri þeim með hrottalegum lýsingum .
Hér eru engar undantekningar frá því .
Bókin er hrollvekjandi á köflum og þar koma meðal annars við sögu hundar og frystikista .
Bókin vekur síðan þó nokkrar siðferðilegar spurningar varðandi rétt einstaklingsins til hefndar .
