Valur hefur lamið húðir í hljómsveitum síðan hann var níu ára en lagði kjuðana að mestu á hilluna um áramótin .
Seldi þá trommusettið og allt tilheyrandi .
" Ég fann að vísu einn kjuða í sokkaskúffunni um daginn ! Hann er það eina sem ég á eftir , " segir Valur við Morgunblaðið .
Hann hóf störf hjá Slökkviliðinu á Akureyri 2002 og stofnaði um þær mundir hljómsveitina Hvanndalsbræður ásamt Sumarliða Helgasyni og Rögnvaldi B. Rögnvaldssyni ; Summa og Rögnvaldi gáfaða .
" Við ákváðum að stofna saumaklúbb og spila sem minnst en hafa sem mest gaman sjálfir ! Það breyttist fljótt því brjálað var að gera og góður peningur í boði .
" Fljótlega fjölgaði í sveitinni og hún spilaði flestar helgar , hér og þar um landið , árum saman .
Valur hélt sínu striki í aðalvinnunni , sem slökkviliðs- og neyðarflutningamaður , en þar kom að hann langaði að mennta sig meira .
" Ég fann fyrir ákveðinni stöðnun og til greina kom að drífa sig í níu mánaða nám til Pittsburgh í Bandaríkjunum og verða bráðatæknir .
Það er hins vegar meira en að segja það þegar maður er með fjölskyldu og ég ákvað þess vegna að fara í hjúkrunarfræði í Háskólanum á Akureyri og sé ekki eftir því .
Mér fannst námið liggja beint við vegna þekkingar minnar á sjúkraflutningum .
Í skólanum er mikið farið í lyfjafræði , líffærafræði og lífeðlisfræði og það á vel við mig .
" Valur , sem jafnframt er í fullri vinnu hjá slökkviliðinu , er hálfnaður með námið en segir framhaldið óráðið .
" Mig langar að sérhæfa mig , hvort sem það verður fyrir sjúkraflutninga eða starf inni á spítala .
Mér finnst svæfingahjúkrun mest spennandi í augnablikinu , hana yrði ég annaðhvort að læra fyrir sunnan eða úti og það er ekkert launungarmál að ég horfi spenntur til Svíþjóðar , en ekkert er öruggt í þeim efnum .
" Valur vill hafa nóg fyrir stafni og hafði nýlokið kennslu á endurlífgunarnámskeiði í sjúkraflutningaskólanum þegar blaðamaður ræddi við hann .
" Við erum nokkur með réttindi frá evrópska endurlífgunarráðinu , og kennum sjúkrflutningamönnum , læknum og hjúkrunafræðingum sérhæfða endur- lífgun .
" Hjúkrunarfræðineminn sinnir því sem sagt í aukavinnu að kenna læknum ...
Starf slökkviliðs- og sjúkraflutningamanns hentar ekki öllum , að sögn Vals , " en það kemur fljótt í ljós hvort starfið á við menn eða ekki .
Það þarf sérstaka persónuleika í þetta því við komum að ljótum slysum , sem getur tekið mikið á .
Ég hef alltaf verið pínulítið ofvirkur og nokkurs konar adrenalínfíkill , og finnst sjálfum að ég standi mig best við aðstæður þar sem er mikið at ; það róar mig einhvern veginn niður að lenda í slíku og ég á auðvelt með að einbeita mér " .
Mikilvægt er að taka hlutina ekki of nærri sér , þá geta menn brunnið fljótt upp í starfi , segir Valur , og bætir við að mikilvægt sé að ræða málin við starfsfélagana eftir erfið atvik og mikið álag .
" Það hljómar kannski undarlega en starfið er fyrir löngu orðið eins og hver önnur vinna fyrir mér en þó ekki þannig að einbeitingin minnki .
Hún þarf alltaf að vera fullkomin .
Ég hef gaman af þessari vinnu og get vonandi sinni henni í mörg ár enn , " segir Valur Freyr Halldórsson .
Rokk og rímur í Noregi Íslenski hópurinn kemur heim um helgina , eftir vikudvöl .
Krakkarnir eru á aldrinum 15-17 ára , sjö frá Vopnafirði , eitt frá Þórshöfn og eitt frá Bakkafirði .
Ferðin er lokahnykkur þriggja ára verkefnis undir yfirskriftinni Rímur og rokk .
Ungmennin hafa síðustu tvö ár unnið með rímur og þjóðlög , síðasta sumar bættust í hópinn jafnaldrar þeirra frá Vesterålen í Norður-Noregi og saman unnu þau á Vopnafirði undir stjórn Steindórs Andersens kvæðamanns , Hilmars Arnar Hilmarssonar tónskálds , Baldvins Eyjólfssonar tónlistarkennara og Sigrid Randers-Pehrson þjóðlagasöngkonu .
Í vikunni vann hópurinn að dagskrá sem tók eina klukkustund í flutningi ; íslenski hópurinn lærði norsk þjóðlög og þau norsku spreyttu sig á íslenskum rímum .
Rímur og rokk er samstarfsverkefni menningar- og fræðasetursins Kaupvangs á Vopnafirði og Menningarráðs Vesterålen-héraðs en hugarfóstur Sigríðar Dóru Sverrisdóttur á Vopnafirði .
" Ég hef alltaf viljað vinna með íslenskuna , " sagði Sigríður Dóra við Morgunblaðið í vikunni .
Hún varð landskunn á sínum tíma fyrir hagyrðingakvöldin Með íslenskuna að vopni og hlaut fyrir menningarverðlaun Samtaka sveitarfélaga á Austurlandi og viðurkenningu frá menntamálaráðuneytinu á Degi íslenskrar tungu um árið 2002 .
" Ég held að rímurnar séu að komast aftur í tísku , til dæmis er dans- og rímnaverk á leið á svið í Þjóðleikhúsinu , " segir Sigríður Dóra .
" Mér fannst íslenskir dægurlagatextar orðnir dálítið ódýrir og fyrst við eigum þessa gullfallegu texta sem rímurnar eru langaði mig að koma þeim á framfæri .
Ég gæti trúað að öll orð sem til eru í íslensku séu í rímunum ; þetta eru heilu bækurnar ; hver bálkur skáldsaga og alveg kjörið að nota textana .
" Ungmennin kveða rímurnar upp á gamla mátann og leika undir á hljóðfæri .
Markmið verkefnisins er að viðhalda menningararfleifðinni sem felst í rímum og þjóðlögum ásamt því að þróa áfram þessi fornu kvæðaform með margvíslegri tónlist við ýmis kvæðalög Íslendinga og Norðmanna og flétta þessar tvær menningararfleifðir saman og Sigríður Dóra er himinlifandi með hvernig til hefur tekist .
Við verkefnið hefur hún notið aðstoðar Hrundar Snorradóttur hjá Austurbrú og þær eru saman með hópinn ytra .
Níu ungmenni af Norðausturlandi hafa í nokkra daga verið í Vesterålen í Norður-Noregi og kynnt íslenskar rímur .
Gott samstarf Menningarráð Austurlands hefur í tíu ár verið í samstarfi við Menningarráðið í Vesterålen .
Fjöldi listamanna hefur dvalið í listamannaíbúðum í báðum löndum og mörg samstarfsverkefni verið í gangi .
Vert er að nefna að Eyþing er líka í samstarfi við Norðmennina og þrír ungir Akureyringar gerðu það gott í Vesterålen sl. haust .
Hlutu þá fyrstu verðlaun í svæðisbundinni stuttmyndakeppni .
Hvar eru prestarnir ? Um þessar mundir vantar presta til starfa víða úti á akri drottins .
Nokkur embætti í Reykjavík eru að losna en einnig úti á landi .
Þannig er nú auglýst eftir sóknarpresti á Skagaströnd , en sá þjónar sex sóknum og jafnmörgum kirkjum í Húnaþingi , Bergsstaðasókn í Svartárdal , Bólstaðarhlíð og Holtastöðum í Langadal og Hofs- , Höskuldsstaða- og Hólaneskirkjum á Skaga .
Á svæði þessu eru um 700 sálir samanlagt .
Þá vantar bæði sóknarprest og prest í Egilsstaðaprestakalli , en undir það heyra alls fjórtán sóknir og kirkjur á Fljótsdalshéraði , Seyðisfirði , Borgarfirði eystra , í Jökulsárhlíð en afskekktastur kirkjustaðanna er Möðrudalur á Fjöllum .
Þarna búa alls um 4.000 manns , á svæði sem nær frá ystu nesjum til innstu dala .
Sr. Jóhanna Sigmarsdóttir á Egilsstöðum og sr. Lára G. Oddsdóttir á Valþjófsstað , sem þjónað hafa eystra , hætta í sumar sjötugar að aldri .
Saumar og fótreipisgerð " Þetta er fjölbreytt starf og skapandi .
Maður þarf að vera verklaginn , kunna réttu handtökin og geta tekið málin .
Jú og svo er gott að hafa verið til sjós þannig að maður skilji hvernig veiðarfærin eiga að virka , " segir Kristmundur Sumarliðason , netagerðarmaður í Ólafsvík .
Hann vinnur í landi en er oft úti á miðum ; er netamaður á Sveinbirni Jakobssyni SH .
" Að vera netamaður heitir á mannamáli að vera yfirborgaður háseti , " segir Kristmundur sem sinnir netagerðinni alltaf þegar frátafir eru á sjósókn .
Stendur þá vaktina í Stakkholtshúsinu í Ólafsvík , þar sem er aðstaða útgerðar Steinunnar SH .
" Að setja saman snurvoð er tíu daga vinna fyrir tvo karla , en þetta flykki er 620 möskvar eða með 61 metra höfuðlínulengd .
Og aftast á voðinni kemur svo pokinn sjálfur sem tekur tæplega tonn af fiski , " segir Kristmundur sem lauk námi í netagerðariðn árið 2001 undir leiðsögn Aðalsteins Snæbjörnssonar .
" Þetta er fjölbreytt vinna , einn daginn er saumaskapur , hinn daginn leysning og svo fótreipisgerð .
Já , ég myndi sannarlega leggja inn gott orð kæmi ungt fólk til mín og leitaði ráða um hvort netagerð væri verðugt starf til að legga fyrir sig .
" Fossavatnsgangan vinsæl Fossavatnsgangan verður á Ísafirði 3. maí .
Þetta er elsta skíðagöngukeppni landsins og sú langfjölmennasta , enda hentar hún öllum .
Aðstæður eru frábærar nú : Snjór hefur ekki verið meiri síðustu 20 ár .
Sæluvika , gæði og gleði Hin árlega Sæluvika Skagfirðinga verður sett í tengslum við atvinnulífssýninguna Lífsins gæði og gleði á Sauðárkróki um næstu helgi .
Þá hefst vikulöng dagskrá með tugum menningarviðburða vítt og breitt um héraðið .
Landið og miðin Skapti Hallgrímsson skapti@mbl.is Blessunarlega ræð ég ekki öllu í Samfylkingunni og geri enga kröfu til þess .
Árni Páll Árnason .
Ungir flokksmenn gagnrýndu þá skoðun formannsins að þjóðkirkja yrði hér áfram með tengsl við ríkisvaldið .
