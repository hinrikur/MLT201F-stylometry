Júlía Margrét Einarsdóttir blaðamaður situr ekki auðum höndum .
Hún er heimspekimenntuð en er núna að klára mastersgráðu í ritlist , er að skrifa skáldsögu og er meðhöfundur í ljóða og smásagnasafninu Flæðarmál sem kemur út í vor .
Hvað eruð þið mörg í heimili ? Ég og Gísli kærastinn minn erum svo heppin að fá að búa hjá kisunum sem eiga okkur , Jóni Stúarti ketti og Dúlsíneu von Selfoss .
Hvað áttu alltaf til í ísskápnum ? Það eina sem þarf alltaf að vera til er kattamatur , annars er voðinn vís .
Annars er eiginlega alltaf til allt sem ég finn í búðinni þann daginn og er með kaffibragði , og kaffi , skyr , tómatar , erfðabreytt epli sem eru svo rauð að þau líta út fyrir að vera geislavirk , og svo allskonar grænmeti því ég borða ekki vini mína .
Hvað fer fjölskyldan með í mat og hreinlætisvörur á viku ? Í byrjun mánaðarins erum við greifar og kaupum allan mat og súkkulaði og bjór sem til er .
Þá erum við að tala um tugi .
Síðasta vika mánaðarins er keyrð á klinki og jákvæðu hugarfari .
En núna erum við bæði að klára nám svo þetta fer að breytast .
Greifar í mánuð verður þá yfirskrift lífs míns .
Hvar kaupirðu helst inn ? Ég kaupi helst bara inn í matinn , eitthvað gott til að eiga og narta í heimavið .
Hvað freistar helst í matvörubúðinni ? Í matvörubúðinni freistar alltaf mest það sem er litríkt með skrýtnu og framandi bragði .
Eitthvað sem ég hef aldrei séð áður .
Svo finnst mér skemmtilegast í nammideildinni .
Hvernig sparar þú í heimilishaldinu ? Ég spara mjög lítið í heimilishaldinu , nema að því leyti að ég legg mig fram við að kaupa mér alltaf bara notuð föt .
Það er gott fyrir umhverfið .
Hvað vantar helst á heimilið ? Á heimilið vantar eiginlega bara húsgögn .
Við búum fjögur í pínulítilli íbúð sem varla er hægt að hreyfa sig í .
En bráðum verðum við rík og ætlum að flytja í stóra íbúð .
Þá ætla ég á húsgagnafyllirí og ranka ekki við mér fyrr en ég verð borin út úr Góða hirðinum .
Skothelt sparnaðarráð ? Ekki borða sushi í öll mál nema þú eigir pening fyrir því .
Byrjaðu fyrr að drekka bjór á börunum svo þú náir Happy hour .
Gefðu materíalismanum fingurinn og njóttu náttúrunnar , hún er geðveik þegar maður kynnist henni .
