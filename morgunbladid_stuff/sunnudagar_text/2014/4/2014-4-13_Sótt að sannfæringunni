Það er mikilvæg árétting á rétti alþingismanna í stjórnarskránni .
Alþingismenn skulu eingöngu bundnir við sannfæringu sína en ekki við reglur frá kjósendum sínum .
Þess vegna er það eðlileg krafa að þeir sem kjörnir eru til alþingis hafi upplýst kjósendur um hver sannfæring þeirra er í helstu málum .
Og þar sem löggjafinn er nú einu sinni fjárveitingarvaldið hlýtur afstaða hvers einasta þingmanns til fjármála ríkisins , þ.e. hvernig og að hvaða marki ríkissjóður aflar fjár og með hvaða hætti því er varið , að vera meðal þess sem enginn kjósandi á að þurfa að velkjast í vafa um daginn eftir kosningar .
Oft heyrist það sjónarmið hins vegar að þingmenn skuli bundnir af t.d. kosningaloforðum annarra þingmanna , samflokksmanna eða jafnvel loforðum annarra stjórnmálaflokka .
Ályktanir landsfunda stjórnmálaflokkanna þykja líka oft eiga að binda hendur þingmanna .
Nýjasta nýtt í þessum efnum er tilvísun til stjórnarsáttmála ríkisstjórnarinnar .
Þingmenn stjórnarflokkanna hljóti að vera bundnir af þeim markmiðum sem ríkisstjórnin setur sér í upphafi kjörtímabilsins , þótt einstaka þingmenn hafi ekkert haft með þá stefnumörkun að gera .
Það liggur í hlutarins eðli að þeir sem bjóða sig fram til þings undir merkjum tiltekins flokks aðhyllast stefnu flokksins í helstu málum og sannfæring þeirra fer því saman við landsfundarályktanir , kosningaloforð flokksins og stefnumörkun ríkisstjórnar sem flokkurinn á aðild að og það þótt samstarfsflokkurinn hafi sett mark sitt á hana .
Á alþingi þessa dagana er rætt um frumvarp ríkisstjórnarinnar um meiriháttar ríkisvæðingu skulda tiltekins hóps þjóðarinnar .
Það er óhætt að fullyrða að slík ríkisvæðing einkaskulda , með tilheyrandi skuldasöfnun ríkissjóðs , samræmist ekki stefnu Sjálfstæðisflokksins .
Einungis tveir þingmenn flokksins hafa þó lýst því yfir að þeir muni ekki styðja málið .
Einn þingmaður til hefur lýst yfir andstöðu við málið en mun styðja það með vísan til kosningaloforða , þá væntanlega samstarfsflokksins .
Afstaða Péturs Blöndal og Vilhjálms Bjarnasonar á ekki að koma neinum á óvart .
Það sem kemur hins vegar á óvart er að Sjálfstæðisflokkurinn , sem hefur ætíð talað fyrir almennum aðgerðum sem gefa heimilum og fyrirtækjum kost á að bæta hag sinn á eigin forsendum en gegn sértækum lausnum , skuli taka þátt í þessum umfangsmiklu ríkisafskiptum sem fyrirhuguð eru .
Þingmennirnir tveir fylgja sannfæringu sinni og í þessu tilviki er hún samhljóða stefnu flokksins .
Þeir verða ekki krafðir reikningsskila .
Aðrir þingmenn flokksins ættu hins vegar að gera grein fyrir atkvæði sínu og rifja upp fyrir kjósendum hver sannfæring þeirra er .
Sigríður Ásthildur Andersen sigga@sigridurandersen.is 