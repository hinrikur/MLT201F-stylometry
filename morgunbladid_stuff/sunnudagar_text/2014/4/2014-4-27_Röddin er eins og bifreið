Velski söngvarinn Bryn Terfel hefur síðustu tvo áratugi verið ein skærasta stjarna óperusviðsins , auk þess sem tónleikar hans njóta ætíð gríðarlegra vinsælda .
Þessi rómaði bass-baritónn var aðeins 37 ára gamall þegar hann kom fram á umtöluðum tónleikum í Háskólabíói fyrir níu árum , þar sem einungis komust að boðsgestir .
Gagnrýnandi Morgunblaðsins sagði frammistöðu hans þá hafa verið frábæra ; " Rödd hans var ótrúleg ; þétt og jöfn , hljómfögur og kraftmikil .
" Tveimur árum síðar var Terfel aftur á ferðini , hélt þá ljóðatónleka á Listahátíð í Reykjavík , og lofaði að koma aftur þegar þjóðin hefði eignast tónleikahúsið sem þá var í byggingu .
Nú verður af því , 24. maí , þegar Terfel kemur fram í Eldborg ásamt breska píanóleikaranum Eugene Asti .
Enginn ætti að verða svikinn af því að sjá og heyra söngvarann kunna þá , því ef marka má gagnrýnendur stórblaða þá hefur hann aldrei sungið betur en einmitt um þessar mundir .
" Spring is in the air , " syngur Bryn Terfel glaðlega þegar hann svarar hringingu blaðamanns .
Hann dásamar vorveðrið í Lundúnum , þar sem hann er þessa dagana að syngja við Konunglegu óperuna .
Hann er búsettur þar í borginni og á æskuslóðum í Norður-Wales .
Terfel spyr síðan hinnar dæmigerðu spurningar , um veðrið á Íslandi .
" Grasið verður öruggleg orðið gænt þegar ég kem í maí , " segir hann sannfærandi eftir að hafa hlýtt á veðurfregnir .
" Eru golfvellir á Íslandi ? Já , er það ! Ég ætti að koma með kylfurnar , veiðistöngina og snóker-kjuðann ...
En já , ég er að koma til Íslands að syngja .
Svolítið af Schubert , Schumann , nokkra enska söngva , einhverja keltneska .
Þá hef ég verið beðinn um að syngja nokkrar óperuaríur .
Líklega verða tónleikarnir einskonar hrærigrautur úr því sem hefur verið að gerast á ferlinum hjá mér síðustu þrjá áratugi .
Það er fínt að vera beðinn um að bæta við nokkrum aríum og auðvitað syng ég eitthvað gott .
Ef það passar inn í efnisskrána að lauma einhverjum misindismönnum og ribböldum inn í hana , þá er það fínt .
Tenórinn fær alltaf sykursætu laglínurnar og stelpurnar .
Við hinir þurfum að vera djöfullegir á sviðinu , eins og ég er nú sem Mefistófeles í Fást í Konunglegu óperunni .
Hugsaðu þér , ég skipti sex sinnum um föt í sýningunni .
Kem meira að segja fram í kolsvörtum aðskornum kjól ! Hvað gerum við ekki fyrir listina .
" Hann skellir upp úr .
Syngur ekki Presley-lög – Þú átt enn nokkur ár í fimmtugt en engu að síður er ferill þinn orðinn langur og glæstur .
" Ég hef lagt mikið á mig , hef sífellt reynt að bæta mig , " segir Terfel .
" Með velgengni á óperusviðinu opnast ýmis tækifæri , til dæmis í sjónvarpi , útvarpi , tónleikar , sitt lítið af hverju .
Og það kemur jafnvel fyrir að ég gangi yfir brúna í aðra heima , eins og þegar ég söng á æfmælistónleikum Sting .
Ég söng líka í sjónvarpsþætti með Tom Jones .
Við enda ferilsins vil ég getað litið aftur og sagt að ég hafi ekki látið neitt hindra mig .
" Hann hugsar sig um og bætir svo við : " En ég verð engu að síður að þekkja mín takmörk .
Ég færi aldrei að gera plötu með Elvis Presley-lögum , eða Sinatra-plötu .
" – Gæti það ekki verið gaman ? Terfel hlær að tilhugsuninni .
" Þótt ég hafi verið ástríðufullur aðdáandi Elvis á unglingsárunum þá læt ég mig ekki dreyma um að dýfa tánni í hans listform .
En skyldi Paul McCartney vakna á hverjum morgni og hugsa : " Æ , nú verð ég að syngja Yesterday einu sinni enn í dag " ? Og Sting vakna á hverjum morgni og hugsa : " Úff , ég verð að syngja Englishman in New York einu sinni enn í dag " ? Ætli ég fari einhvern daginn að hugsa eins til Wagner-hlutverkanna minna , vakni og stynji þar sem ég þurfi að syngja Valkyrkjurnar aftur þann daginn ? Nei , fjandakornið , þetta eru forréttindi hjá okkur ...
" Stoltur sendiherra Wales " Ég heyri að nú sé búið að vígja þetta stóra og glæsilega tónleikahús í Reykjavík , " segir Terfel síðan .
" Ég er strax farinn að slefa af tilhlökkun ! Að fá að koma fram í slíkum húsum heldur mér á tánum .
Í fyrra bað ég umboðsmanninn minn að finna mér ný hús að syngja í – ég hlakka mikið til að koma aftur til Reykjavíkur .
Sérhver borg ætti að eiga tónleikahús sem íbúarnir eru stoltir af .
Stjórnvöld sem beita sér ekki fyrir slíkri uppbyggingu ættu að skammast sín , " drynur ákveðið í bassasöngvaranum .
" Í Cardiff í Wales vorum við með samkeppni um það hvort reisa ætti nýjan rugby-leikvang eða tónleikahús – að lokum voru bæði reist .
The Welsh Millenium Center er heimili velsku óperunnar en þar eru einnig sýndir söngleikir , og allt mögulegt .
" – Er mikilvægt fyrir þig að snúa reglulega heim til Wales að syngja ? " Vitaskuld ! " hrópar hann í símtólið .
" Auðvitað .
Hvers konar spurning er þetta .
" Uppgerðarhneykslun breytist í fliss .
" Ég var síðast í gær í Wales , var fenginn til að opna nýja miðstöð þyrlubjörgunarsveitanna , sem eru afar mikilvægar fyrir samfélagið .
Þær eru reknar fyrir framlög almennings og einkaaðila .
Við þurfum virkilega á þeim að halda í Norður-Wales , það þarf að gæta fólksins sem býr þar og starfar og einnig gesta sem koma að ganga á fjöll .
Saklaus leiðangur getur endað með fótbroti og þá er kallað í þyrluna ; þess vegna naut ég þess að opna stöðina þeirra .
Svo nefndu þeir eftir mér lestarvagn sem gengur upp á Snowden-fjall .
Þá var ég orðlaus – og stoltur .
Ég get farið ókeypis með lestinni , svo lengi sem ég lifi .
Svarið við spurningunni er því JÁ .
Wales hefur gætt mín og landar mínir eru stoltir af því sem ég hef afrekað .
Ég er sendiherra Wales og stoltur af því .
" – Og syngur þar oft ? " Eins mikið og ég get .
Alltaf .
Næst syng ég í Sweeney Todd eftir Stephen Sondheim á alþjóðlegu tónlistarhátíðinni í júlí .
Þangað ættu allir tónlistarunnendur að steðja , hátíðin var fyrst sett rétt eftir seinni heimsstyrjöldina til að sýna að tónlist kæmi á friði , og sameinaði þjóðir .
Þar koma fram kórar víðsvegar að úr heiminum .
Það er gríðarlega öflugt kórastarf í Wales .
Foreldrar mínir syngja enn í tveimur kórum og því kom líklega engum á óvart að annar sonur þeirra endaði raulandi .
Bróðir minn fór aðra leið , hann er þroskaþjálfi .
" Peningar eru mikilvægir Bryn Terfel skaut upp á stjörnuhimininn árið 1989 , þegar þeir Dmitri Hvorostovsky öttu kappi í söngvarakeppninni í Cardiff .
Rússinn sigraði en heimamaðurinn var í öðru sæti , og voru ekki allir sáttir við það .
Í dag eru þeir tveir af allra kunnustu óperu- og ljóðasöngvurum samtímans , og góðir félagar .
" Þessi keppni í Cardiff er gríðarlega mikilvæg fyrir alla sem eru valdir til að taka þar þátt fyrir sitt heimaland , það er mikill heiður , " segir Terfel .
" Til að komast á flug inn í heim atvinnumennskunnar þá jafnast engin keppni á við hana .
Þeir sem lenda í efstu sætunum fá peningaverðlaun og það er afar mikilvægt , því ungt fólk sem er að ljúka dýru söngnámi þarf verulega á peningum að halda .
Maður safnar nefnilega skuldum í námi : það þarf að kaupa nótur , föt að koma fram í , skó , alla þessa einföldu hluti .
Láta klippa sig , fara í auka söngtíma , tungumálatíma ...
Það lítur vel út á ferilskránni að sigra í keppnum en peningarnir eru mikilvægir .
Þess vegna hef ég komið á fót styrktarsjóði fyrir unga söngvara í námi .
Sjóðurinn mun aldrei jafnast á við sjóði Dame Kiri Te Kanawa eða Richard Tucker , en ég reyni að gera mitt besta .
" Heillandi heimur Wagners Rödd söngvara breytist með árunum , og um leið hlutverkin sem þeir takast á við .
Terfel gat sér orð fyrir túlkun á Mozartóperum en á síðustu árum hafa óperur Wagners orðið áberandi á efnisskrá hans ; meiri þungi og drama .
" Röddin er eins og bifreið .
Það þarf að hugsa vel um hana .
Sum tónskáld eru áberandi á efnisskrá ungra söngvara , eins og Mozart var hjá mér , en það þarf ekki að vera slæmt .
Með aldrinum hættir líkaminn síðan að vera jafn sveigjanlegur og hann var áður og þá er maður ekki endilega " hannaður " lengur fyrir Mozart-óperur .
Ég tók ungur þá ákvörðun að þroska og þjálfa röddina sífellt og hvert var þá hægt að stefna annað en til móts við Wagner ! Hann skrifaði afskaplega fallega fyrir bass-baritóna .
Í raun skrifaði hann meistaralega vel fyrir þessa rödd , frábær hlutverk eins og Hans Sachs í Meistarasöngvurunum , Wotan , Telramund ...
Nú er ég orðinn 48 ára og kominn tími til fyrir mig að takast á við þessi hlutverk .
Það er nýr veruleiki .
Og mikil áskorun .
Þegar maður fer að syngja Wagnerhlutverk er nauðsynlegt að fara í þrisvar sinnum fleiri söngtíma en áður .
Sumar senur í verkum Wagner eru lengri en heilu þættirnir í öðrum óperum .
Það er átak að ganga inn í heillandi heim Wagners en dýrðin við það er að ég fæ að starfa með fólki sem hefur fengið skólun í Bayreuth , " og á hann þá við Wagner-tónlistarhátíðina í tónlistarhúsi tónskáldsins í samnefndri borg .
" Fólk sem hefur starfað þar veit hvað það er að gera .
Ég hef verið svo heppinn að syngja með frábærum Wagner-söngvurum , á borð við Gerhard Siegel og Jonas Kaufmann .
Því miður mun ég þó aldrei syngja sjálfur í Bayreuth , því hátíðin þar er á sumrin og þeim vil ég verja með börnunum mínum .
" Að lokum berst talið að stöðu óperunnar í dag og auðheyrilegt er að Terfel hefur ekki miklar áhyggjur af henni , á meðal óperufólk skilji að því ber að skemmta gestum .
Nýtur þess að koma fram " Um þessar mundir er ég að syngja í Konunglegu óperunni og þar er alltaf fullt .
Ég tel það vera besta óperuhús heims í dag .
Það er gullnáma ; góðar uppsetningar og söngvarar sækja í að syngja þar .
Ég hef sungið við öll stóru húsin en nú sækist ég eftir að syngja hér heima .
Svo er það bónus að geta af og til komið fram í Velsku óperunni .
Hún er líklega talin í annarri deild en stendur sig engu að síður afskaplega vel .
Vitaskuld eru laun þar lægri en í stærstu húsunum en það bitnar ekki á hinni faglegu vinnu .
Ég viss um að áhrifin af hinum vinsælu kvikmyndaútsendingum í háskerpu úr óperuhúsunum séu góð en nú vilja allir hljóðrita okkur og kvikmynda á allan hugsanlegan hátt , fyrir útvarp og sjónvarp .
Engu að síður styð ég fyrst og fremst lifandi óperuflutning .
Ég nýt þess best að koma fram .
Það jafnast ekkert á við það þegar allt gengur upp á óperusviði .
Ef illa gengur í óperuhúsum þarf að finna nýjar leiðir , setja upp betri sýningar , fá nýja leikstjóra .
Þetta er skemmtun , hvort sem maður deyr eða verður ástfanginn á sviðinu .
Hvort sem maður syngur í sextett , kvartett , dúett eða einsöng , þá er það skylda okkar söngvaranna að gera það á eins skemmtilegan hátt og mögulegt er .
Vitaskuld hafa komið fram kynslóðir frábærra söngvara í fortíðinni , aftur og aftur , en hvað sem segja má annars um mína kynslóð þá sýnist mér að við njótum þess að koma fram og skemmtum okkur á sviðinu .
Þá skemmta áhorfendur sér líka , " segir Bryn Terfel að lokum og kveðst vona að gestir á tónleikum hans á Íslandi muni skemmta sér vel .
Varla þarf að efast um það .
