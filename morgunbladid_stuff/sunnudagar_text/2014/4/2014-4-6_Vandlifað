Fyrir nokkrum árum hlustaði ég á áhrifaríkt viðtal í dönskum útvarpsþætti við konu sem var nýkomin úr heimsókn til vinkonu sinnar í tilteknu ríki í Afríku .
Sú bjó í litlu þorpi í strjálbýli á landsbyggðinni .
Danska konan lýsti vanda sínum við að laga sig að mataræði sem var mjög frábrugðið því sem hún átti að venjast heima fyrir .
Eflaust hefði afríska vinkonan komist að svipaðri niðurstöðu ef hún hefði heimsótt Danmörku .
Við gjöldum varhug við hinu óþekkta en sjáum ekki það sem við erum alin upp við og höfum vanist frá blautu barnsbeini .
Það á svo sannarlega við um mataræði .
En það á við um fleira .
Áfallið sem danska konan varð fyrir í landsbyggðarþorpinu afríska – því þannig lýsti hún viðbrögðum sínum – sneri að fjölkvæni .
" Hvað á maðurinn þinn margar konur ? " var hún spurð .
" Mig eina , " svaraði sú danska hróðug og taldi að hún hefði nú uppskorið ómælda aðdáun kvennanna sem beint höfðu til hennar þessari spurningu .
En í stað aðdáunar í andliti viðmælendanna var aðeins vorkunnsemi að sjá .
" Og hver passar börnin ykkar á meðan þú ert fjarverandi ? " var hún enn spurð .
" Það gerir maðurinn minn .
" Ekki þótti þetta bera vott um að hún væri gift eftirsóknarverðum manni .
Átti bara eina konu og stóð síðan í barnapössun .
En það sem verra var – og þar kom skýringin á vorkunnarsvipnum – það hlyti að hvíla mikið vinnuálag á konu sem væri ein um alla vinnuna en deildi henni ekki með öðrum konum .
Þetta kom upp í hugann í vikunni þegar ég sat ráðstefnu á vegum Alþjóðavinnumálastofnunarinnar í Genf .
Þar voru fulltrúar stjórnvalda , launafólks í almannaþjónustu og atvinnurekenda .
Umræðan var ágætur spegill á mismunandi aðstæður í heiminum .
Rætt var um mikilvægi þess að tryggja starfsöryggi og rétt til að stofna verkalýðsfélög .
Þarna kom vel í ljós við hve mismunandi aðstæður fólk býr að þessu leyti .
Og nálgunin eftir því ólík .
Í sumum ríkjum er barist fyrir því að fá að mynda samtök eða eiga aðild að þeim án áreitis og ofsókna .
Afskipti af félagsmálum geta þannig beinlínis verið lífshættuleg .
Fram kom að nýlega voru þrír heilbrigðisstarfsmenn skotnir til bana í Gvatemala fyrir að greina frá spillingu á vinnustað sínum .
Í okkar heimshluta hefur áherslan í seinni tíð á hinn bóginn verið á að tryggja einstaklingnum rétt til að standa utan samtaka og þar með gera honum kleift að njóta ávaxtanna af verkalýðsbaráttu án þess að leggja nokkuð af mörkum .
Skrítin frelsisbarátta það .
En á slíkum forsendum hefur Mannréttindadómstóllinn í Strasbourg úrskurðað og þannig grafið undan félagslegri réttindabaráttu .
Það er vandlifað í margbreytilegum heimi .
Ögmundur Jónasson ogmundur@althingi.is 