Það eru til tvenns konar frí : Allir í fríi og allt lokað eða fáir í fríi og allt opið .
Auðvitað er þetta ekki alveg svona einfalt , löggæslan er vissulega alltaf til staðar , alltaf er unnið á spítölunum og slökkvilið er alltaf í viðbragðsstöðu .
Og margir aðrir .
Með öðrum orðum , grundvallarþjónusta er alltaf til staðar .
En þetta eru höfuðdrættirnir : Um jólin er lokað og á páskum einnig .
Í seinni tíð hefur þjónustuhugtakið verið víkkað út í þessum allsherjarfríum okkar .
Sífellt fleiri búðum og afþreyingarfyrirtækjum er haldið opnum svo við hin getum skemmt okkur og keypt í soðið , helst allan sólarhringinn .
Hvað þýðir það ? Það þýðir að einhverjir í fjölskyldunni eru á vinnuvakt .
Gott fyrir þau sem þjónustunnar njóta en verra fyrir fjölskylduna .
Fyrr á tíð voru línurnar skýrari .
Annaðhvort voru flestir í fríi eða flestir í vinnu .
Heldur finnst mér vera eftirsjá eftir þessum tíma .
Ég er með öðrum orðum því fylgjandi að slökkva á þjónustusamfélaginu eftir því sem kostur er um jól og páska .
Allir eru þá meira og minna látnir í friði .
Flestir fjölskyldumeðlimir í fríi , lítið um utanaðkomandi áreiti , símhringingar í lágmarki nema innan fjölskyldunnar .
Og fjölskyldan ræktar innbyrðistengslin .
Hún kemur saman eða hver og einn sinnir hugðarefnum sínum ; les bækur , fer í göngutúra , skoðar Geysi gjaldfrjálst og Kerið og Dettifoss eða hlustar á útvarp .
Ríkisútvarpið sýnir alltaf hvað í því býr á jólum og páskum .
Hátíð er í bæ og ró yfir öllu .
Páskar hafa vinninginn yfir jólin að þessu leyti .
Fríið er lengra – fimm dagar – og hreingerningar- og undirbúningsæðið , sem að jafnaði rennur á þjóðina um jól , er ekki eins ofsafengið .
Um páskana er kyrrðin meiri og hvíldin að sama skapi .
Hún er nánast fullkomin .
Ef til vill ætti það að verða okkur til umhugsunar hvort ráð væri að leita ánægjunnar og gleðinnar í lífinu á fábreyttari hátt en sölumenn á markaðstorgi hvetja okkur til að gera með keyptri neyslu af margvíslegu tagi .
Alltaf meira og meira ! Hvernig væri að hafa það minna og minna ? Það kæmi mér ekki á óvart að ánægjan og lífsgleðin gæti risið í öfugu hlutfalli .
Eigum við að gera tilraun ? Gleðilega páska .
Ögmundur Jónasson ogmundur@althingi.is 