Erna Indriðadóttir er að stofna nýtt vefrit sem ætlað er fólki sem er 55 ára og eldra .
Hún segir fordóma ríkja í samfélaginu gagnvart eldra fólki .
Erna ræðir um nýja verkefnið og sömuleiðis um starf sitt hjá Alcoa og mótmælin gegn Kárahnjúkavirkjun og árin á Ríkisútvarpinu .
Kolbrún Bergþórsdóttir kolbrun@mbl.is Erna Indriðadóttir starfaði í rúm tuttugu ár á Ríkisútvarpinu , meðal annars sem fréttamaður og dagskrárgerðarmaður .
Þegar þeim störfum lauk gerðist hún upplýsingafulltrúi hjá Alcoa-Fjarðaáli og vann þar í átta ár en lét af því starfi um áramótin .
Nú vinnur hún að því að stofna nýtt vefrit .
" Eftir nokkrar vikur vonast ég til að geta sett í loftið vefrit sem hefur hlotið heitið Lifðu núna og er ætlað fyrir fólk fimmtíu og fimm ára og eldra , " segir Erna .
" Þessi hugmynd hefur verið að þróast með mér í nokkur ár .
Það er lítil umfjöllun um eldri kynslóðirnar í landinu í fjölmiðlum , en margt brennur á þessum hópi sem vill leita sér upplýsinga um ýmis mál sem varða hag hans og lesa efni sem varða líf hans og áhugamál .
Mér finnst ástæða til að fjalla um þennan aldurshóp sem mér finnst vera frekar ósýnilegur á opinberum vettvangi .
Fólkið sem nú er að eldast er vant því að vera á netinu og er virkt þar og mun ekki sitja aðgerðalaust á félagsheimilum aldraðra í framtíðinni .
Það fjölgar gríðarlega í þessum hópi og nú eru 78.000 Íslendingar 55 ára og eldri og mun fara stigfjölgandi á næstu árum og áratugum .
Ég finn og heyri að það eru fordómar í samfélaginu gagnvart eldra fólki .
Fólki er beinlínis mismunað vegna aldurs .
Ég talaði nýlega við rúmlega sextuga manneskju sem sótti um starf og var langhæfasti umsækjandinn en fékk ekki starfið .
Ég hef talað við eldra fólk sem finnst talað niður til sín og verður fyrir dónaskap í verslunum , þar á meðal var maður sem fór í fatabúð í Kringlunni og þar var því hreytt í hann að þarna væru ekki seld föt á gamalt fólk .
Ég held að fordómarnir séu miklu meiri en fólk gerir sér grein fyrir .
Sem stendur er ég eini fasti starfsmaður vefritsins en hef mikinn áhuga á að vera í samstarfi við alla þá sem hafa áhuga á þessum málum .
Ég hef hugsað mér að vera með ráðgjafanefnd í vefritinu þar sem fólki verður boðið að taka þátt og Landssamband eldri borgara mun til dæmis eiga þar fulltrúa .
" Í óvinaherbúðum Síðasta starf þitt var sem upplýsingafulltrúi hjá Alcoa .
Af hverju fórstu í það starf á sínum tíma ? " Ég hef haft fyrir sið að skipta reglulega um starf og gerði það lengi vel innan Ríkisútvarpsins .
Þegar ég var búin að vinna í fjölmiðlum í tuttugu ár fannst mér vera komið nóg .
Ég fór í nám í Bandaríkjunum og tók meistarapróf í stjórnsýslufræðum .
Nokkrum árum síðar fékk ég starf hjá Alcoa hér á landi .
Sennilega hefði mér ekki dottið í hug að ráða mig í vinnu hjá bandarísku stórfyrirtæki nema vegna þess að ég hafði búið í Bandaríkjunum .
" Fannstu fyrir því að einhverjir hefðu neikvætt viðhorf gagnvart starfi þínu fyrir Alcoa , til dæmis vegna Kárahnjúkavirkjunar ? " Já , það fór ekkert á milli mála að einhverjum fannst ég vera komin yfir í " óvinaherbúðirnar " .
Það kom mér að vissu leyti á óvart hversu hatrammar deilurnar um Kárahnjúkavirkjun voru , vegna þess að þegar ég hóf störf var búið að samþykkja virkjun og álver á Alþingi með miklum meirihluta og ég taldi málinu þannig lokið .
Ég hitti fólk sem talaði fyrir framkvæmdunum fyrir austan og hafði fengið líflátshótanir frá andstæðingum framkvæmdanna og svo náttúruverndarfólk sem taldi sig hafa verið beitt þöggun .
Yfirgnæfandi meirihluti Austfirðinga var fylgjandi þessum framkvæmdum .
Reglulega voru einnig gerðar skoðanakannanir fyrir Alcoa á vegum Capacent um afstöðu landsmanna allra til byggingar álversins og þeir sem voru jákvæðir í garð hennar voru 50-60 prósent en þeir sem voru á móti voru 25-30 prósent , um helmingi færri .
Samt heyrðist miklu meira í þeim sem voru neikvæðir .
Mér fannst líka merkilegt að fylgjast með fréttum fjölmiðla af áliðnaðinum en þeir voru mjög gagnrýnir sem var gott .
Ég heyrði til dæmis mjög fína umfjöllun á Rás 2 um áliðnaðinn þar sem viðkomandi þáttagerðarmaður hafði lagt mikla vinnu í þáttinn og tók Rannveigu Rist í viðtal sem var eins og þriðju gráðu yfirheyrsla .
Ég hef hins vegar aldrei heyrt í fjölmiðlum þriðju gráðu yfirheyrslu yfir þeim sem voru andvígir þessum framkvæmdum , hvað þá að verið sé að skoða náttúruverndarsamtökin í landinu á gagnrýninn hátt , hvernig þau eru fjármögnuð , hverjir það eru sem stjórna þeim og svo framvegis " Heldurðu að Kárahnjúkavirkjun hafi verið til góðs ? " Já , við erum með áliðnað í landinu og mér finnst ekki að hann þurfi allur að vera á suðvesturhorninu .
Ég man eftir því þegar ég var á Reyðarfirði og horfði á sjónvarpsfrétt um opnun Hellisheiðarvirkjunar og sagt var frá því að straumi hefði verið hleypt á stækkað álver á Grundartanga .
Þetta virtist alveg hafa farið framhjá mönnum .
Það voru ekki mótmæli gegn þessu á meðan menn voru mjög uppteknir við að mótmæla virkjun austur á landi .
Álverið á Reyðarfirði skapar varlega áætlað milli eitt og tvö þúsund störf og veitir miklum gjaldeyristekjum inn í landið sem veitir ekki af .
Mér finnst líka merkilegt þegar fræðimenn koma fram og kenna jafnvel Kárahnjúkavirkjun og framkvæmdunum fyrir austan um hrunið .
Á þeim tíma sem þar voru framkvæmdir komu um 78 milljarðar króna inn í íslenska hagkerfið meðan fjárfestingar í atvinnulífinu voru 1.500 milljarðar , þannig að þarna voru um fimm prósent af fjárfestingunum sem voru í gangi fyrir hrun .
Mér er hulin ráðgáta hvernig menn geta fundið út að þessi virkjun hafi verið einn helsti orsakavaldur að hruninu .
" Vil sjá Ingibjörgu Sólrúnu sem forseta Víkjum að pólitík , þú varst á lista Samfylkingarinnar í Norðausturkjördæmi fyrir síðustu alþingiskosningar en komst ekki á þing .
Hefurðu brennandi áhuga á stjórnmálum ? " Ég hef alltaf talið mig frjálslyndan jafnaðarmann .
Á árum áður höfðaði vinstri pólitíkin ekki til mín vegna þess að mikill klofningur var meðal vinstrimanna sem náðu aldrei árangri af því þeir voru í of mörgum fylkingum .
Áhugi minn vaknaði svo af alvöru með tilkomu R-listans og Samfylkingarinnar og ég var mikill aðdáandi Ingibjargar Sólrúnar , fannst hún frábær stjórnmálamaður og myndi helst vilja sjá hana sem næsta forseta .
Eftir hrunið ákvað ég að ganga í Samfylkinguna .
Ég var svo farin að hugsa mér til hreyfings fyrir austan , það voru að koma kosningar og þar sem ég hef mikinn áhuga á landsbyggðarpólitíkinni ákvað ég að fara í framboð .
Mér gekk vel í prófkjörinu en í kosningunum beið flokkurinn eitt versta afhroð í sögunni þannig að mér varð ekki kápan úr því klæðinu að komast á þing .
Núna finnst mér helsta vandamálið í vinstri pólitíkinni það sama og á árum áður , semsagt hvað félagshyggjufólk er klofið í marga flokka .
Reynslan er sú að þessi nýju framboð koma og fara , þau hafa sjaldnast orðið mjög langlíf en henta mjög til að kljúfa félagshyggjufólk í herðar niður og tryggja að hér séu stöðugt samstjórnir Framsóknarflokks og Sjálfstæðisflokks .
En klofni Sjálfstæðisflokkurinn , eins og mjög er rætt um núna , verða það mikil tíðindi .
" Hvað finnst þér um störf nýrrar ríkisstjórnar ? " Síðasta ríkisstjórn var gagnrýnd harðlega fyrir mikla skattheimtu , skilningsleysi á þörfum atvinnulífsins og fyrir að leiðrétta ekki skuldir almennings .
Ég tel að sú stjórn hafi samt að mörgu leyti unnið þrekvirki , það var ekkert sjálfgefið að við sem þjóð skyldum rétta úr kútnum eftir kreppuna .
Það eru samt enn blikur á lofti .
Núverandi ríkisstjórn getur ekki gert kraftaverk fremur en aðrir , en mér þættu það afglöp ef hún sliti viðræðum við Evrópusambandið .
Svo þykir mér ekki mikið koma til skuldaleiðréttinganna .
Mér dettur í hug máltækið " fjallið tók jóðsótt og fæddist lítil mús " .
" Ertu Evrópusambandssinni ? " Ég er mjög hlynnt því að viðræðum við Evrópusambandið verði lokið .
Mér finnst algjört feigðarflan að ætla að stöðva þær .
Við erum að jafna okkur eftir gríðarlegt hrun og einn af þeim kostum sem eru í boði , ef við ætlum að byggja okkur upp til framtíðar , er aðild að Evrópusambandinu .
Ég setti mig mjög inn í málefni Evrópusambandsins þegar ég vann sem fjölmiðlamaður og mín niðurstaða var alltaf sú að við gætum ekki vitað hvað okkur stæði til boða nema við færum í viðræður við ESB og sæjum samning .
Ég sé ekki hvers vegna við getum ekki lokið viðræðum og lagt málið síðan í þjóðaratkvæði eins og aðrar þjóðir .
Mér finnst þetta endalausa þras og vesen óskiljanlegt .
Íslendingar eru ágætlega vel upplýst fólk og geta alveg tekið afstöðu til málsins í þjóðaratkvæðagreiðslu .
" Gloppa í þekkingu fjölmiðlafólks Þú vannst í rúm 20 ár á Ríkisútvarpinu .
Það hafa verið miklar deilur um stofnunina .
Hvernig líst þér á stöðuna hjá RÚV ? " Ég á mjög góðar minningar frá árum mínum á RÚV , sem mér þykir mjög góð stöð .
Nú er búið að ráða nýjan útvarpsstjóra , ungan mann sem hefur staðið sig mjög vel í þeim verkefnum sem hann hefur tekið að sér .
Það á eftir að koma betur í ljós hvaða stefnu hann tekur varðandi Ríkisútvarpið .
Það hafa lengi verið deilur um stofnunina , mismiklar eftir tímabilum , en óvenjumiklar upp á síðkastið .
Eftir að Ríkisútvarpið var gert að hlutafélagi hefur mér fundist að menn séu ekki á alveg réttri leið .
Mér fannst til dæmis fáránlegt að hætta við afnotagjaldið því það er talin góð stjórnsýsla að menn viti hvað þeir eru að borga fyrir með sínum opinberu gjöldum .
Það að Ríkisútvarpið sé á fjárlögum býður hættunni heim og stofnunin hefur hrakist út í það að vera með mikla kostun á dagskrárliðum , sem mér finnst út í hött hjá ríkisútvarpi .
Svo finnst mér að vel mætti setja reglur um það hversu lengi menn gegna yfirmannsstöðum , og þá ekki bara útvarpstjóri .
Þannig verður fólk ekki árum og áratugum saman í sama starfi .
Eftir reynsluna hjá Alcoa finnst mér áhyggjuefni hvað það er stór gloppa í þekkingu fjölmiðlafólks þegar kemur að atvinnulífinu og oft er fjallað um það af mikilli vanþekkingu .
Fjölmiðlamenn eiga að vera gagnrýnir en ég veit ekki hvort það er verra að vera mjög gagnrýninn og vita ekki neitt eða vera alveg gagnrýnislaus .
Það er best að vita eitthvað um það sem maður er að fjalla um og vera gagnrýninn .
Mér hefur alltaf þótt sérstakt að eina sérhæfingin sem boðið er upp á í íslenskum fjölmiðlum er í íþróttum .
" Nú ertu komin í nýtt starf hjá eigin vefmiðli .
Eru bjartsýn á að það verkefni gangi upp ? " Mér finnst gaman að nota þekkingu mína , kunnáttu og reynslu til að halda áfram að gera hluti sem skipta máli , svo er þetta líka svo skemmtilegt verkefni .
Það er alveg ljóst að í framtíðinni mun fólk fara á netið í auknum mæli til að leita að upplýsingum og efni .
Aldur fólks mun ekki stöðva það í að nota netið .
Þannig að það er örugglega þörf fyrir vefsíðu eins og þá sem ég er að setja á laggirnar og vonandi á hún eftir að ganga vel .
" 