Dóra María Lárusdóttir , landsliðskona í fótbolta , spilaði sinn 100. landsleik í knattspyrnu á Algarve-mótinu fyrir skemmstu .
Hún er fjórði Íslendingurinn sem spilað hefur yfir 100 landsleiki .
Dóra María hefur leikið allan sinn feril með Val en söðlaði um og lék eitt tímabil í Brasilíu .
Hversu oft æfir þú á viku ? Misjafnt eftir keppnisálagi en alla jafna æfi ég um 6-8 sinnum í viku .
Mér finnst mikilvægt að taka einn góðan frídag .
Hvernig æfir þú ? Akkúrat núna er yfirleitt í hverri viku einn leikur , fjórar fótboltaæfingar , tvær lyftingaæfingar og svo bætast við séræfingar u.þ.b. tvisvar í viku þar sem farið er yfir tæknileg atriði .
Hvernig er best fyrir nýliða að koma sér af stað ? Finna sér eitthvað sem þeir hafa áhuga á og þykir skemmtilegt .
Mikilvægt að fara ekki of geyst af stað og einblína ekki á skammtímaárangur .
Ekki verra að finna sér æfingafélaga sem hefur góð áhrif á mann og drífur mann áfram .
Hver er lykillinn að góðum árangri ? Heilbrigt líferni , gott hugarfar og að æfa betur en hinir .
Hvað er það lengsta sem þú hefur hlaupið ? Ég er ekki mikill hlaupagarpur en ég hljóp einu sinni 10 km meðfram strönd Recife í Brasilíu .
Hvað ráðleggurðu fólki sem vill hreyfa sig meira ? Skipuleggja sig vel og láta verða af því .
Líður þér illa ef þú færð ekki reglulega útrás fyrir hreyfiþörfina ? Nei , ekkert sérstaklega .
Hvernig væri líf án æfinga ? Það myndu allavega bætast nokkrar klukkustundir við sólarhringinn og mig grunar að ég gæti orðið hættulega fljót að venjast því .
Eftir að fótboltaferlinum lýkur vonast ég þó til að finna mér einhverja skemmtilega hreyfingu sem hvetur mig til að æfa reglulega .
T.d. badminton á veturna og golf á sumrin .
Hvað er það lengsta sem hefur liðið á milli æfinga hjá þér ? Ég hef stundum tekið mér frí frá því að keppni lýkur fram til áramóta eða í 1-2 mánuði .
Hvernig heldurðu þér í formi þegar þú ferð í frí ? Þegar ég tek mér frí finnst mér gott að taka mér alveg frí frá æfingum , hreinsa hugann og koma fersk tilbaka þegar undirbúningstímabil hefst að nýju .
Ertu almennt meðvituð um mataræðið ? Svona bæði og en ég passa allavega upp á að borða fjölbreytt og innbyrða næga orku og kolvetni fyrir erfiðar æfingar og leiki .
Hvað borðarðu til að halda þér í formi ? Vera sem oftast í mat hjá mömmu og pabba .
Þar er yfirleitt eitthvað hollt , gott og gómsætt á boðstólum .
Hvaða óhollustu ertu veik fyrir ? Blandi í poka Hvað ráðleggurðu fólki sem vill bæta mataræðið ? Ég held að fæðuhringurinn sem við lærðum í heimilisfræði forðum sé alltaf ágætis viðmið .
Sjálf reyni ég að auka hlut grænmetis á disknum mínum , drekka rauðrófusafa og borða oftar fisk .
Hvaða gildi hefur hreyfing og líkamsrækt fyrir þig ? Í dag er þetta partur af mínum lífsstíl og mér líður alltaf mjög vel eftir góðar æfingar .
Hver eru erfiðustu meiðsli sem þú hefur orðið fyrir ? Hingað til hef ég verið ákaflega heppin með meiðsli .
Ég hef einungis misst af tveimur leikjum á ferlinum vegna meiðsla en þá var ég smávægilega tognuð í læri .
Ætli krónísku hælsærin ' 97 , sem náðu bókstaflega yfir báða hælana og inn að beini , hafi ekki háð mér mest en þá tók ég upp á því að keppa í Adidas Superstar-strigaskóm til að finna minna fyrir þeim .
Hver eru heimskulegustu meiðslin sem þú hefur orðið fyrir ? Ég fékk einu sinni nokkuð grimmt glóðarauga á bandímóti í Verzló .
Hvað eru algeng mistök hjá fólki við æfingar ? Ég held að það sé nokkuð algengt að fólk þekki ekki sín takmörk og ætli sér oft of mikið á skömmum tíma .
Hver er erfiðasti mótherjinn á ferlinum ? Ætli það sé ekki hin brasilíska Marta .
Hver er besti samherjinn ? Erfitt að toppa Valsliðið 2006-2010 .
Meistarar fimm ár í röð .
Hver er fyrirmynd þín ? Ég á mér í rauninni margar ólíkar fyrirmyndir og reyni að tileinka mér það góða í fari þeirra .
Ætli fólkið sem er mér næst sé samt ekki mínar helstu fyrirmyndir .
Hver er besti íþróttamaður allra tíma ? Jordan kemur fyrstur upp í hugann .
Skemmtileg saga / uppákoma frá ferlinum ? Mér er það alltaf minnisstætt þegar við vorum á keppa á Gull & silfur-mótinu í Kópavogi þegar Edda vinkona mín keppti með bakpoka á bakinu sem innihélt nesti og aukasokka .
Mamma hennar hafði beðið hana um að passa vel upp á dótið sitt og við það stóð hún svo sannarlega .
Skilaboð að lokum ? Lifðu drauminn ! 