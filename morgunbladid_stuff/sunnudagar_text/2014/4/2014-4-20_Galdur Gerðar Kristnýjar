Ljóðasafn Gerðar Kristnýjar er komið út en það geymir allar fimm ljóðabækur hennar , Ísfrétt , Launkofa , Höggstað , Blóðhófni og Strandir .
" Það er mjög fullorðins , " segir Gerður Kristný þegar hún er beðin um viðbrögð við útgáfunni .
" Það var ákveðið að gefa þetta ljóðasafn út fyrir tveimur árum .
Sumar ljóðabókanna minna voru uppseldar svo það þótti tímabært að koma út safni .
Bókahönnuðurinn Alexandra Buhl , sem gerði kápuna á Blóðhófni , var fengin til að hanna kápuna á safninu og teikna skreytingarnar í það og Guðrún Nordal skrifaði formálann .
" Gerður Kristný er spurð hvað hún sé ánægðust með í sambandi við útkomu ljóðasafnsins .
" Ég er ánægðust með að hafa loks fengið að bæta orðinu " og " inn í ljóðið Ljóð um bækur sem birtist í Ísfrétt árið 1994 .
Í staðinn fyrir að standa " eins og " stóð þar bara " eins " .
Þetta er eina prentvillan sem ég hef orðið vör við í ljóðabókunum mínum og það var gott að geta loksins leiðrétt hana .
Síðan þykir mér ekkert verra að hægt er að sjá þróunina í ljóðagerð minni þegar öll ljóðin eru komin saman í eina bók , " segir Gerður Kristný .
Eru einhver yrkisefni sem eru þér hugleiknari en önnur ? " Ljóðunum mínum hættir oft til að vera snævi þakin .
Ískaldar náttúrustemningar hafa lengi verið mér hugleiknar .
Ég hef samt líka ort talsvert af borgarljóðum og um konur , til dæmis Hallgerði langbrók , Sylviu Plath , sjálfa fjallkonuna , Marie Antoinette og hana ömmu mína .
Þegar ég er beðin um að lesa upp finnst mér oft gaman að lesa kvennaljóðin .
" Sérðu sjálf einhverja þróun í ljóðagerð þinni ? " Já , í fyrstu ljóðabókunum var landamæragæslan í ljóðheimi mínum mjög ströng .
Ljóðin voru því mun lokaðri og styttri en þau sem ég yrki núna .
Síðan datt ég niður á ljóðabálkana og er einmitt að vinna að einum slíkum sem ég býst við að komi út í haust .
" Hvaða ljóðskáld lest þú helst ? " Ég teygi mig yfirleitt í sömu bækurnar og les aftur og aftur .
Þeirra á meðal eru Ljóðasafn Hannesar Sigfússonar , Minningabók Vigdísar Grímsdóttur og Hugástir Steinunnar Sigurðardóttur .
Síðan les ég reglulega ljóðið For Jane eftir Charles Bukowski og Septemberbæn eftir Sigfús Daðason .
" Gerður Kristný er mjög fjölhæft skáld en hún hefur auk þess að yrkja ljóð skrifað skáldsögur , barnabækur , leikrit og viðtalsbók .
Spurð að því hvort ljóðagerðin hafi sérstöðu í huga hennar svarar hún : " Ég hóf ferilinn sem skáld .
Ljóðformið liggur vel fyrir mér og mér finnst nokkur galdur felast í því að koma flókinni sögu eða tilfinningum í fáeinar línur .
" Gerður Kristný hefur á undanförnum árum farið vítt og breitt um heiminn í upplestrarferðir og í maílok les hún upp úr Blóðhófni í British Museum en þar stendur nú yfir mikil víkingasýning .
Í sumar kemur Blóðhófnir síðan út í Noregi í þýðingu Knut Ödegård en bókin hefur þegar komið út á ensku , dönsku , finnsku og sænsku .
