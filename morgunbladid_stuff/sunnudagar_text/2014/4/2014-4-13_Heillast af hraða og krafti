Margrét Arnardóttir er verkefnastjóri vindorku hjá Landsvirkjun og stýrir þar uppbyggingu á vindorkuverkefnum en ekki er langt síðan Landsvirkjun reisti tvær vindmyllur norðan við Búrfell .
Er þetta í fyrsta sinn sem hagkvæmni raforkuframleiðslu með vindorku er könnuð hér á landi .
Áður en talið berst að vindorkuverkefnum hjá Landsvirkjun er Margrét spurð um menntun og fyrri störf .
Þá kemur í ljós að hún fór að hluta til nokkuð óhefðbundna leið .
" Ég fór í Menntaskólann í Hamrahlíð strax eftir Réttarholtsskóla og síðan í Iðnskólann þar sem ég lærði bifvélavirkjun , " segir hún .
" Ég var eina stelpan í því námi og strákarnir höfðu nokkurt forskot á mig því þeir áttu mótorhjól og bíla meðan ég þekkti ekki einu sinni orðin sem voru notuð um einstaka bílhluta .
Ég hafði reyndar , og hef enn , lítinn áhuga á bílum en hef alltaf heillast gjörsamlega af krafti og hraða .
Ég var fljót að læra og fannst námið mjög skemmtilegt en þegar ég reyndi að komast á samning vildi enginn taka við mér vegna þess að ég var stelpa , eins og beinlínis var sagt við mig á mörgum stöðum .
Ég er því ekki með sveinspróf , kynferðið kom í veg fyrir það .
Ég hefði viljað ljúka náminu því mér finnst mikilvægt að ljúka við það sem maður tekur að sér .
Ég fór síðan í Tækniskólann og eftir það beint í verkfræðina og lærði orkuverkfræði í Danmörku þar sem ég bjó í átta ár .
Meðan á dvölinni þar stóð brá ég mér nokkrum sinnum til Ítalíu að horfa á Formúluna og var algjörlega heilluð af þeim hraða sem ég sá þar .
Framtíðarplanið var að vinna við Formúluna að loknu námi en ekkert varð úr því af því að ég skildi , var með lítið barn og fór þess vegna heim til Íslands .
Hér heima fór ég að vinna hjá ISAL , Rio Tinto Alcan .
" Þurfti að sanna sig fyrir körlunum Voru margar konur í vinnu hjá Alcan á þeim tíma ? " Rannveig Rist , forstjóri Alcan , hafði þá stefnu að fjölga konum á vinnustaðnum og þegar ég kom þangað vorum við nokkrar .
Ég hafði umsjón með kersmiðju álversins og þurfti að sanna mig fyrir körlunum þar .
Ég var svo að segja nýskriðin úr skóla , var 27 ára gömul og kom inn í þessa kersmiðju sem mér fannst mega við smáyfirhalningu .
Ég vildi gera breytingar , lét mála og þrífa og keypti skúringavél .
Þetta fór misvel í mennina sem þarna unnu , sumir þeirra létu mig heyra það og töldu mig vera einhverja tildurrófu .
En með tímanum hvarf tortryggnin og allt féll í ljúfa löð enda sáu þeir að vinnuumhverfið varð mun huggulegra .
Álverið var góður vinnustaður .
Þar vann ótrúlega duglegt fólk og þá sérstaklega vinnufélagar mínir í kersmiðjunni .
Þeir eru dásamlegustu menn sem ég hef kynnst á ævinni , ótrúlega duglegir og skemmtilegir og margir þeirra eru miklir vinir mínir enn þann dag í dag .
Síðan fór ég að vinna við rannsóknir á því hvernig mætti hækka strauminn í kerskálunum , sem var flókið og erfitt verkfræðilegt verkefni og því fylgdi mikil vinna .
Um það leyti sem sá fyrir endann á því verkefni rakst ég á auglýsingu þar sem starf verkefnastjóra vindorku hjá Landsvirkjun var auglýst .
Í Danmörku hafði ég séð mikið af vindmyllum og fylgst með uppgangi í kringum vindorku .
Mér fannst þetta starf kalla til mín og ég sótti um .
" Eru vindmyllur útbreiddar um allan heim ? " Vindmyllur eru á flestum stöðum í heiminum , mesta uppbyggingin er í Kína og Bandaríkjunum og það er mikið um þær í Evrópu og í Austur-Evrópu er þessi tækni að breiðast út .
Hluti af þessari öru þróun byggist á því markmiði að draga úr áhrifum loftslagsbreytinga .
Vindmyllur eru hagkvæmur orkukostur , tæknin er fullkomnari og þær verða stöðugt ódýrari .
Hér er vindorkan talin dýrari en aðrir orkukostir sem við eigum , en samt ekki miklu dýrari .
Stundum hefur verið sagt að ekki væri hægt að reka vindmyllur á Íslandi því vindurinn væri of sterkur .
Sú ákvörðun var tekin í Landsvirkjun að prófa að kaupa tvær litlar vindmyllur og þær eru fyrir ofan Búrfell þar sem er mikill vindur og góðar aðstæður .
Það verkefni hefur tekist mjög vel og nú eru í skoðun kaup á stærri vindmyllum .
" Út fyrir þægindarammann Þannig að þú telur að það sé framtíð í vindorku hér á landi ? " Ég er sannfærð um að það er framtíð í vindorku hér á landi .
Nú erum við hjá Landsvirkjun að kanna hagkvæmni vindorku og mælum vindinn samkvæmt alþjóðlegum stöðlum og vinnum að mati á umhverfisáhrifum og ætlum að setja einhver svæði inn í rammaáætlun .
Það breytir gríðarlega miklu ef hægt er að nýta vindinn .
Með hreinum orkukostum er stuðlað að öruggari framkvæmdum sem valda ekki loftslagsbreytingum .
Vissulega er vatnsaflið besti orkukostur sem völ er á af því það er svo stýranlegt afl og lónin okkar eru eins og stór batterí sem geyma orkuna .
Hins vegar er það þannig að langsterkasti vindurinn er á veturna þegar við fáum ekki vatn í lónin og á sumrin þegar minni vindur er þá er nóg af vatni í lónunum , þannig að við sjáum samlegðaráhrif .
Vindorkan hefur marga kosti , hún er til dæmis afturkræf , vindmylla er sett upp og þegar hún er hætt að gegna hlutverki sínu er hægt að fjarlægja hana og engar varanlegar breytingar verða á umhverfinu .
Vindmyllur menga ekki og eru ekki háðar staðsetningu og það er auðvelt að byggja þær upp í þægilegum einingum meðan vatnsaflsvirkjanir og jarðvarmavirkjanir eru mjög stórar .
Þetta er öðruvísi virkjanakostur .
" Er mikill áhugi á þessu vindmylluverkefni á Íslandi ? " Það er gríðarlegur áhugi á vindorku á Íslandi og eitt það skemmtilegasta sem ég geri er að kynna verkefnið mitt , hvort sem það er í háskólum eða einstökum klúbbum eins og Kiwanis- eða Rotary .
Eftir eina kynninguna sendi maður sem þar hafði verið mér póst og benti mér á að langalangafi minn , Daníel Hjaltason , hefði byggt það sem talið er vera elsta og eina varðveitta vindmyllan á Íslandi , en hún er í Vigur á Ísafjarðardjúpi .
Ég hef bara séð myndir af henni og á eftir að fara þangað og skoða hana .
Mér finnst afskaplega skemmtileg tilviljun að vindmylluáhugi hafi verið í ættinni .
" Þú hefur skoðað vindmyllur úti í heimi , er ekki dálítið skelfilegt að fara upp í þær allra stærstu ? " Nei , skelfilegast að fara upp í minni myllur .
Ég fór til Þýskalands ásamt fleirum frá Landsvirkjun til að fræðast um vindmyllur og fékk ýmiss konar þjálfun .
Ég fór upp í vindmyllur af öllum stærðum og gerðum .
Þær stóru eru gríðarlega stórar , í þeim er lyfta og nóg pláss og þær hreyfast ekki .
Manni líður eins og maður sé í efstu hæð í turni .
Í þeim litlu þarf að klifra upp mjóan stiga og myllan er á hreyfingu , stundum svo mikið að ég fékk sjóriðu eftir að hafa hafa verið þar uppi .
Það er ekki fyrir hvern sem er að vera í mikilli hæð í litlu rými og það er auðvelt að fá innilokunarkennd .
Í þessum vindmylluleiðangri fór ég út fyrir allan þægindaramma og meira en það .
Fyrir nokkrum árum hefði ég ekki trúað því að ég ætti þetta eftir en það var mjög gaman .
" Samheldin fjölskylda Þú ert kona sem hefur lengi starfað í karlaheimi .
Hefur það á einhvern hátt verið erfitt ? " Ég hef aldrei velt því fyrir mér að ég sé kona í hinu eða þessu starfinu .
Hér á árum áður þurfti ég kannski að leggja aðeins harðar að mér og sýna betur en ýmsir karlar hvað í mér byggi , en ég held að svo sé ekki lengur .
Það hefur svo margt breyst í þessum efnum .
Þegar ég var í Iðnskólanum var ekkert kvennaklósett á deildinni , en eitt klósett á neðstu næð og ég gat farið á það , annars varð ég bara að kalla ef ég var að koma inn á karlaklósettið .
Í kersmiðjunni þurfti svo að smíða sérstakt kvennaklósett áður en ég hóf störf .
Þegar ég var í álbransanum var ég alltaf ein með köllunum á fundum erlendis en hér heima voru fleiri konur sem unnu við áliðnað af því að Rannveig ýtti meðvitað undir það .
Nú sé ég að í þessum vindmylluheimi starfa mikið til karlar en samt eru þar fleiri konur en í álbransanum .
" Þú ert í krefjandi starfi , hvernig gengur að sameina einkalíf og vinnu ? " Ég á frábæran mann , Hrannar Pétursson , og við eigum eitt barn saman en hann kom með tvö börn í sambandið og ég eitt svo samtals eru börnin fjögur .
Þetta er samheldin fjölskylda .
Hrannar er í krefjandi starfi hjá Vodafone og mitt starf er mjög annasamt .
Stundum er ég erlendis á fundum og stundum hann og vinnutarnirnar hjá okkur báðum geta verið langar .
En þar sem við sinnum heimilisverkunum jafnt tekst þetta allt saman .
" Þú talar eins og þú sért alsæl í vinnunni .
" Mér hefur alltaf leiðst spurningin : Hvert er áhugamál þitt ? Ég hef aldrei átt nein sérstök áhugamál en nú held ég að vindorka sé áhugamál mitt , auk þess að vera vinnan mín .
Ég er í starfi sem er nýtt á Íslandi , ég er á þönum við að kynna verkefnið og hitti ótrúlega margt fólk .
Ég hef kynnst hinum stóra vindorkuheimi erlendis sem er í miklum vexti og þar eru miklar tæknilegar framfarir .
Það er margt mjög spennandi að gerast á þessu sviði .
Þetta starf er það skemmtilegasta sem ég hef nokkurn tímann fengist við .
" 