" Mér finnst gaman að fá tækifæri til að nálgast ferðaþjónustuna frá nýrri hlið .
Þetta er atvinnugrein í örum vexti og kröfurnar sem til hennar eru gerðar verða sífellt meiri , svo sem um öryggismál , sjálfbærni og fagleg vinnubrögð .
Menntun leiðsögumanna gegnir lykilhlutverki við að mæta þessum kröfum , " segir Ólöf Ýrr Atladóttir ferðamálastjóri .
Leggja land undir fót Ólöf Ýrr er um þessar mundir í stuttu leyfi frá störfum og er að ljúka námi við Leiðsöguskólann í Menntaskólanum í Kópavogi .
Leiðsögunám er vetrarlangt ; fyrir áramót eru ýmsar kjarnagreinar teknar fyrir auk grunnþjálfunar í leiðsögn .
Eftir áramót greinist námið svo upp í annars vegar almenna leiðsögn og hins vegar gönguleiðsögn .
Slík leiðsögn felst í því að fara fyrir hópum fólks sem t.d. gengur á fjöll ; leggja land undir fót , í orðsins fyllstu merkingu .
Ólöf valdi göngurnar og hefur vegna þess farið víða með samnemendum sínum , sem eru rúmlega 30 .
Má þar nefna helgarlangt námskeið í fjallamennsku í Skaftafelli .
Einnig var gengið um nótt á Hengilssvæðinu þar sem lögð var áhersla á fólk gæti fetað sig áfram og fundið réttu leiðina með hjálp áttavita og landakorts .
Útskriftarferðin verður svo gengin í maí .
" Auk þessa fáum við meðal annars fyrirlestra um gönguleiðir víðs vegar um landið , þannig að það safnast í sarpinn leiðir sem ég hlakka til að fá að kynnast á eigin skinni , " segir Ólöf Ýrr .
Áhættan eykst Öryggismálin hafa verið í brennidepli innan ferðaþjónustunnar á undanförnum árum .
Mikilvægt þykir að íslensk ferðaþjónusta , með áherslu sína á ýmiskonar útivist og ævintýramennsku , hafi orð á sér fyrir öryggi og fagleg vinnubrögð .
" Vaxandi fjöldi ferðamanna og þá sérstaklega að vetrarlagi , jafnhliða aukinni ásókn í krefjandi upplifanir , eykur óneitanlega áhættustig ferða og fyrirtæki og starfsfólk þeirra þurfa að standa klár á forvörnum og viðbrögðum við þeirri áhættu sem ferðum um náttúru Íslands geta fylgt .
Mér fannst áhugavert að kynnast því ögn hversu víðtækri þekkingu starfsmenn í sérhæfðum ferðum , t.d. jöklaferðum , þurfa að búa yfir , " segir Ólöf Ýrr .
Mikilar breytingar í greininni Eðli málsins vegna er komið víða við í leiðsögunámi .
Gefst nemendum tækifæri til að tileinka sér þekkingu á flestum sviðum sem varða Ísland og íslenskt samfélag .
Í gönguhluta námsins er svo miðað að því að nemendur verði hæfir til að vera leiðsögumenn hópa í almennum gönguferðum .
" Þetta hefur líka vakið mig til umhugsunar um þær gríðarlegu breytingar sem orðið hafa á atvinnugreininni síðan gildandi námskrá um leiðsögunámið var skilgreind af menntamálaráðuneytinu árið 2004 .
Ferðamenn eru með aðrar væntingar heldur en þá var og mikil þróun hefur orðið á afþreyingarmöguleikum ferðamanna hér á landi .
Ég teldi tímabært að endurskoða námskrána , " segir Ólöf Ýrr að síðustu .
sbs@mbl.is 