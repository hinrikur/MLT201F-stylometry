" Lýðveldisbörn , minningar núlifandi Íslendinga sem voru á Þingvöllum 17. júní 1944 " er yfirskrift verkefnis sem dr. Þór Jakobsson veðurfræðingur og Arna Björk Stefánsdóttir sagnfræðingur vinna nú að .
Þátttakendur eru orðnir áttatíu talsins og dreymir Þór og Örnu Björk um að gefa efnið út á bók .
Stofnun lýðveldisins á Þingvöllum 17. júní 1944 er einn stærsti og gleðilegasti viðburður í sögu þessarar þjóðar .
Um það verður varla deilt .
Sjötíu ár verða í sumar liðin frá lýðveldishátíðinni og eðli málsins samkvæmt fer fólki sem man hana fækkandi .
Undanfarin tvö og hálft ár hefur dr. Þór Jakobsson veðurfræðingur unnið að því að safna saman minningabrotum þessa fólks .
Síðasta árið í samvinnu við Örnu Björk Stefánsdóttur sagnfræðing .
Halda þau nú utan um verkefnið í sameiningu .
Efnisöflun er formlega lokið og eru þátttakendur í verkefninu orðnir áttatíu talsins .
Forsaga málsins er sú að 17. júní 2011 var öllum sem verið höfðu á lýðveldishátíðinni 1944 boðið á Þingvöll ásamt fjölskyldum sínum og létu margir sjá sig .
Þór Jakobsson flutti þar ávarp og hvatti alla sem myndu eftir þessum merkisdegi til að færa minningar sínar í letur og senda sér .
" Heimtur urðu fljótt mjög góðar .
Fólk er furðuvel tölvuvætt þrátt fyrir að vera komið á þennan aldur , " segir Þór brosandi en eins og gefur að skilja eru allir þeir sem muna hátíðina að einhverju gagni nú komnir yfir sjötugt .
Persónuleg upplifun " Tilgangurinn með þessu verkefni er ekki að gefa heildarmynd af hátíðinni , heldur einblínum við á persónulega upplifun fólks .
Minningin er upprifjun barns eða ungmennis á einum mesta degi í sögu þjóðarinnar , " segir Þór .
Hann setti stefnuna fljótlega á fimmtíu manns en endaði í áttatíu .
" Viðbrögð fóru langt fram úr væntingum , " segir Þór .
" Nú eru allir textar komnir í hús , auk þess sem við erum komin með gamlar myndir af öllu fólkinu .
Þetta er þverskurðurinn af þjóðfélaginu .
" Elsti þátttakandinn í verkefninu er Sigríður Jónsdóttir , fædd 1908 .
Hún lést raunar á síðasta ári en búið var að ganga frá framlagi hennar í fullu samráði við hana .
Næstelst er Sigfríður Nieljohníusdóttir , sem verður 94 ára í vor , og yngst eru Egill Rúnar Friðleifsson og Margrét Elísabet Jónsdóttir , fædd 1940 .
Þór segir minni Sigfríðar óbrigðult og svo skemmtilega vill til að hún man alveg eins vel eftir Alþingishátíðinni 1930 .
Lét sig ekki vanta þar heldur .
Minningabrotin hverfast ekki eingöngu um lýðveldishátíðina en Þór bað fólk að bæta einhverju við um lífið og tilveruna á þessum árum .
Sumir voru alls ekki á Þingvöllum þennan dag en sátu í staðinn límdir við útvarpið og upplifðu viðburðinn með þeim hætti eða sóttu hátíðir af sama tilefni úti á landi .
Langar að gefa efnið út Tilgangurinn með verkefninu hefur frá upphafi verið að gefa út bók .
Þrátt fyrir að hafa leitað hófanna víða , meðal annars hjá viðskiptabönkunum , hefur Þór hvorki tekist að afla styrkja né finna útgefanda .
" Það eru tveir hópar í þjóðfélaginu sem ég kann ekki á , stjórnmálamenn og peningamenn .
Núna er ég að gera hosur mínar grænar fyrir Háskóla Íslands og er býsna vongóður um að hann leggist á árarnar með okkur , " segir Þór sem kveðst þurfa eina milljón króna til að búa efnið undir útgáfu .
Tveir aðilar hafa styrkt verkefnið , Eimskipafélag Íslands og danskur efnamaður , Gottfred Westergård , en þeir styrkir snúa ekki að útgáfumálum .
Westergård gefur til minningar um íslenska konu sína , Elínu Brynjólfsdóttur , sem var á lýðveldishátíðinni .
Tímafrekt en skemmtilegt Þrátt fyrir þetta mótlæti er Þór hvergi af baki dottinn og gerir sér ennþá von um að bókin komi út og það fyrr en síðar .
Skemmtilegast yrði auðvitað að hún kæmi út 17. júní næstkomandi , á sjötugsafmæli hátíðarinnar .
" Þetta hefur verið tímafrekt en afar skemmtilegt verkefni .
Það er ómögulegt að þetta efni endi bara á handritadeildinni , " segir hann og kímir .
Að sögn Þórs yrði það ekki bara skaði fyrir " lýðveldisbörnin " heldur einnig yngri kynslóðir .
Þessi minningabrot eigi ekki síður erindi við þær .
" Við myndum jafnvel tileinka verkið æsku landsins .
" Við þetta má bæta að Eggert Gunnarsson kvikmyndagerðarmaður vinnur nú að gerð sjónvarpsmyndar um " lýðveldisbörnin " , þar sem rætt verður við sautján manns úr hópnum , og er Þór vongóður um að hún verði frumsýnd í Ríkissjónvarpinu 17. júní nk. Þór Jakobsson var sjálfur á Þingvöllum sumarið 1944 ásamt foreldrum sínum , Þóru Einarsdóttur og séra Jakobi Jónssyni , og systkinunum fjórum , Guðrúnu Sigríði , Svövu , Jökli og Jóni Einari .
" Foreldrum var almennt annt um að taka börn sín með á hátíðina og foreldrar mínir voru engin undantekning .
Þetta var mjög eftirminnilegt enda ekki á hverjum degi sem öll fjölskyldan fór saman í ferðalag , " segir Þór .
Hann viðurkennir að hann muni ekki svo mikið eftir deginum sjálfur .
" Það er einkum þrennt sem ég man : Í fyrsta lagi að í bílaröðinni fyrir framan okkur á leiðinni á Þingvöll var bíll með númerið R-1944 .
Það þótti okkur systkinunum stórmerkilegt .
Í annan stað er það mannmergðin og í þriðja lagi þögnin sem brast á eftir yfirlýsinguna um að lýðveldið hefði verið stofnað .
Margir tilgreina rigninguna þennan dag en ég man ekki sérstaklega eftir henni .
" Tjöldin byrjuðu að leka " Eftir kaldsama nótt vöknuðum við undir morgun við það að tjaldið var farið að leka , og þau sem sváfu yst voru orðin blaut í gegnum svefnpokana , en þessi tjöld voru ekki betri en það að þegar eitthvað lagðist utan í þau , þá byrjuðu þau að leka ...
Þegar betur var að gáð og aðstæður skoðaðar kom í ljós að mikil rigning var úti og töluverður vindur .
Ekki glæsilegt um að litast , og enginn af okkur með útbúnað í slíkt veður , en ekki þýddi að örvænta , tekinn var fram handpumpaður steinolíuprímus , mikill kostagripur , og fljótlega eftir að kveikt hafði verið á honum var orðið notalegt í tjaldinu .
Í þessari tjaldútilegu var ekki tjaldað til margra nátta , enda átti hún aðeins að standa yfir í rúman sólarhring .
Í farteskinu voru , fyrir utan tjaldið og prímusinn , svefnpokar , en fóðrið í þeim var einhvers konar ullarkemba , en þannig pokar voru algengastir á þeim tíma .
Eitthvað matarkyns var með , svo sem ein stór kjötdós frá Sláturfélagi Suðurlands , brauð og kexkökur .
Af drykkjarföngum var helst verið með gostegundirnar Sítron og Póló .
" Rafn Sigurðsson , f. 1927 .
Kuldi og blaut föt " Fátt man ég af hátíðarhöldunum , nema það helsta , ræður , kórsöng o.fl. , en rigningin og kuldinn yfirskyggði allt hjá mér , beið bara að þessu lyki svo hægt væri að halda heimleiðis .
[ ...
] Þegar fór að líða á daginn fóru nú fínheitin að fara af okkur , allt varð rennandi blautt , enginn var hlífðarfatnaður með , hefði ekki veitt af regnkápum og vaðstígvélum , klæðnaður hefði verið annar í dag .
Mínar minningar frá þessum degi tengjast aðallega kulda og blautum fötum .
" Hallfríður Georgsdóttir , f. 1931 .
" Víst var þetta merkilegur og minnisstæður dagur .
Og svo sannarlega fylgdi athöfninni sérstök tilfinning hjá mér , telpu á tólfta ári .
Eins og hjá hinum , vænti ég .
Þrátt fyrir rigninguna , sem ég man nú reyndar ekki eftir að hafi angrað mig neitt sérstaklega , fann ég einhverja sérstaka tilfinningu með fólkinu mínu og með landinu mínu , og er sú tilfinning enn mjög sterk hjá mér .
" Sigríður Valdimarsdóttir , f. 1932 .
