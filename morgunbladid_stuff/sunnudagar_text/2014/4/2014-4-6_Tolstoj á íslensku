Rússneski rithöfundurinn Lev Tolstoj er einn af risum bókmenntasögunnar .
Nú er von á þremur bókum eftir hann í íslenskri þýðingu .
Þetta eru bækurnar Bernska , Æska og Manndómur sem koma út í þýðingu Áslaugar Agnarsdóttur .
Bernska , sem kom út árið 1852 , var fyrsta skáldsaga Tolstojs sem kom út á prenti en á eftir komu Æska og Manndómur .
Fyrstu bækurnar tvær eru væntanlegar í verslanir um þessa helgi en Manndómur kemur út seinna á þessu ári .
Bækurnar , sem mynda þríleik , eru ævisögulegar og þar blandast saman raunverulegir atburðir og skáldskapur , en aðalpersóna þeirra er ungur drengur , Nikolenka .
Tolstoj var einungis 23 ára þegar Bernska birtist í rússnesku bókmenntatímariti en sagan vakti mikla athygli og ljóst var að þarna væri á ferð höfundur sem óhætt væri að binda vonir við .
Það er mikill fengur að þessum bókum á íslensku en það er bókafélagið Ugla sem gefur þær út .
Hjá sama bókaforlagi er einnig von á þýðingu Atla Magnússonar á Leynierindrekanum eftir Joseph Conrad .
