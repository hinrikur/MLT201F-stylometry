Nintendo kynnti í aprílmánuði fyrir 25 árum litla lófatölvu sem kallaðist Game Boy .
Tölvan átti eftir að valda straumhvörfum í tölvuleikjaspilun .
Gunpei Yokoi er titlaður höfundur tölvunnar en hann gerði garðinn áður frægan með Donkey Kong-leiknum .
Tölvan seldist í 300 þúsund eintökum í Japan fyrstu vikuna en þegar Game Boy Color tók við keflinu og kom á markað 1997 hafði Game Boy selst í 64 milljónum eintaka .
Tetris var langvinsælasti leikurinn en hann seldist í 30 milljónum eintaka , Pokémon Red and Blue kom næstur .
Game Boy var ekki flókin tölva .
Fjórir takkar ; start , select og A- og B-takkarnir auk hreyfitakkanna .
Fjögur AA-batterí þurfti til að knýja tölvuna áfram en fullhlaðin var hægt að spila án þess að stoppa í 10 klukkutíma .
Game Boy stóð af sér samkeppni frá Sega og Atari enda voru tölvurnar þeirra mun dýrari , þurftu fleiri batterí og endingin var rétt rúmlega sex klukkutímar .
Árið 2009 var Game Boy-tölvan tekin í frægðarhöll National Toy-safnsins sem heiðrar tölvuleiki og leikföng sem hafa verið vinsæl í langan tíma .
Game Boy-leikir hafa fengið nýtt líf með komu snjalltækninnar því bæði í Google Play og AppStore er hægt að fá gömlu leikina .
