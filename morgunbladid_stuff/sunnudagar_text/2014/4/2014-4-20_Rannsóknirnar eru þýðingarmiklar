Guðrún Gísladóttir , prófessor í landfræði við líf- og umhverfisvísindadeild Háskóla Íslands , hlýtur Wahlberg-gullverðlaun sænska mann- og landfræðifélagsins ( Svenska Sällskapet för Antropologi och Geografi – SSAG ) í ár fyrir vísindaframlag sitt á sviði landfræði .
Guðrún tók við viðurkenningunni við hátíðlega athöfn í sænsku konungshöllinni nú í vikunni , af Karli Gústaf Svíakonungi .
Guðrún lauk doktorsprófi í landfræði frá Stokkhólmsháskóla árið 1998 og hefur gegnt stöðu prófessors við Háskóla Íslands frá árinu 2006 .
Rannsóknir hennar hafa m.a. snúið að náttúrulandfræði , gróður- og jarðvegseyðingu , sjálfbærri nýtingu lands og náttúruvá .
Þá hefur Guðrún á síðustu árum m.a. sinnt rannsóknum á bindingu kolefnis í jarðvegi en slíkar rannsóknir þykja þýðingarmiklar , ekki síst nú á tímum loftslagsbreytinga , að því er fram kemur í frétt frá Háskóla Íslands .
Sænska mann- og landfræðifélagið , sem er afar virt , var stofnað árið 1878 .
Markmið þess er að stuðla að rannsóknum í mannfræði og landfræði og úthlutar það meðal annars styrkjum til vísindamanna .
Þá gefur félagið út tímarit , skipuleggur málþing og ráðstefnur og verðlaunar vísindamenn sem þykja hafa skarað fram úr á sviði mannfræði og landfræði .
Verðlaunin kennd við Wahlberg Gullverðlaun félagsins , sem Guðrún hlýtur , eru kennd við Johan August Wahlberg , þekktan sænskan náttúruvísindamann og landkönnuð sem uppi var á fyrri hluta 19. aldar .
Í rökstuðningi stjórnar félagsins segir að Guðrún hljóti verðlaunin fyrir vísindaframlag til landfræði , ekki síst þekkingu hennar og rannsóknir á gróður- og jarðvegseyðingu og fyrir að stuðla að auknu samstarfi landfræðinga á alþjóðavettvangi .
