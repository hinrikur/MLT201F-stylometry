Telma Rut Frímannsdóttir karatekona er vön að vinna til verðlauna og viðurkenninga .
Hún hefur átta sinnum verið valin karatekona Aftureldingar , fjórum sinnum íþróttakona Aftureldingar , tvisvar sinnum íþróttakona Mosfellsbæjar , nú síðast í fyrra , og var valin karatekona ársins 2013 af Karatesambandi Íslands .
Nú æfir þessi 21 árs íþróttakona sig fyrir Evrópumótið í karate sem fer fram í maí og heimsmeistaramótið í nóvember , en hún er nú í 102. sæti heimslistans .
Auk þess að vera fremsta karatekona landsins æfir Telma Rut handbolta en íþróttaáhugi hennar hófst á unga aldri .
" Ég byrjaði í fótbolta þegar ég var sjö ára en þegar ég var níu ára og ætlaði að fara að leika við vinkonu mína sagðist hún vera að fara á karateæfingu og ég skellti mér með henni án þess að vita nokkuð um karate , " segir Telma Rut .
" Vinkona mín hætti eftir ár en ég hélt áfram af því mér fannst svo gaman að þessari íþrótt sem gefur styrk og hreyfingu og svo var félagsskapurinn líka mjög skemmtilegur .
Ég hef gaman af svo að segja flestum íþróttum og æfði frjálsar íþróttir í fjögur ár ásamt karate en fór svo í handbolta sem ég æfi enn .
Ég er hálfhissa á því sjálf að hafa byrjað og enst svona lengi .
" Telma Rut hefur líka unnið sem karateþjálfari .
" Ég þjálfaði fólk á öllum aldri þar á meðal krakka og sá þá bæta sig og taka stöðugum framförum .
Sumir krakkanna höfðu engan sérstakan áhuga á því að keppa , litu á karate sem skemmtun og stundum þurfti ég að vinna í því að auka metnað þeirra og fá þá til að vilja keppa og vinna .
" Hver er lykillinn að árangri eins og þínum ? " Æfing og ögun en ekki síst metnaður .
Það að vilja ná árangi , ætla sér það og leggja sig fram á hverri einustu æfingu .
Þannig er hægt að ná langt .
" Hvernig íþrótt er karate ? " Karate er flókin íþrótt sem fólk þarf að kynna sér nokkuð vel til að skilja .
Vinkonur mínar horfðu á mig keppa á Norðurlandamótinu í gegnum netið vissu ekkert hvað var að gerast .
Karate byggist á ákveðinni tækni sem keppandi þarf að hafa góða stjórn á , hann þarf að vera mjög yfirvegaður og með góðan líkamlegan styrk en í þeim hluta karate sem ég æfi , sem heitir kumite , er ágætt að hafa smágrimmd í sér og keppnisskap .
Keppnisskapið hjálpar alltaf .
Í karate má snerta en ekki kýla og stundum kemur það fyrir að keppendur kýla of fast í andstæðing sinn en þá fá þeir líka viðvörun og eftir þriðju viðvörun þá tapa þeir sjálfkrafa bardaganum .
Karate gerir að verkum að líkamlegur styrkur verður góður en karate er líka hugaríþrótt þar sem maður lærir strax í byrjun að aga sjálfan sig .
Ég er mjög öguð og það hefur hjálpað mér á margan hátt .
" Var tapsár og grét Þú ert vön að vinna alls konar titla , hvernig er að standa á verðlaunapalli og hvernig tilfinning er það að tapa til dæmis á stórmótum ? " Þegar ég var að byrja að keppa var ég gríðarlega tapsár og það kom fyrir að ég grét .
Nýlega keppti ég á Norðurlandamótinu og þar gekk mér mjög illa .
Það voru gríðarleg vonbrigði .
Ég var nokkuð fúl út í sjálfa mig fyrir að hafa ekki staðið mig betur , en ákvað svo að láta það ekki á mig fá að ég átti vondan dag heldur gera betur næst og standa mig .
Ef maður vinnur úr mótlæti þá getur maður komið sterkur út úr ósigrum .
Ég held að það sé draumur flestra sem hafa metnað í íþróttum að komast á verðlaunapall .
Ég hef staðið á verðlaunapalli og það er mjög skemmtileg upplifun .
Maður hefur lagt hart að sér og náð miklum árangri og getur ekki annað en glaðst .
" Telma Rut , sem fer víða og keppir á karatemótum , er spurð hver sé skemmtilegasti staður sem hún hefur komið til .
" Ég fer á erlend mót fjórum til fimm sinnum á ári .
Það víkkar sjóndeildarhringinn að fá að ferðast mikið og keppa , " segir hún .
" Ég hef komið á marga skemmtilega staði og heillaðist til dæmis mikið af Ungverjalandi og gömlu byggingum þar og köstulunum , þegar ég keppti þar í fyrra .
" Þú ert afrekskona í íþróttum , heldurðu að það sé öðruvísi en að vera afrekskarlmaður í íþróttum ? " Það horfa fleiri á karlafótbolta og karlahandbolta en kvennafótbolta og kvennahandbolta en íþróttakonur verða að gera sitt besta og láta heyra í sér .
Í karate er minni munur á kynjum en í flestum öðrum íþróttum .
Á æfingum æfa stelpur líka á móti strákunum en þótt strákar og stelpur keppi ekki í sama flokki þá keppa kynin á sama tíma á mótum og það eru ekki sérmót fyrir kynin þannig að áhorfendur eru að horfa á bæði kynin í einu .
Í karate eru karlarnir yfirleitt alltaf líkamlega sterkari en stelpa sem þarf að taka á móti þyngri höggum .
Hún getur samt alveg átt möguleika á sigri í þeirri keppni ef hún er klók og hugvitssöm .
Það eru ekki margar konur sem keppa í karate hér á landi en erlendis eru þær fjölmargar .
Hér vantar kynningu á íþróttinni og það þarf að láta stelpur vita að það sé í lagi að þær læri karate .
" Hefurðu einhvern tíma orðið fyrir stríðni vegna þess að þú iðkar karate ? " Það var aðeins gert grín að þessu þegar ég var í grunnskóla og kom með hópnum mínum til að kynna karate í skólanum .
Sú stríðni var aldrei sérlega alvarleg og hafði ekki nein áhrif á mig .
" Spurð að því hversu lengi hún ætli að halda áfram að keppa í karate segir Telma Rut : " Fólk keppir í þessari grein fram að þrítugu en ekki mikið eftir það , það eru helst karlarnir sem keppa eitthvað lengur .
Ég ætla að keppa í þessari íþrótt þangað til ég verð leið á henni .
Núna stefni ég á Evrópumeistaramótið sem verður haldið eftir rúma viku og heimsmeistaramótið í Þýskalandi í nóvember .
Ég æfi á hverjum degi .
Það er ekki mikill tími fyrir margt annað , en ég reyni að gefa mér tíma til að hitta vinina .
" Börnin heilla Spurð um áhugamál , önnur en íþróttir , segir Telma Rut : " Þegar ég var yngri langaði mig til að verða leikkona og í níunda og tíunda bekk var ég á leiklistarnámskeiðum í Mosfellsbænum og lék í nokkrum leikritum sem sett voru upp í Bæjarleikhúsinu , eins og Þegar Trölli stal jólunum og Lion King .
Mér fannst gaman að vera á sviði en er hætt við að verða leikkona .
Þegar ég var sex ára langaði mig til að verða flugfreyja og núna þegar ég er búin að ferðast svo mikið þá heillast ég af því starfi .
" Nú sem stendur vinnur hún á leikskólanum Hlíð í Mosfellsbæ á deild þar sem eru fimm ára börn .
" Börn heilla mig , mér finnst svo gaman að sjá þau þroskast og bæta sig , " segir hún .
" Þau fylgjast með árangri mínum í íþróttum og ég finn að þau líta upp til mín .
Ég finn til ábyrgðar gagnvart þeim og sem fyrirmynd veit ég að ég verð að haga mér vel og standa mig .
" Frábær frammistaða Telmu Rutar hefur vakið athygli , ekki síst í Mosfellsbæ þar sem hún býr ásamt foreldrum sínum , Sigríði Sveinbjörnsdóttur bókara og Frímanni Ægi Frímannssyni framkvæmdastjóra G3 merkingar , og hún á fimm systkini .
Telma Rut var beðin um að vera á framboðslista stjórnmálaflokks Í Mosfellsbæ fyrir komandi sveitarstjórnarkosningar , en hafnaði boðinu .
" Ég ákvað að segja pass við því í bili .
Kannski geri ég það seinna , " segir hún .
