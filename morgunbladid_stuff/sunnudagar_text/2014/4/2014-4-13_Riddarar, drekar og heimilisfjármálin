Um síðustu helgi hófust sýningar vestanhafs á fjórðu þáttaröðinni í Game of Thrones .
Áhorfendur sitja límdir við skjáinn heima og fylgjast með mannvígum , drekum , uppvakningum og svo vitaskuld heilum her af bobbingum og vakta af mikilli athygli örlög og ófarir valdamikilla ættanna sem berjast um völdin í Westeros .
Það sem fer framhjá mörgum eru þær verðmætu lexíur sem þættirnir geta kennt um heimilisfjármálin .
Oft eru það rangar eða réttar áherslur í fjármálum sem stýra því hvernig fer fyrir söguhetjunum .
Með allt á hreinu Fjármálavefurinn DailyFinance gerir þessu skil í nýlegri grein og beinir kastljósinu m.a. að hinum aldna og harðsvíraða Tywin , höfði Lannister-ættarinnar , sem nú hefur tekið völdin í höfuðborginni King ' s Landing .
Allar ákvarðanir hans eru úthugsaðar og yfirvegaðar , og Tywin veit vel að ef Lannister-ættin missir fótanna fjárhagslega þá verður hún ekki lengi við völd .
Af Tywin má læra gildi þess að vita vel hver fjárhagsstaðan er á hverjum tíma , skilja hvert peningarnir fara og á hvaða braut heimilið er í fjármálum sínum .
Peningarnir eiga að vinna fyrir heimilið , en ekki öfugt .
Dýrkeypt fyrirhyggjuleysi Í fyrstu þáttaröðinni kynntust áhorfendur Robert Baratheon sem þá stýrði konungdæmunum sjö .
Vandræðin í Westeros hófust þegar Robert hvarf yfir móðuna miklu eftir að hafa slasast illa við veiðar .
Ef Robert hefði bara búið betur um hnútana í stað þess að eyða orku sinni allri í veiðar , konur og veislumat , þá hefði verið hægt að koma í veg fyrir heilmiklar þjáningar um gervallt konungsríkið .
Mistök Roberts minna okkur á hversu áríðandi það er að ganga frá erfðamálum og tryggingum .
Það ætti að vera forgangsatriði að fara vel yfir stöðu búsins og skoða hvernig tryggingamálin standa , og vita upp á hár hver staðan gæti orðið ef dauðsfall eða alvarleg veikindi myndu setja strik í reikninginn .
Myndu tryggingarnar duga til að halda heimilismeðlimum á floti ? Er búið að gera ráðstafanir til að tryggja að allur arfur rati í réttar hendur og með lágmarks-skattbyrði ? Hefur það verið rætt við ástvini hvað myndi bíða barnanna , eða hreinlega bara gæludýranna , ef foreldranna nyti ekki lengur við ? Með augun á markmiðunum Svo má ekki gleyma að nefna hvíthærðu valdakonuna Daenerys Targaryen .
Ekki allt sem hún hefur gert er til eftirbreytni .
Sennilega hafa bestu ákvarðanir hennar til þessa verið að losa sig við ófétið bróður sinn , sem notaði hana miskunnarlaust sjálfum sér til framdráttar og svo að koma drekaungunum þremur á legg .
Khaleesi minnir okkur á mikilvægi þess að forðast fólk sem er dragbítur á frama okkar og drauma , og að stundum er besti leikurinn að skera á tengslin við fólk sem hefur verið okkur náið .
Hún minnir líka á mikilvægi þess að rækta styrkleika okkar og fórna ekki langtímahagsmunum fyrir skammtímahagsmuni .
Einn daginn klekjast drekaeggin út og þá er eins gott að hafa ekki misst þau frá sér .
