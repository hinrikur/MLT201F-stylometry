Bátar og skip sem gerð eru út á þorsk frá Höfn í Hornafirði og vestur í Breiðafjörð eru nú bundin við bryggju og sjómenn farnir í fæðingarorlof , eins og það er kallað .
Hrygningartími þorsksins er genginn í garð og því eru veiðar á grunnslóð bannaðar .
" Sængurlega " hrygnanna gulu nýtur friðhelgi , enda þarf stofninn að fjölga sér svo hringrás lífsins haldi áfram .
Á svonefndu vestursvæði sem nær frá Vestmannaeyjum að Barðaströnd hafa veiðar innan fjögurra mílnanna verið bannaðar frá mánaðamótum og á miðnætti aðfaranótt föstudagsins færðist friðunarlínan út í tólf mílur .
Það er ekki fyrr en annan í páskum , 21. apríl , sem sjómenn á nefndu svæði mega aftur sækja á grunnslóðina .
Reikna má með að eftir páskastopp verði þó heldur farið að hægja á sjómönnum , enda eru margir búnir með mikið af kvótanum .
Ber þá að taka fram að gæftir hafa verið með ágætum að undanförnu og á góðum degi er landburður af fiski .
