Myndlist Hreins Friðfinnssonar og verk unnin undir áhrifum af henni eru áberandi í menningarlífinu í Reykjavík um helgina þar sem tvær sýningar með verkum hans verða opnaðar .
Í dag , laugardag , klukkan 17 verður opnuð í Nýlistasafninu sýningin " æ ofaní æ " .
Sýningarstjórar eru Markús Þór Andrésson og Ragnheiður Gestsdóttir , og eru sýningin og viðburðir henni tengdir hluti af Listahátíð í Reykjavík .
Þar gefur að líta úrval verka eftir Hrein auk kvikmyndarinnar " æ ofaní æ " eftir sýningarstjórana , sem byggist á lífi hans og list .
Lykilverk eftir hann eru notuð sem burðarás í frásögn þar sem sannleiksleit vísindanna og sköpunarþrá listarinnar takast á .
Fyrr í dag , klukkan 15 , verður opnuð í i8 galleríi við Tryggvagötu sýningin " Portrett af myndhöggvara sem höggmynd , ásamt höggmynd eftir myndhöggvarann " .
Sýningin hverfist um áður ósýnt myndbandsverk Hreins í fimm hlutum , " Portrett af myndhöggvara sem höggmynd " , en myndböndin sýna listamanninn Kristin E. Hrafnsson við hversdagslega iðju á ýmsum stöðum í Reykjavík .
Sjá má hvar hann hoppar á trampólíni , rólar sér , skautar , heklar og spreytir sig með húlahring .
Á sýningunni eru einnig tvö verk Kristins , " Skopparakringla " sem rennd er í messing og myndbandsverkið " Gangsetning " .
Þegar skopparakringlan nær ákveðnum hraða birtist prófílmynd af Hreini .
Þess má geta að á athyglisverðri sýningu Kristins , sem nýlokið er í Hverfisgalleríi , mátti sjá ljósmyndum af Hreini stillt upp með myndum af geimnum .
Hreinn Friðfinnsson , sem er 71 árs gamall , er einn kunnasti íslenski myndlistarmaður sinnar kynslóðar .
Hann hefur um langt árabil verið búsettur í Hollandi .
Þrátt fyrir að hafa glímt við heilsubrest á undanförnum árum vinnur hann ötullega að list sinni , sýningar með verkum hans eru settar upp víða um lönd og hann er kominn hingað til lands í tilefni sýninganna .
" Jú , ég er alltaf að sýna út um allar trissur , " segir Hreinn .
" Aðrir verða að annast allt hið praktíska fyrir mig að verulegu leyti þar sem heilsan er vond og ég kemst lítið um .
En ég verð að koma með hugmyndir um hvað það á að vera .
Þannig hefur þetta verið undanfarin ár og ekkert einstakt við það .
Ég er vel settur miðað við marga aðra .
" Uppljómuð Sýningarstjórarnir Ragnheiður og Markús segja að sýningarnar tvær tengist ekki að öðru leyti en því að verkin eru eftir sama listamann og endurspegli hversu skapandi Hreinn er .
" Á sýningunni í Nýlistasafninu má sjá ýmis verk sem við höfum tínt til úr eigu Nýló , Péturs Arasonar og annarra safnara , auk nýrra verka .
Þau kallast öll á einhvern hátt á við kvikmyndina sem er sprottin út frá hugarheimi hans og verkum .
" Kvikmyndin var frumsýnd í Finnlandi á dögunum en er nú sýnd í fyrsta skipti á Íslandi .
Kunn finnsk leikkona , Kati Outinen , fer með hlutverk Aiku sem starfar á Rannsóknarstofu tímans .
Hún hefur það verkefni að fylgjast með framvindu tilraunar þar sem tvíburabræður voru í æsku fluttir á ólíkar slóðir til þess að mæla framvindu tímans .
Magnús Logi Kristinsson túlkar þann bróður sem ólst upp hátt uppi í fjöllum Íslands en Hreinn túlkar sjálfur þann sem ólst upp niðri við sjávarmál í Amsterdam .
Kvikmyndin er um 50 mínútna löng .
" Til að byggja upp söguþráðinn völdum við ákveðin verk Hreins ; þau gegna svipuðu hlutverki og smásögur í heildstæðu sagnasafni , " segir leikstjórarnir .
" Fleiri verka Hreins kallast síðan á við kvikmyndina ; þau upplýsast af myndinni og kvikmyndin af verkunum , eins og gestir sem koma í Nýlistasafnið munu upplifa .
" Þegar spurt er hvers vegna þau hafi kosið að gera kvikmynd byggða á lífi og verkum Hreins segja þau upphafið liggja í því að fyrir rúmum áratug hafi þau komið að uppsetningu tveggja sýninga á verkum hans , í Safni og i8 .
" Við kynntumst því hugarheimi hans vel , vorum einnig að vinna saman við kvikmyndagerð á þessum tíma , og þar sem við vorum uppljómuð af Hreini og verkum hans létum við okur dreyma um að gera um það kvikmynd .
Við vildum virkja hrifningu okkar og miðla henni áfram .
" " Mikil gjöf til okkar " Eins og oft er raunin í kvikmyndagerð leið langur tími frá því að hugmyndin kviknaði þar til kvikmyndin var frumsýnd .
Vinnan við hana hófst fyrir fimm árum .
" Við þurftum að fá fólk til að leggja fé í verkefnið ; sýna fram á að list Hreins ætti erindi á þennan hátt , " segja þau .
Og hvers vegna á list Hreins erindi ? " List Hreins höfðar til sammannlegra þátta , " segja Markús og Ragnheiður .
" Þetta eru persónulegar vangaveltur um lífið og tilveruna sem allir hljóta að velta fyrir sér á lífsleiðinni .
Um tengslin við umheiminn í stóru sem smáu , einstaklinginn gegn alheiminum og þessar ógnarstóru og óskiljanlegu víddir í tíma og rúmi sem umlykja okkur .
Staðsetningin á þessari plánetu sem hringsnýst .
Hreinn tekst á við spurningar um allt þetta á laufléttan hátt , með húmor og af gleði , og opnar á það nýja sýn í verkunum .
Það er mikil gjöf til okkar sem njótum listar hans .
Hreinn hefur sérstaka sýn á lífið .
Hann er forvitinn um allt og alltaf opinn fyrir nýjum hugmyndum , er ótrúlega frjór .
" Þau kusu að gera ekki hefðbundna heimildakvikmynd um Hrein og verk hans heldur tóku sér skapandi skáldaleyfi .
" Kvikmyndin er ákveðinn leikur , " segja þau .
" Það var til að mynda legið yfir sögum að baki verkum eftir hann , skoðað hvað hann hafði verið að lesa , hvaðan hann fær áhrif , sem og vísindatextum um lífið og tilveruna .
Við lítum á alla þessa þætti sem smásögur eða ljóð og út frá þeim spinnst sagan .
Hún byggist á áberandi viðfangsefni Hreins gegnum tíðina , tvenndinni ; spegilmynd eða tvöföldun .
Outinen leikur vísindamann sem er rödd skynseminnar og reynir að skilja listamanninn út frá rökheimi vísindanna .
Það er þessi barátta milli þess að skilja heiminn og skynja heiminn .
Að skynjunin skipti máli ekki síður en hinn röklegi skilningur vísindanna .
" Skáldskapur með tilvísanir Í samtali við Hrein kemur glöggt fram að sýningin í Nýlistasafninu er verk sýningarstjóranna , Ragnheiðar og Markúsar .
" Þau hafa valið þar inn mörg kunnugleg verk sem tengjast kvikmyndinni .
Hún er útgangspunkturinn í þessu máli þeirra og sýningin er undirspil , " segir hann .
" Ég er mjög óbeinlínis viðfangsefni kvikmyndarinnar .
Hún er skáldskapur með óbeinar tilvísanir í verk eftir mig , " segir Hreinn sem hefur enn ekki séð hana í endanlegri mynd .
" Ég var settur í stól í einhverjar mínútur , leik annars ekkert , en hef heyrt í fólki sem finnst útkoman fín .
" Hreinn segir myndbandsverkin sem sýnd eru í i8 galleríi hafa verið til í nokkur ár .
" Þau voru nokkurra ára prósess en til þessa hef ég bara sýnt þau gestum í sjónvarpinu heima .
Þegar sýningin í Nýló var skipulögð kviknaði áhugi á að sýna þau um leið .
Það var hins vegar algjör tilviljun að verk Kristins með ljósmyndum af mér og myndbandsverkin mín með honum væru sýnd svo að segja á sama tíma .
Skemmtileg tilviljun .
" 