Líkamsrækt Íslendinga tekur á sig ýmsar myndir og fjölbreytnin er orðin mikil .
Um leið og margir kjósa að fara einir að hreyfa sig þá eru einnig ýmsir sem kjósa félagsskap um leið .
Hópsálir taka sig saman þegar kemur að göngutúrum , hlaupum eða fjallgöngum svo eitthvað sé nefnt .
Svo ekki sé minnst á alla þá sem leigja saman pláss í íþróttahúsum fyrir iðkun boltagreina .
Kristján Jónsson kris@mbl.is Til eru dæmi um að fólk sem ekki hefur hreyft sig í einhvern tíma hefur farið af stað út af einhvers konar átaki , eða hópefli til dæmis á vinnustaðnum , og hefur haldið áfram að hreyfa sig reglulega í framhaldinu .
Ágætt dæmi um þetta er heilsu- og hvatningarátak Íþrótta- og Ólympíusambands Íslands , Hjólað í vinnuna , sem er nú handan við hornið .
Átakið er orðið einn af fjölmörgum vorboðum hérlendis og Morgunblaðið ræddi við þær Sigríði Ingu Viggósdóttur sviðsstjóra og Kristínu Lilju Friðriksdóttur verkefnastjóra á Almenningsíþróttasviði ÍSÍ , um átakið og hjólreiðamenninguna .
Ekki nauðsynlegt að vera í toppformi Þær eru sammála um að átakið hafi haft áhrif á marga sem ekki hreyfðu sig reglulega fyrr en hjólhesturinn var tekinn fram .
" Stundum miklar fólk þetta fyrir sér ef því finnst það ekki vera í góðu líkamlegu formi eða finnst aldurinn vera að færast yfir .
En þá sér það kannski vinnufélaga í svipuðu formi , eða á svipuðum aldri , sem hjólar lengri leiðir úr Grafarvoginum í vinnuna .
Þegar fólk sér ýmis dæmi um að aðrir hjóli í vinnuna þá lítur þetta öðruvísi út en áður .
Þú þarft ekki að vera í toppformi til að geta hjólað því þú tekur þér bara þinn tíma í þetta .
Þú þarft ekki að hjóla á tíma eða visst marga kílómetra .
Þetta er því einstaklingsbundið , " sagði Sigríður og Kristín tók í sama streng .
" Fólk þarf ekki að klæða sig í Spandex-galla til að hjóla heldur er hægt að hjóla í vinnufötunum ef því er að skipta .
Ég held að keppnisskapið komi oft í ljós þegar fólk er hluti af hópi .
Fólk sér að einhver annar stendur sig vel og vill þá sjálft reyna að gera betur .
" Aðhald og félagsskapur Sigríður bendir á að aðrir í hópnum veiti fólki aðhald sem auki líkurnar á góðri ástundun og félagsskapurinn sé nærandi .
" Þegar maður mælir sér mót við einhvern vill maður standa við það .
Auðveldara er að svíkja sjálfan sig en erfiðara að svíkja einhvern annan .
Því er klárlega gott að finna einhvern annan til að draga sig áfram og þú hefur auðvitað sömu áhrif á hann .
Ég tala nú ekki um ef sú staða kemur upp að þú sért sá eini á vinnustaðnum sem tekur ekki þátt .
Þá þarftu að hafa virkilega góða ástæðu til að hjóla ekki .
Einnig er félagsskapurinn mikilvægur .
Að hitta góðan vin og hreyfa sig með honum er alltaf jákvætt .
Maður nærist þá bæði á líkama og sál .
" Algengt er að fólk hafi gaman af því að taka þátt til að vera með í umræðunni á vinnustaðnum .
" Ef átakið Hjólað í vinnuna er í gangi þá snýst umræðan á kaffistofunum oft á tíðum um það hversu mikið fólk hjólaði .
Fólk spáir í hvernig viðri næstu dagana til þess að hjóla , hvaða leiðir sé best að fara og þess háttar .
Fólk vill ekki vera útundan í umræðunni og vill frekar vera með í því sem er að gerast .
Slíkt getur þróast út í að fólk verður samferða í vinnuna , borðar saman morgunmat og eyðir tíma saman .
" Áhrif lífsstílsbreytinga í umferðinni Á síðustu árum hefur mikil aukning orðið í hjólreiðum á Íslandi , alla vega á höfuðborgarsvæðinu .
Hjólin eru mikið notuð í heilsurækt en einnig hefur þeim fjölgað talsvert sem kjósa að fara leiðar sinnar innan höfuðborgarinnar á hjóli .
Þessar lífsstílsbreytingar ná nú inn í skipulagsmálaflokkinn og má sjá breytingar á ýmsum umferðaræðum borgarinnar þar sem gert er ráð fyrir hjólreiðafólki .
Þær Sigríður og Kristín eru sannfærðar um að ÍSÍ eigi sinn þátt í þessari þróun .
Þrýstingur skapast á valkosti í samgöngum " Á þessum tólf árum hefur hjólamenningin breyst til muna og mun fleiri farnir að hjóla reglulega og allt árið um kring .
Í fyrra var örlítil fækkun þátttakenda í átakinu sjálfu vegna slæmra veðurskilyrða en maður sá engu að síður mikinn fjölda fólks nota hjólið sem farartæki .
Átakið Hjólað í vinnuna hefur klárlega haft áhrif á þessa þróun , " segir Sigríður og Kristín bætir við að eftir þátttöku í átakinu komist það upp í vana hjá fólki að nota hjólið meira en áður .
" Fyrstu samgöngusamningarnir , á milli vinnuveitenda og starfsfólks , komu 2009 eða 2010 ef ég man rétt .
Síðan þá hafa fjölmörg fyrirtæki fylgt í kjölfarið og gert slíka samninga .
Reykjavíkurborg setti auk þess fram tíu ára áætlun um hvernig hægt væri að breyta hjólreiðakerfinu í Reykjavík sem kallast Hjólreiðaátak Reykjavíkurborgar .
" Nú síðast sáum við breytingar í Borgartúninu og brúin á Geirsnefi er nýleg .
Skapast hefur þrýstingur á að í boði sé að nota annan samgöngumáta en einkabílinn , " útskýrir Kristín .
Um átakið Hið árlega heilsu- og hvatningarátak Íþrótta- og ólympíusambands Íslands Hjólað í vinnuna hefst 7. maí og stendur til 27. maí .
Opnað var fyrir skráningu vinnustaða 14. apríl .
ÍSÍ stóð fyrst fyrir átakinu fyrir tólf árum og síðan þá hefur mikið vatn runnið til sjávar .
Fyrsta árið voru 533 þátttakendur en hefur mest farið upp í liðlega 11.500 .
Þó að átakið snúist að mestu um hjólreiðar er einnig hægt að nota annan ferðamáta eins og að ganga eða hlaupa .
Keppnirnar eru tvær .
Annars vegar fjöldi daga þar sem hjólað var og sú keppni hentar einnig byrjendum .
Þar eru átta vinnustaðaflokkar eftir fjölda starfsmanna .
Fyrstu þrír vinnustaðirnir í öllum flokkum verða verðlaunaðir .
Hins vegar geta lið óháð vinnustöðum skráð sig í kílómetrakeppni .
Sú keppni er frekar hugsuð fyrir lengra komna og þá sem ætla að hjóla langt .
Þátttakan hafði áhrif á fasteignakaup Á þeim tólf árum sem ÍSÍ hefur staðið fyrir átakinu Hjólað í vinnuna hafa orðið til margar skemmtilegar sögur af þátttakendum og til eru dæmi um að þátttaka geti haft áhrif á fasteignakaup og búferlaflutninga .
" Ég kann mjög góða sögu af einum keppanda í átakinu .
Eiginkona hans hafði lengi reynt að fá hann til þess að skoða þann möguleika að flytja úr einu af eldri hverfum borgarinnar í eitt úthverfanna .
Hún sýndi honum reglulega myndir af álitlegum húsum í úthverfinu en hann hafði ekki áhuga .
Þá kom að því að hann tók þátt í Hjólað í vinnuna í fyrsta skipti eftir að konan gaf honum hjól .
Honum fannst erfitt að hjóla til að byrja með en hafði strax gaman af því að taka þátt og fylltist fljótt keppnisanda .
Þegar hann fór að stúdera keppnina tók hann eftir því að margir vinnufélagarnir náðu að hjóla miklu lengri vegalengdir þar sem þeir bjuggu lengra frá vinnustaðnum .
Líkaði honum sú staðreynd illa .
Þá sendi hann konunni tölvupóst um það hvort þau ættu ekki að skoða eitt af þessum húsum sem hún hefði sýnt honum myndir af .
Úr varð að þau fluttu í úthverfið , " segir Kristín Lilja og hlær .
