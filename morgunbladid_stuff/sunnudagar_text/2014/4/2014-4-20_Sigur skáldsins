Skáldskapur getur vaxið með okkur .
Í byrjun veitum við honum kannski ekki svo mikla athygli en með árunum fer hann að dafna innra með okkur .
Einn daginn uppgötvum við svo að þessi skáldskapur hefur fylgt okkur svo að segja alla ævi .
Þetta á einmitt við um Passíusálma Hallgríms Péturssonar .
Passíusálmunum kynnumst við á æsku- og unglingsárum .
Á þeim árum er maður ekki ýkja gefinn fyrir langan skáldskap og því rata Passíusálmarnir ekki á vinsældalista .
Sumt heillar þó .
" Upp upp mín sál og allt mitt geð " er til dæmis stemningsfull hvatning sem hittir í mark – og skiptir þá engu hversu gamall maður er .
Á hverju ári , um páska , eiga Passíusálmarnir fastan sess í hug og hjarta landsmanna .
Skáld vinnur vart meiri sigra en það .
Fjöldi fólks tekur bók með Passíusálmunum úr hillunni og les , hvort sem um er að ræða einfalda útgáfu ( ein slík er nýkomin út og er mjög smekkleg ) eða stærri útgáfu ríkulega myndskreytta .
Ein fallegasta útgáfa Passíusálmanna er einmitt myndskreytt af Barböru Árnason með formála eftir Sigurbjörn Einarsson biskup .
Bókin er nýlega endurútgefin og ekki er hægt að fletta henni án þess að fyllast vissri lotningu .
Myndirnar eru sterkar og ögrandi og sumar fullar af óhugnaði , eins og nokkrar myndir af mannfjölda og múgæsingu .
Þetta eru myndir sem vekja tilfinningar , eins og sálmarnir .
Þeir sem safna bókum vilja einmitt eiga öndvegisverk eins og Passíusálmana í útgáfu eins og þessari .
Passíusálmarnir eiga vissulega enn erindi og ýmsu böli hefði mátt forða hefðu menn gætt þess að hafa boðskap þeirra í heiðri .
Öll hefðum við til dæmis á uppsveiflutímunum fyrir hrun átt að leggja á minnið þessi áminningarorð sálmaskáldsins : Undirrót allra lasta ágirndin kölluð er .
Frómleika frá sér kasta fjárplógsmenn ágjarnir , sem freklega elska féð , auði með okri safna , andlegri blessun hafna , en setja sál í veð .
