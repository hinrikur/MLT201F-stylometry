Karlar hafa hingað til einokað stríð og frið .
Þeir blása til stríðs og semja um frið .
Fyrir 14 árum samþykkti öryggisráð Sameinuðu þjóðanna ályktun 1325 um konur , frið og öryggi þar sem hvatt er til að konur taki ekki síður þátt í friðarviðræðum en karlar .
Á ráðstefnu um ályktunina í gær spurði Carol Cohn , prófessor í kynjafræði við Massachusetts-háskóla í Boston , hvers vegna svona erfitt væri að fá aðgang að borðinu í friðarviðræðum og velti um leið fyrir sér hvort það væri yfir höfuð rétta spurningin .
" Það eru margar ástæður fyrir því að það er röng spurning , " segir Cohn .
" Sú fyrsta er að til að skilja friðarferlið í raun þarf að átta sig á að það er aðeins lítill hluti af því að komast að borðinu .
Áður en fólk sest niður við samningaborðið hafa menn jafnvel haldið samningafundi og skipst á skilaboðum árum saman .
Þar eru lagðar línur fyrir friðarsamninga og iðulega ákveðið hver útkoman eigi að vera .
Í huga almennings gerist allt við friðarborðið , en í raun er það mjög afmarkað .
Meira að segja meðan á friðarviðræðum stendur gerist það sem máli skiptir í litlum herbergjum en ekki við borðið .
" Cohn segir að hafi konur ekki verið með í þeim samskiptum , sem átt hafi sér stað áður en menn settust niður við friðarborðið , eða hafi ekki aðgang að reykfylltu herbergjunum þar sem hinar raunverulegu ákvarðanir eru teknar hafi það ekki mikil áhrif að komast að borðinu .
" Önnur ástæða er sú að ekki er nóg að setja sem skilyrði að kona sitji við borðið , " segir hún .
Alþjóðasamfélagið geti hæglega þrýst á um að konur komi að borðinu , en þá megi rétt eins búast við að stríðsherrann nái í systur sína eða dóttur – einhvern , sem sýnir tryggð við hans málstað – frekar en að sækja konu , sem hefur verið virk í að gæta hagsmuna kvenna .
Stórt stökk en langt í land " Annar þáttur og skyldur þessum er hættan á að aðlagast andrúmsloftinu sem fyrir er , " segir Cohn .
" Rétt eins og í fyrirtækjaheiminum er ætlast til að menn virði ákveðin gildi , til dæmis hagnaðarmarkmið , eru ákveðnar ályktanir innbyggðar í friðarviðræður um hvað sé mikilvægt og léttvægt .
Skipting valda eftir átökin er mikilvæg , en mannréttindi og kynferðisofbeldi á hendur konum og körlum er ekki mikilvægt .
Því eru þegar fyrir hendi kynbundnar forsendur um forgang .
Segjum að kona sitji við borðið , reyni jafnvel að reka hagsmuni kvenna og fái að taka til máls , sem er ekki gefið , er eftir að sjá hvort hlustað verði á hana .
" Cohn bætir við að jafnvel þótt allt gangi upp , konur fái aðgang að borðinu , séu með frá upphafi og komi að ákvæðum , sem ekki hefðu fengið inni annars , sé ekki gefið að þeim verði hrint í framkvæmd .
" Segjum að takist að fá frábær ákvæði um kvenréttindi inn í stjórnarskrá , eins og í Gvatemala , á enn eftir að koma þeim í framkvæmd , " segir hún .
" Þess vegna spyr ég hvort það sé rétta spurningin hvers vegna sé svona erfitt að fá konur að borðinu í friðarviðræðum .
" Ályktun 1352 er í 18 liðum .
Þar er ákall um að glæpir gegn konum fari fyrir dómstóla , vernd kvenna og stúlkna í stríði verði aukin , fleiri konur taki þátt í friðargæslu á vegum SÞ og þátttaka kvenna í ákvörðunum á öllum stigum verði aukin .
" Ályktunin var stórt stökk vegna þess að þar sagði öryggisráðið í fyrsta skipti að jafnrétti kynjanna kæmi friði og öryggi að einhverju leyti við , " segir hún .
" Konur eru ekki bara fórnarlömb stríðs heldur eiga líka að vera virkir þátttakendur í að leiða þau til lykta .
" Hún segir annað þegar spurt sé hvernig hafi gengið að innleiða ákvæði hennar , þar hafi árangurinn ekki verið mikill .
" Ef horft er á þá sáttmála , sem gerðir hafa verið síðan , er mun meiri áhersla á kynferðislegt ofbeldi , en pólitíska þátttöku kvenna og aðild þeirra að ákvörðunum .
Kynferðislegt ofbeldi er vissulega mikilvægt , en það ógnar ekki völdum ráðamanna að taka á því vegna þess að í því samhengi eru konur enn fórnarlömb og kynverur .
Það vantar áherslu á konur og pólitískt vald .
" Ályktuninni fylgir hins vegar ákveðið vogstangarafl , að sögn Cohn .
" Konur geta notað hana til að fræða aðrar konur , " segir hún .
" Þær geta líka farið með hana til ráðamanna heima fyrir og sagt í krafti hennar að ekki megi sniðganga konur .
En hafa konur fengið aðgang að friðarviðræðum eftir að ályktunin var samþykkt ? Ég held að ég verði að svara neitandi .
" 