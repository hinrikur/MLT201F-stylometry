Í Kökugerð HP á Selfossi hefst vinnudagurinn á miðnætti .
Þjóðin þarf daglegt brauð og starfsfólksins er að sjá fyrir því að glænýjar afurðir séu komnar í hillur verslana sem eru opnaðar um miðjan morgun .
Uppistaðan í framleiðslu fyrirtækisins er flatkökur , rúgbrauð , kanilsnúðar og kleinur en í það heila eru vörunúmerin um fimmtíu .
" Við byrjum á flatkökunum og svo er farið í rúgbrauðið .
Svona rúllar framleiðslan yfir nóttina og héðan fara tveir bílar fullfermdir af vörum til Reykjavíkur klukkan sex á morgnana , " segir Grímur Arnarson framkvæmdastjóri .
Við fengum hillupláss " Mér er nær að halda að við seljum vörur í flestar matvöruverslanir á höfuðborgarsvæðinu .
Þá seljum við mikið til stóreldhúsa , til dæmis veitingastaða , skóla og fyrirtækja með mötuneyti .
Sendum sömuleiðis mikið til viðskiptavina úti á landi , vörur sem eru settar á flutningatrukkana sem fara frá Reykjavík síðdegis , " segir Grímur sem er með alls fimmtán manns í vinnu .
Starfsemi Kökugerðar HP hófst árið 1991 en Grímur kom inn í reksturinn árið eftir .
" Matvörumarkaðurinn í núverandi mynd var að mótast á þeim tíma þegar við vorum að byrja .
Þannig var ákveðið svigrúm til staðar og við náðum inn í verslanirnar og fengum hillupláss .
Í dag hugsa ég að þyngra væri fyrir fæti .
Meginmálið er samt þetta að fólki líkaði framleiðslan og þannig komumst við á flug , " segir Grímur .
" Þessi misserin bý ég í Reykjavík og í næturferðum yfir heiðina mæti ég oft flutningabílum sem eru á leiðinni til Reykjavíkur með matvörur ; þetta eru bílar með fisk , kjöt , grænmeti og undir morguninn koma bílarnir frá Mjólkursamsölunni .
Allt segir þetta okkur að Suðurland er matarkista Íslands , " segir Grímur .
Viðhorfin vinna með litlum fyrirtækjum Fyrirtækinu telur Grímur vera vel fyrir komið á Selfossi .
Hann sé jafnframt heppinn með starfsfólk og margir sem vinna hjá fyrirtækinu hafi staðið þar vaktina í áraraðir .
Viðskiptavinirnir séu margir líka fyrirtækinu ákaflega trúir .
Þannig hefur faðir Gríms , Örn Vigfússon , síðastliðin 24 ár verið með sölubás í Kolportinu og stendur þar vaktina allar helgar og selur bakkelsi .
" Í gegnum Kolaportið og fólkið sem þangað kemur finnum við hvernig viðskiptavinum líkar varan .
Prófum þar einnig ýmsar nýjungar .
Þá tókum við þátt í markaði Búrsins sem haldinn var í Hörpu nú í mars , þar sem bændur og ýmsir smáframleiðendur kynntu framleiðslu sína .
Aðsóknin var mikil og það var gaman að kynnast viðhorfum fólksins sem kaupir af okkur – sem helst í hendur við vaxandi áhuga á því að þekkja uppruna matvara og vita hver framleiðandinn sé .
Það viðhorf tel ég vinna mjög með litlu fyrirtæki eins og þessu , " segir Grímur .
sbs@mbl.is 