Vagna Sólveig Vagnsdóttir , alþýðulistakona á Þingeyri , skorar á nýráðinn dagskrárstjóra Rásar 2 , Frank Þóri Hall , að endurvekja Næturvaktina en þátturinn var lagður niður um síðustu áramót vegna niðurskurðar eftir að hafa verið eitt af flaggskipum rásarinnar um langt árabil .
Vagna Sólveig hvetur Frank Þóri einnig til að endurráða sömu stjórnendur , Guðna Má Henningsson og Inga Þór Ingibergsson .
" Ég hef verið í sambandi við þá báða og veit að Guðni er til í tuskið .
Ingi Þór er kominn í aðra vinnu en er tilbúinn að leysa Guðna Má af gerist þess þörf , " segir Vagna Sólveig sem óskað hefur bréfleiðis eftir stuðningi útvarpsstjóra , Magnúsar Geirs Þórðarsonar , við málið .
Í samtali við Sunnudagsblað Morgunblaðsins í desember lýsti Vagna Sólveig yfir því að hún myndi slökkva á Rás 2 og Rás 1 um áramótin yrði sú ákvörðun að leggja Næturvaktina niður ekki endurskoðuð .
Spurð hvort hún hafi staðið við þau orð er hún fljót til svars .
" Að sjálfsögðu .
Ég mun hvorki hlusta á Rás 2 né Rás 1 fyrr en Næturvaktin kemur aftur á dagskrá .
Núna hlusta ég bara á Bylgjuna , " segir Vagna Sólveig .
Næturvaktin naut mikilla vinsælda og Vagna Sólveig hefur fundið fyrir góðum stuðningi við baráttu sína undanfarna mánuði .
" Fólk er alltaf að hringja , spyrja frétta og hvetja mig til að halda baráttunni áfram .
Það mun ég gera þangað til menn gera það eina rétta í stöðunni .
Byrja aftur með Næturvaktina .
" 