Áslaug Magnúsdóttir , frumkvöðull og kaupsýslukona , býr og starfar í New York borg .
Áslaug stofnaði fyrirtækið Moda Operandi sem gerir fólki kleift að kaupa hátískufatnað beint af sýningarpöllunum .
Áslaug segir netið hafa breytt því hvernig fólk horfir á tísku .
Sigurborg Selma Karlsdóttir sigurborg@mbl.is Áslaug Magnúsdóttir fékk viðurnefnið " guðmóðir tískunnar " frá tískutímaritinu Vogue .
Áslaug er brautryðjandi á sínu sviði en hún stofnaði fyrirtækið Moda Operandi árið 2010og umbylti tískuheiminum á vissan hátt í leiðinni .
Áslaug var kosin ein af 100 mest skapandi manneskjum í viðskiptum af tímaritinu Fast Company ásamt því að vera kosin ein af þeim 50 valdamestu í tískuheiminum af vefsíðunni Fashionista .
Hún telur netið hafa breytt viðhorfum okkar til tísku og segist ekki vilja starfa öðruvísi en við netfyrirtæki .
Áslaug segist alltaf hafa haft áhuga á tísku en hugmyndin hafi þó alltaf verið að læra eitthvað hagkvæmara .
Áslaug ólst að mestu leyti upp á Íslandi en flutti með foreldrum sínum til Los Angeles fimm ára gömul og dvaldi þar í sex ár .
Hún útskrifaðist úr Verzlunarskóla Íslands og nam lögræði við Háskóla Íslands .
" Ég var mikið í ballett og hafði voðalega gaman af skapandi greinum .
Ég hafði auðvitað gaman af tísku eins og flestar stelpur en datt einhvern veginn ekki í hug á þeim tíma að það væri möguleiki að starfa við fagið , " segir Áslaug sem starfaði sem lögfræðingur á Íslandi í þrjú ár áður en hún ákvað að fara í framhaldsnám til Bandaríkjanna .
" Á þeim tíma var ég stjórnarformaður Íslenska dansflokksins og hafði alveg rosalega gaman af því .
Mér fannst alveg yndislegt að vinna með dönsurunum og vera í þessum skapandi heimi .
Þar kom lögfræði- og viðskiptaþekkingin að góðum notum .
" Áslaug kláraði L.L.M .
meistaragráðu við Duke-háskólann í Bandaríkjunum og eftir námið ákvað hún að reyna við alþjóðlegan starfsvettvang en til þess að vera samkeppnishæf við amerísku lögfræðinga fannst henni hún þurfa að læra meira og fór því beint í framhaldsnám í Harvard , en Áslaug er fyst íslenskra kvenna til að ljúka MBA námi úr Harvard .
" Ég fór í Harvard til þess að taka MBA og vann aldrei sem lögfræðingur eftir það , " segir Áslaug og hlær .
" Planið var að koma aftur heim til Íslands strax eftir árið .
Það var árið 1997 , sautján árum seinna er ég ennþá erlendis .
" Miklir möguleikar í tískuheiminum Áslaug flutti til Bretlands beint eftir námið í Harvard og hóf störf hjá ráðgjafarfyrirtækinu McKinsey & Co. " McKinsey var ótrúlega góður skóli .
Ég lærði mikið um viðskipti , stefnumótun og mannauðsstjórnun en ég var aldrei neitt sérstaklega spennt fyrir geirunum sem ég var ad vinna að verkefnum í , eins og til dæmis við olíufyrirtæki ..
" Tíska átti alltaf hug hennar og hjarta en hún hafði kynnst nokkrum ungum konum í Harvard sem höfðu unnið í tískuheiminum og segir hún að þá hafi opnast ákveðinn gluggi .
Að viðskiptamenntað fólk hafði möguleika á að fá góð störf hjá tískufyrirtækjum .
Áslaug segir hugsunarhátt ungs fólks í dag ólíkan á vissan hátt .
" Það eru alvöru möguleikar í tískuheiminum fyrir viðskiptamenntað fólk og auðvitað er þetta allt öðruvísi í dag en þetta var um aldamótin 2000 .
Ungar stúlkur sem alast upp á Íslandi í dag myndu örugglega líta öðruvísi á það , en á þeim tíma fannst mér ég eiga að vera svo praktísk í námi .
Þegar ég var hjá McKinsey var ég alltaf að hugsa um hvernig ég kæmist inn í tískuheiminn .
Þá var fólk með MBA ekkert sérstaklega vel metið í tískuheiminum en það hefur breyst rosalega á síðustu 15 árum .
" Áslaug segir fleiri viðskiptamenntaða einstaklinga sækja í tískuheiminn , sérstaklega vegna þess að núna hafi svo mörg netfyrirtæki náð miklum frama .
" Ég fékk loksins tækifæri til að fara óbeint í tísku með því að hefja störf hjá Baugi í London .
Baugur var náttúrlega mikið að vinna í fjárfestingum í tísku og ég var að vinna í sumum af þessum stóru fjárfestingum , ég fékk síðan meiri og meiri áhuga á aðeins smærri tískumerkjum .
Mér fannst svo gaman þegar ég gat verið að vinna beint með hönnuðinum og leiðbeint meira .
" Áslaug giftist núverandi eiginmanni sínum Gabriel Levy árið 2005 , á meðan hún var búsett í London .
Gabriel er bandarískur en þau höfðu kynnst í Harvard .
Áslaug á einnig son , Gunnar Ágúst Thoroddsen , úr fyrra hjónabandi .
" Við ákváðum að fara til New York árið 2006 , en þá hafði ég verið í sex ár í London .
" Áslaug komst snemma í samband við Marvin Traub , í gegnum gamlan skólafélaga úr Harvard .
Marvin hafði verið forstjóri Bloomingdales í 22 ár en hafði stofnað ráðgjafarfyrirtæki árið 1990 með áherslu á að aðstoða tískuhús .
" Ég hitti Marvin í fyrstu vikunni minni í New York og hann réð mig á staðnum .
Þetta var lítið ráðagjafarfyrirtæki , þar starfaði ég ásamt Marvin , Mortimer Singer og aðstoðarfólki .
Hið týpíska verkefni fyrirtækisins snérist um að færa merki inn á Bandaríkjamarkað og hjálpa svo bandarískum merkjum að fara til annarra landa .
Marvin var " The ultimate networker " .
Á hverjum degi hélt hann einn eða tvo morgunverðarfundi og einn eða tvo hádegisverðarfundi þar sem hann var alltaf að hitta forstjóra , hönnuð eða einhvern í bransanum , og ég fór yfirleitt með honum .
Í gegnum það kynntist ég alveg ótrúlega mörgum .
" Áslaug , Marvin og Mortimer stofnuðu síðan saman fjárfestingafyrirtækið TSM Capital og fjárfestu í Rachel Roy og Matthew Williamson en eftir hrunið ákváðu þau að fjárfesta ekki meira í bili .
Áslaug á enn hlut sinn í fyrirtækinu en sagði upp störfum og hóf að starfa fyrir vefsíðuna Gilt .
Áslaug sá um sérstakan hluta síðunnar sem ætlaður var helstu kúnnunum .
Þar var seldur sérstakur lúxusvarningur " Á meðan ég var hjá Gilt byrjaði ég að hanna hugtakið fyrir Moda Operandi .
" Kúnninn veit hvað hann vill Á þessum tíma var Áslaug í miklum samskiptum við marga hönnuði .
" Markaðurinn hafði verið erfiður á þessum tíma og hönnuðunum fannst að stóru búðirnar , Barneys og Bergdorf , væru að kaupa mjög " örugg , " söluvænleg föt úr línunum þeirra .
Hönnuðirnir sýndu kannski um 70 mismunandi flíkur á tískusýningunum og svo keyptu búðirnar kannski 20 til 30 flíkur .
Hönnuðirnir voru mikið að kvarta yfir þessu við mig og hafði ég upplifað það sjálf að sjá eitthvað á sýningum eða á style.com sem mig langaði í og komast síðan að því að flíkin yrði ekki framleidd því búðirnar pöntuðu hana ekki .
" Áslaug segir þetta hafa verið óhentugt fyrirkomulag .
Hönnuðurinn vildi selja flíkurnar og kúnninn vildi kaupa þær .
" Þetta kerfi virkaði kannski fyrir 15 árum þegar kúnninn sá almennt ekki hvað sýnt var á tískusýningunum en núna með tilkomu Style.com eru línurnar komnar á netið klukkutíma eftir sýningu , það sjá allir allt sem fer á sýningarpallana þannig að kúnninn hefur miklu meiri þekkingu á tísku og veit meira hvað hann vill .
Kúnninn sér flík sem honum líst á og vill ekki bíða í sex mánuði til að komast að því hvort hún verður til í Bergdorf eða ekki og hvort að hún verður í réttri stærð .
" Nýtt netfyrirtæki í bígerð Hlutverk vefsíðunnar Moda Operandi var að tengja kúnnann við tískuhúsið nógu snemma eða áður en tískuhúsið gerði pöntunina sína hjá verksmiðjunni .
Fyrirtækið gekk út á það að sýna allan fatnaðinn sem birtist á sýningarpallinum .
" Þannig gat fólk bara pantað það sem það vildi af sýningunni og tryggt það í sinni stærð og verið visst um að vera meðal þeirra fyrstu til þess að fá vöruna , " segir Áslaug sem stofnaði Moda Operandi ásamt Lauren Santo Domingo sem starfaði áður hjá Vogue .
Moda Operandi fór af stað í febrúar 2011 , á tískuvikunni í New York og naut strax mikillar velgengni .
" Við unnum með 300 tískuhúsum um allan heim og við gerðum svolítið af því að fara til útlanda og leita að flottum merkjum .
Það hefur alltaf verið spennandi og við urðum svolítið þekkt í Ameríku fyrir að vera staðurinn til þess að finna nýju merkin .
Við heyrðum það meira að segja að sumar búðirnar , samkeppnisaðilar okkar , færu á hverjum morgni á síðuna til þess að skoða merkin okkar , " segir Áslaug og hlær en hún hætti sem forstjóri Moda Operandi í maí í fyrra og er síðan búin að vera að vinna að nýju netfyrirtæki sem verður opnað fljótlega og heitir Tinkertailor.com .
Áslaug segist alltaf hafa verið metnaðargjörn , bæði í námi og starfi .
" Ég myndi ekki segja að ég væri mikið að miða mig við annað fólk , ég hef frekar verið að keppa við sjálfa mig .
Ég hef alltaf vilja gera vel og standa mig vel en með tískuna finnst mér það ekkert alltaf vera vinna .
Auðvitað er það stundum vinna og maður er oft uppgefinn en almennt séð þá hef ég svo rosalega gaman af þessu .
Það sem gerir mig hamingjusama er samskiptin við hönnuðina , það er alveg uppáhaldsparturinn af þessu en einnig að byggja eitthvað frá grunni .
Að stofna Moda Operandi er það skemmtilegasta sem ég hafði gert fram að þessu og að sjá fólk vinna fyrir mig sem hefur ástríðu fyrir hugtakinu .
Ég horfði stundum yfir herbergið þegar 80 manns unnu þarna , þetta var ótrúlegt að allt þetta fólk vildi vinna hérna í fyrirtækinu mínu , " segir Áslaug og hlær og bætir við að það sé mikil væntumþykja í fyrirtækinu sem hún byggði upp frá grunni .
Lykilatriði þess að vera góður í tísku og starfa í tískuheiminum segir Áslaug að hafa ágætis vit á tísku .
" Ég þarf auðvitað að geta skoðað myndir og dæmt hvort þær séu nógu góðar eða ekki og skoðað merki og metið hvort þau séu nógu góð .
Það eru auðvitað aðrir sem eru miklu betri í því sem ég ræð í störf hjá mér en ég held að það sé ómögulegt að vera góður í tískutengdu starfi nema að nota bæði hægra og vinstra heilahvel .
En ég veit að minn styrkleiki er á viðskipta-hliðinni .
" Gott fyrir konur að vera frumkvöðlar Spurð hvernig það sé að vera kona í forstjórastöðu segir Áslaug það að vissu leyti erfitt en þó séu konur orðnar mun virtari en áður í fyrirtækjum í Bandaríkjunum .
" Það er örugglega þægilegra í tískubransanum en mörgum öðrum að vera kona .
Að vera forstjóri sem kona held ég að geti verið erfitt , í tísku er auðvitað ofsalega mikið af konum , það hefur verið svolítið skemmtilegt að síðustu árin hafa margir af frumkvöðlum sem hafa verið að stofan tískufyrirtækin verið konur , " segir Áslaug en fyrirtæki á borð við Guilt , Rent-a-Runway og Net-a-porter voru öll stofnuð af konum .
" Ég segi að það sé gott fyrir konur að vera frumkvöðlar , en ég veit að það er erfiðara fyrir þær tölfræðilega að afla fjármagns heldur en karla .
Það er viðurkennt að karlmenn fjárfesta frekar í ungum karlmönnum heldur en konum .
Aðalatriðið er að hafa ástríðu fyrir því sem maður er að gera og vera góður í því , þá nær maður langt .
Ég held þó að þetta sé allt að breytast rosalega hratt og eftir fimm ár verður örugglega miklu auðveldara að vera kona .
Maður horfir á unga fólkið á vinnustaðnum og það er miklu meiri viðurkenning á konum og körlum á jafnan hátt .
Auðvitað er það öðruvísi í smærri borgum en í stórborgunum í Ameríku finnst mér konur vera komnar ansi langt .
" Netið er framtíðin Áslaug segir netið hafa breytt miklu varðandi rekstur verslana .
" Þegar við vorum að byrja að vinna í Moda var ennþá slatti af tískuhúsum sem seldu ekki vörur sínar á netinu , en ef þetta er skoðað í dag þá selja eiginlega allir á netinu .
Chanel , Tom Ford og Céline eru eiginlega þau einu af stóru merkjunum sem selja ekki á netinu .
Það eru ekkert allir með sína eigin vefsíðu en flestallir selja hjá einhverjum netverslunum .
Þannig að það hefur gjörbreyst , 50-60% tískuhúsa seldu á netinu árið 2010 en núna eru það um 90-95% .
" Áslaug segir jafnframt fólk orðið öruggara að versla á netinu .
" Það er engin spurning að þetta er framtíðin og maður heyrir að sumar af stóru búðunum í Bandaríkjunum hafa haft það frekar erfitt síðasta árið , vegna þess að netverslunin er yfirleitt orðin stærri heldur en búðirnar þeirra .
Ég ætla að halda áfram á þeirri hlið , " segir Áslaug og hlær .
Ostwald Helgason í uppáhaldi Áslaug festi nýverið kaup á húsi í Reykjavík og á meðan á síðustu dvöl hennar hér stóð kynnti hún sér það helsta sem er að gerast á Íslandi í sambandi við tísku .
Spurð hverjir séu efnilegastir á Íslandi segist Áslaug halda meðal annars upp á Ostwald Helgason , Farmers Market og Jör .
" Ostwald Helgason er auðvitað í miklu uppáhaldi hjá mér .
Bæði merkið sjálft og hönnuðirnir .
Það er voða spennandi að sjá íslenskan hönnuð ná svona mikilli velgengni úti .
Við unnum með Ostwald Helgason hjá Moda Operandi og höldum alltaf góðu sambandi .
Þau eru orðin ákveðið afl í tískubransanum .
Það er auðvitað erfiðara að byggja upp merki búsett á Íslandi .
Varðandi sköpun er gott að vera hérna en viðskiptalega er erfiðara að flytja varning út og heimamarkaðurinn er svo lítill .
Margir hönnuðir byggja á heimamarkaðinum til þess að byrja með og vaxa svo , það er ekkert hægt á Íslandi eða er mjög erfitt , " segir Áslaug .
" Mér fannst Jör rosalega flott sýning , bæði fatnaðurinn mjög skemmtilegur og sýningin skemmtilega upp sett , förðunin flott og tónlistin .
Svo þykir mér Farmers Market merki sem er ekki hátíska heldur mjög seljanlegt , ég held að það gæti gert vel í Ameríku , og það er rosamargt spennandi að gerast hérna .
Hildur Yeoman finnst mér rosaflott .
" Áslaug vonast til þess að verja meiri tíma á Íslandi .
" Sonur minn er búsettur á Íslandi .
Hann er tvítugur og er í Háskólanum í Reykjavík núna .
Við viljum eyða meiri tíma á íslandi , enda býr stórfjölskyldan mín þar , sonur minn , foreldrar , bróðir og tugir frænkna og frænda sem við viljum verja meiri tíma með .
" 