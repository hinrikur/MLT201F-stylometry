Ballett hefur hingað til yfirleitt flokkast sem listgrein fyrir stúlkur frekar en stráka hér á landi , þótt raunin sé önnur erlendis .
Fagfólk vonast eftir breyttum viðhorfum enda eigi greinin að höfða til beggja kynja .
Uppsetningu þyrfti að laga betur að strákunum .
Gunnþórunn Jónsdóttir gunnthorunn@mbl.is Hvers kyns íþróttir og tengdar greinar hafa í gegnum tíðina gjarnan þótt höfða frekar til annars hvors kynsins .
Óhætt er að segja að fyrst um sinn þóttu boltaíþróttir fremur karllægar íþróttir en í dag hefur það breyst og er mun meira jafnvægi milli kynja .
Ballett hefur hér á landi allajafna þótt kvenlæg íþrótt .
Að mati fagfólks virðist ástæðan geta verið fordómar en einnig sé umgjörðin fremur kvenlæg .
" Því miður er ekki mikið um drengi í ballett .
Það er yfirleitt talað um ballett á Íslandi sem listgrein fyrir stúlkur og ballettinn hefur ekki almennilega náð athygli strákanna , sem er svolítið skrítið því það eru svo margir strákar í samkvæmisdansi , " segir Ásta Björnsdóttir , skólastjóri Balletskóla Sigríðar Ármann .
" Ballett er mjög krefjandi íþrótt og þeir þurfa að vera mjög sterkir , með góðan stökkkraft og vel á sig komnir líkamlega .
" Ásta hefur kennt strákum í knattspyrnuflokkum .
Þar kynntust þeir teygjum og uppbyggjandi fótaæfingum sem þeir höfðu bæði gagn og gaman af .
" Líklega þarf að laga ballettumhverfið betur að strákunum .
Það þarf kannski að matreiða þetta öðruvísi og hafa ballettinn uppsettan á þann hátt sem höfðar betur til þeirra .
En vonandi á þetta eftir að breytast .
Ég hugsa að það þyrfti ekki nema bara eitthvert trend – að þetta kæmist í tísku og þætti svolítið svalt , " segir hún og hlær .
Drengjaleysið í ballett hér á landi á þó yfirleitt ekki við um mörg önnur lönd , enda töluvert meiri ballettmenning þar .
" Miklu meira er um að drengir sæki í ballett erlendis .
Þar er tekið inntökupróf og valið inn í skólana .
Það þykir voða flott að fá inn enda oft erfitt að komast að .
En þar er líka meiri ballettheimur og kannski nýjar klassískar ballettsýningar settar upp í hverjum mánuði , " segir Brynja Scheving , skólastjóri Ballettskóla Eddu Scheving .
" Það vantar alltaf drengi .
Við erum yfirleitt ekki með nema einn eða tvo drengi í skólanum hjá okkur á hverju ári .
En þeir eru alltaf velkomnir .
" Oft miklir fordómar Aðspurð um fordóma segist Brynja stundum heyra til feðra sem neita að setja drengi sína í sokkabuxur .
" En ég held að viðhorfið sé að breytast , þó að það halli vissulega á drengi , " segir hún .
" Það kom þó smásveifla þegar bíómyndin um Billie Elliot var sýnd hér á landi , þá fannst mér ég greina mun .
" Ballettskóli Eddu Scheving heldur fjögurra vikna kynningarnámskeið strax eftir páska þar sem börnum gefst tækifæri á að kynna sér ballettinn .
" Þá er sniðugt fyrir þau að þurfa ekki að binda sig heila önn heldur koma í fjórar vikur og prófa .
" 