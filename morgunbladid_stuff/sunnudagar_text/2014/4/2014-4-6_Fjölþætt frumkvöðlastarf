Fyrir helgi voru undirritaðir samningar um víðtækt samstarf með stofnun Svæðisgarðsins Snæfellsness .
Unnið hefur verið að undirbúningi síðastliðin tvö til þrjú ár , en það eru sveitarfélögin fimm á Snæfellsnesi og ýmis félagasamtök í atvinnulífi á svæðinu sem standa að framtakinu .
Margir fleiri hafa komið að undirbúningi .
Hér er um frumkvöðlaverkefni að ræða hjá Snæfellingum , sem segja að svæðisgarður snúist um að koma á fjölþættu samstarfsneti aðila á svæðinu .
Svæðisskipulag er notað sem tæki í þessari vinnu , þar sem sameiginleg sýn um auðlindir og þróun Snæfellsness er fest í sessi .
" Svæðisgarður er verkfæri til að ýta undir jákvæða þróun og búsetu á Snæfellsnesi – eins konar byggðaþróunarmódel – með áherslum sem heimamenn þróa út frá sínum aðstæðum .
Erlendar fyrirmyndir sýna að þessi leið til að stilla saman strengi íbúa , fyrirtækja og stjórnvalda á samstæðu svæði er líkleg til að skila góðum árangri , " segir Björg Ágústsdóttir hjá ráðgjafarfyrirtækinu í Grundarfirði sem hefur leitt undirbúningsstarfið .
Hún leggur áherslu á að ekki megi rugla saman svæðisgarði og þjóðgarði .
Í síðarnefndu görðunum sé náttúruvernd útgangspunkturinn .
Hins vegar sé svæðisgarður framtak heimamanna , sveitarfélaga og félagasamtaka í atvinnulífi ; samningur byggður á langtímasýn og vilja til varanlegs samstarfs .
" Tilgangurinn sé að auka breidd atvinnulífs og lífsgæði þeirra sem þar búa og laða að fólk , sérstaklega ungu kynslóðina , " segir Björg .
sbs@mbl.is 