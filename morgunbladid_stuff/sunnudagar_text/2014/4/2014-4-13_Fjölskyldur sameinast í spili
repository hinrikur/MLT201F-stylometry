Verslunin Spilavinir hefur verið starfrækt um sjö ára bil og hefur notið mikilla vinsælda .
" Við höfum frá upphafi lagt mikla áherslu á að efla jákvæða spilamenningu með því að kenna spil í búðinni , í skólum , á frístundaheimilum , bókasöfnum og elliheimilum , " segir Svanhildur Eva Stefánsdóttir en hún og Linda Rós Ragnarsdóttir stofnuðu verslunina árið 2007 .
Verslunin er til húsa í bláu húsunum í Faxafeni .
" Við eigum mikið úrval spila sem henta börnum jafnt sem fullorðnum .
Spilastund er skemmtileg afþreying sem eflir samskipti fólks .
Sjálfar spilum við ekki aðeins í vinnunni heldur líka heima enda er það svo gefandi stund .
" Ókeypis á spilakvöld Spilavinir efna reglulega til spilakvölda í versluninni fyrir fullorðna og unglinga en aðgangur að þeim er ókeypis .
Spilavinir hafa líka verið samstarfi við Gerðuberg og Borgarbókasafnið um að halda spilastundir fyrir almenning innan þeirra veggja .
Þá er mikil eftirspurn eftir Spilavinum á bekkjarkvöld , en það er rukkað ákveðið gjald fyrir þau .
" Við leggjum mikið upp úr því að foreldrar séu með í spilum og þess vegna er það skilyrði hjá okkar að foreldrar og börn séu saman í spilum á bekkjarkvöldum .
Það kemur mörgum á óvart en við leggjum mikla áherslu á það .
Það breytir engu þó að krakkarnir séu í 10. bekk .
Þau halda oft að þau geti verið án foreldra en við gefum ekkert eftir með það því það er einmitt á þessum aldri sem það er svo mikilvægt að fjölskyldan geri eitthvað skemmtilegt saman .
" Svanhildur segir kosti við að spila vera margskonar .
Augljósi kosturinn sé samveran en auk þess fléttast inn í það ýmsir bónusar .
" Spilin byggjast á samveru en það er margskonar nám og þjálfun sem á sér stað í spilum .
Stærðfræði er til að mynda í öllum spilum , samlagning , margföldun , líkindareikningur og bara heilmikil rökhugsun .
Í spilum erum við að þjálfa hugarreikning .
Einnig erum við að þjálfa atriði sem er mikilvægt í spilum og í lífinu og það er tillitssemi .
Ef spiluð eru þyngri spil þar sem nota þarf útsjónarsemi og rökhugsun er mikilvægt að vera tillitssöm svo ánægjan hjá öðrum sé ekki eyðilögð .
" Svanhildur segir þó stærsta þáttinn byggjast á samveru .
gunnthorunn@mbl.is 