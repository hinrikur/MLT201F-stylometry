Sýning á verkum úr dánarbúi Jóns Gunnars Árnasonar ( 1931-1989 ) myndlistarmanns verður opnuð í Gallerí Listamönnum , Skúlagötu 32 , á laugardag klukkan 17 .
Verkin á sýningunni eru í eigu dætra Jóns Gunnars , bæði tvívíð verk og þrívíð .
Elsta verkið á sýningunni er höggmyndin " Hjarta " frá 1968 en meðal annarra þrívíðra verka má nefna " Homage á Knut Hamsun " frá 1983 , " Gravity " frá 1982 og " Sólbörur " frá 1978 , börur til að bera sólina á inn í hús .
Einnig er sýnt áritað módel að verkinu .
Sum þessara verka hafa verið á safnasýningum með verkum Jóns Gunnars á liðnum árum .
Þá eru sýnd nokkur tvívíð verk , til að mynda tvö úr stórri seríu frá 1971 er kallast " Lesbian Dreams " .
