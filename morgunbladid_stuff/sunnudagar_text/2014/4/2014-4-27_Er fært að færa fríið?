Lögboðið frí er þrjá fimmtudaga á þessu vori , sumardaginn fyrsta , 1. maí og uppstigningardag .
Þá er 17. júní á þriðjudegi þetta árið .
Þetta vekur enn upp umræðu um það hvort færa beri staka frídaga að helgum .
Frumvarp þess efnis , sem lagt hefur verið fram , verður þó ekki afgreitt enda eru aðilar vinnumarkaðarins á því að það skuli gjört við samningaborðið en ekki á hinu háa Alþingi .
Vorið 2014 er vor hinna stöku frídaga .
Sumardagurinn fyrsti , sem haldinn var hátíðlegur síðasta fimmtudag , setti svip á vinnuvikuna sem er að líða og var hún þó í styttra lagi fyrir vegna páskanna .
Sama verður upp á teningnum í næstu viku en baráttudag verkalýðsins , 1. maí , ber upp á fimmtudegi .
Þriðji staki frídagurinn verður svo fimmtudaginn 29. maí , uppstigningardagur .
Þá fellur sjálfur þjóðhátíðardagurinn , 17. júní , á þriðjudag að þessu sinni .
Hugmyndir um að færa þessa stöku frídaga að helgum eru ekki nýjar af nálinni .
Í kjarasamningum árið 1988 náðist samkomulag við nokkur stéttarfélög verkafólks um tilfærslu fimmtudagsfrídaganna ( sumardagsins fyrsta og uppstigningardags ) að helgi en tillagan hlaut ekki hljómgrunn þegar samningurinn var kynntur fyrir félögunum .
Andstaða reis víða , meðal annars hjá kirkjunnar mönnum og skátahreyfingunni .
Frumvarp til laga Þingsályktunartillögur hafa verið fluttar um málið og ýmis hagsmunasamtök , svo sem Rafiðnaðarsambandið og Samtök atvinnulífsins og forverar þess , lýst yfir stuðningi við sambærilega breytingu .
Þá hefur vilji þjóðarinnar nokkrum sinnum verið kannaður .
Árið 2012 lagði Róbert Marshall , þingmaður Bjartrar framtíðar , fram frumvarp til laga um breytingu á lögum um 40 stunda vinnuviku og lögum um almennan frídag , 1. maí .
Í frumvarpinu er vikið að stökum frídögum og svohljóðandi breytingartillaga gerð : " Veita skal frídaga vegna uppstigningardags og sumardagsins fyrsta næsta föstudag eftir þann dag sem þá ber upp á , nema um annan hátíðisdag sé að ræða og skal þá veita frí miðvikudaginn á undan .
Beri jóladag , annan í jólum , nýársdag og 17. júní upp á helgi skal veita frídag næsta virkan dag á eftir .
Þá skal halda 1. maí hátíðlegan sem frídag verkamanna fyrsta mánudag í maí , sbr. lög um almennan frídag vegna frídags verkamanna 1. maí .
" Í frumvarpinu segir ennfremur : " Stakir frídagar eru á margan hátt óheppilegir á vinnustöðum .
Þeir skapa óhagræði og draga úr framleiðni .
Á sama hátt nýtist stakur frídagur launþegum ekki nema að nokkru leyti , með vinnudag á undan og eftir .
Það fyrirkomulag sem hér er lagt til ætti því að auka möguleika launþega á að nýta það frí sem þeir fá með lengri helgi , er fjölskylduvænna fyrirkomulag og er til hagræðis fyrir atvinnurekendur .
" Ekki rétti vettvangurinn Seint á síðasta ári leitaði velferðarnefnd Alþingis umsagnar aðila vinnumarkaðarins .
Samtök atvinnulífsins taka undir með flutningsmanni að þessir stöku frídagar skapi óhagræði og dragi úr framleiðni en lýsa yfir andstöðu við þá fjölgun frídaga sem lögð er til í frumvarpinu .
Í umsögn Starfsgreinasambands Íslands um frumvarpið kemur fram að vera megi að tími sé kominn til að taka málið upp aftur en það verði á hinn bóginn að gera við samningaborðið en tilfærsla á vinnudögum eigi heima þar en ekki á Alþingi .
" Með því móti fær almennt launafólk tækifæri til að semja um það sérstaklega og í kjölfarið að segja álit sitt með atkvæðagreiðslu , " segir í umsögninni .
" Starfsgreinasambandið leggst því gegn því að Alþingi hlutist til um breytingar á frídögum á þessu stigi .
" Þetta sjónarmið féllst Alþingi á og Sigríður Ingibjörg Ingadóttir , formaður velferðarnefndar , staðfestir að frumvarpið verði að óbreyttu ekki afgreitt úr nefndinni .
Þjóðmál Orri Páll Ormarsson orri@mbl.is Flestir eru sammála um það að stakir frídagar eru á margan hátt óheppilegir á vinnustöðum .
Samúel Örn Erlingsson í þingsályktunartillögu árið 2008 .
Sautjándi alltaf sautjándi Sérstakir frídagar sem liggja að helgum eru mun algengari en hitt á Íslandi .
Má þar nefna páskana sem alltaf eru frá fimmtudegi til mánudags , annan í hvítasunnu og frídag verslunarmanna sem alltaf eru á mánudögum .
Allur gangur er auðvitað á því hvenær vikunnar jól og áramót eru en þær ágætu hátíðir koma alltaf í þremur og tveimur samliggjandi dögum .
Stundum liggja þeir að helgi .
Í frumvarpi sínu lagði Róbert Marshall til að bæri jóladag , annan í jólum , nýársdag og 17. júní upp á helgi skyldi veita frídag næsta virkan dag á eftir .
Og þannig fjölga frídögum .
Stöku frídagarnir eru af ólíkum toga og eflaust misjafnlega auðvelt að hrófla við þeim eftir því hver á í hlut .
Fæstir geta líklega hugsað sér að færa þjóðhátíðardaginn .
Hann er 17. júní og verður varla , nema í brýnni neyð , haldinn hátíðlegur á öðrum degi .
Erfitt er raunar að ímynda sér aðstæður sem kalla myndu á slíka ráðstöfun .
Sumir muldra í brjóstið þegar 17. júní ber upp á laugardag eða sunnudag og gætu án efa hugsað sér að aukafrídagur kæmi á móti í slíku ári .
Trú og verkalýðsbarátta 1. maí er líka óhagganlegur í hugum margra .
Þann dag á verkalýðurinn í landinu til að koma sínum baráttumálum á framfæri og eflaust þætti einhverjum skrýtið að fara í kröfugöngu 2. eða 5. maí , bara svo dagurinn megi falla að helgi .
Sama máli gegnir um uppstigningardag .
Hann er snar þáttur í dagatali kristinna manna , helgidagur til minningar um himnaför Jesú , og þá eiga menn sinn dag með skapara sínum .
Uppstigningardagur er fimmtudagur 40 dögum eftir páska .
Viðkvæmt getur verið að hrófla við því .
Hvers vegna sumardagurinn fyrsti þarf endilega að vera á fimmtudegi er ekki eins gott að sjá .
Er föstudagur ekki einmitt upplagður til að bjóða sumarið velkomið ? Fara svo rakleitt inn í helgina .
Í því sambandi hafa einhverjir að vísu bent á mögulegt vandamál – aukna áfengisneyslu .
Samliggjandi frídagar séu með öðrum orðum líklegri til að draga fólk að flöskunni en stakir .
Ekki liggur þó fyrir vísindaleg rannsókn hvað þetta varðar .
Ekki svo vitað sé .
Tólf sérstakir frídagar eru á Íslandi á árinu 2014 , það er dagar sem falla ekki á helgi .
Þar af fjórir stakir .
Samkvæmt upplýsingum frá Samtökum atvinnulífsins eru Spánverjar duglegastir að gefa frí en árið 2011 voru fjórtán sérstakir frídagar þar í landi .
Malta , Slóvakía og Kýpur voru með tólf og Búlgaría , Portúgal og Ítalíu ellefu .
Minnst er stemningin fyrir sérstökum frídögum í Hollandi og Rúmeníu en þar fengu launþegar aðeins sex slíka árið 2011 .
Danir , Svíar og Finnar voru með níu sérstaka frídaga og Norðmenn átta .
Bretar voru með níu , Þjóðverjar tíu og Frakkar átta .
