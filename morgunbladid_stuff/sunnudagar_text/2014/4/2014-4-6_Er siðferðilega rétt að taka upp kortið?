Hvað er siðferðilega rétt og rangt í innkaupum var mikið rætt þegar ég hitti vinkonu mína í Stokkhólmi á dögunum .
Við tvær ákváðum að gera vel við okkur í miðborg Stokkhólms og þótt hún búi í Svíþjóð gistum við á hóteli eins og fínar frúr .
En það var nú bara svo við gætum farið óáreittar í gegnum nokkur samansöfnuð ársfjórðungsuppgjör .
Á einhverjum tímapunkti leit út fyrir að við þyrftum að gera lista yfir umræðuefni fundarins því óreiðan í samræðunni var slík að hún var ekki líkleg til að skila einhverri niðurstöðu .
Í vinskap geri ég ekki kröfu um einhverja eina rétta niðurstöðu og þess vegna fékk samtalið að flæða .
Það skilaði hins vegar mikilli andlegri næringu – ekki andlegri fátækt .
Vinkona mín er siðfræðingur með smekk fyrir fínum fötum og svo leggur hún mikið upp úr því að hafa heimili sitt fallegt .
Fyrir mér er svo eðlilegt að vilja hafa fínt í kringum sig og klæða sig fallega .
Mér finnst það jafnsjálfsagt og að bursta í sér tennurnar og borða alltaf morgunmat .
Það eina sem hefur truflað mig í gegnum tíðina er þegar fólk feikar sig í gegnum lífið – kaupir eitthvað sem það hefur raunverulega ekki efni á til þess að búa sér til einhvern fyrirframákveðinn standard .
Þetta horfir allt öðruvísi við vinkonu minni því í siðfræðinni áttu náttúrlega ekki að vera að sanka endalaust að þér veraldlegum eigum .
Þar sem hjarta vinkonu minnar tekur aukakipp þegar hún sér fallega hönnun hefur hún þurft að fara sérstaklega í gegnum þetta og finna einhvern milliveg þannig að siðfræðingurinn og konan sem elskar fallega hönnun geti sameinast í einni og sömu konunni og skapað heilsteypta mynd .
Það er nefnilega svo ógurlega siðferðilega rangt að fylla heimilið og fataskápinn af fíneríi á meðan heimurinn sveltur .
Í þessum hugleiðingum okkar um kaupgleði og gerviþarfir varð ég fyrir miklum vonbrigðum þegar sænska móðurskipið H & M barst í tal .
Eins mikið og ég elska það þá fölnaði það dálítið þegar við vorum búnar að strjúka og máta alls konar sænskt og evrópskt fínerí í NK , Mood-galleríinu og búnar að fara í verslunarleiðangur við Strandveginn .
Og það fölnaði líka þegar við vorum búnar að ræða H & M út frá siðfræðinni .
Í Svíþjóð verður fólk nefnilega brjálað út í H & M reglulega þegar upp kemst um barnaþrælkun fyrirtækisins í fjarlægum löndum .
Það hefur ekki gerst einu sinni heldur oft og mörgum sinnum .
Það ætti samt að vera augljóst – verðlagið bendir ekki beint til þess að það sé verið að sérsníða á mann föt .
En það var ekki bara barnaþrælkunin sem truflaði mig þegar ég labbaði um margra hæða himnaríki móðurskipsins .
Mér leið eins og konu ( miðaldra konu ) því mér fannst fötin táningsleg , illa saumuð og vansniðin .
Það er því smá búið að eyðileggja þetta margnefnda móðurskip .
Ég gæti hins vegar haldið langar ræður um hvað Svenskt Tenn er mikið ég og hvað lífið er dásamlegt þegar maður fer snemma að sofa á föstudags- og laugardagskvöldum og er kominn í leikfimi áður en Mogginn kemur inn um bréfalúguna .
Þegar ég sagði þetta upphátt í símtali í vikunni var mér bent á að ég væri greinilega farin að undirbúa flutninginn á Eir ...
Það væri bara tímaspursmál hvenær þjónustuíbúðin yrði mín .
martamaria@mbl.is 