Þorsteinn Sæmundsson , þingmaður Framsóknarflokksins , sagði á Alþingi í vikunni að hann hefði hitt konu sem sæi aldeilis fram á bjartari tíma með skuldaniðurfellingu ríkisstjórnarinnar .
Þá gæti hún loksins hætt að lita á sér hárið heima og farið á hárgreiðslustofu .
Áður en þetta var rætt á Alþingi verð ég nú eiginlega að viðurkenna að ég hef bara aldrei velt hárlitun fyrir mér út frá þessu sjónarhorni .
Ég hef ekki litið á heimahárlitun sem einhverja kreppuaðgerð heldur val hvers og eins .
Þótt það sé yfirleitt alltaf betra að láta fagmenn sjá um verkin getur fólk sem æfir sig mjög mikið orðið gott í sérhæfðum aðgerðum eins og hárlitun .
Synir mínir tveir hafa til dæmis aldrei verið klipptir á hárgreiðslustofu því elskuleg föðursystir mín hefur séð um hárið á þeim síðan þeir fæddust .
Með því að fá klippingu hjá " ömmu Völlu " þarf ekkert að ræða sérstaka strauma eða stefnur í klippingum heldur er vönduð drengjaklipping í boði – ekkert rakað í hliðunum og enginn kambur .
Enginn sjoppugangur og ekkert ves ...
Móðir drengjanna er hins vegar í miklum slag við ellina og þarf að fara á hárgreiðslustofu á nákvæmlega fjögurra vikna fresti til þess að láta lita algerlega litlaus hár sem fer fjölgandi með hverjum deginum .
Af því að hún hefur aldrei neinn tíma í svona rugl labbar hún oftar en ekki með blautt hár út af hárgreiðslustofunni ...
sem er ekki mjög vinsælt .
Móðir drengjanna myndi örugglega lita sjálf sín gráu hár – ekki til þess að spara peninga heldur tíma – ef hún hefði einhverja hæfileika á þessu sviði .
Hún komst að því á au-pair-árum sínum í Bandaríkjunum að hæfileikarnir liggja mögulega annars staðar ( það hefur þó ekki verið rannsakað sérstaklega ) .
Það var eftir að au-pair-stúlkan hafði sjálf heillitað á sér hárið nánast svart og ummerki um þessa aðgerð sáust ansi hressilega í fúgu glansandi flísa baðherbergisins ( sem vakti enga kátínu meðal húsráðenda ) .
Síðan þá hafa fagmenn séð um að halda þessu í horfinu og hafa hárflipp ekki verið mörg – hún hefur aldrei prófað frystihússtrípur eða látið klippa á sig skakkan topp .
Það versnaði þó í því um daginn þegar móðir drengjanna ákvað að láta klippa alla slitnu endana í burtu sem gerði það að verkum að hún stóð uppi með alveg nýtt vandamál – " konuhár ehf .
" eða " gjaldkeraklippingu " eins og ein vinkonan komst að orði .
Það var alveg sama hvað hún reyndi að bjarga því sem bjargað varð ; blása , krulla , slétta , olíubera , djúpnæra ...
Ekki hvarf konuhárið .
En þá hitti hún lekkera vinkonu sína sem var nú aldeilis ekki á því að þetta væri vandamál .
" Ég skal panta tíma fyrir þig á Grensásveginum .
" Á Grensásveginum er hægt að gera svo miklu fleira en að fá dekkri húðlit og kaupa sér kjöt .
Þar er hægt að fá síðara hár og það sem kom mest á óvart – það tekur ekki nema klukkutíma .
Ætli Þorsteinn Sæmundsson viti af þessu ? martamaria@mbl.is 