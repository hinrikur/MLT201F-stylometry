Ef þér væri boðið að fara hvert sem er í heiminum , hvert myndirðu fara ? Ég færi í svona " road trip " frá austurströnd Bandaríkjanna suður til Argentínu .
Tæki mér góðan tíma í að aka suður á bóginn og stoppa við helstu náttúruperlur landanna á leiðinni , skoða eldgjöll í Gvatemala , snorkla í Hondúras , skoða skjaldbökur á Kostaríku , dansa í Ríó , fara um eyðimerkur Perú og borða nautakjöt í Argentínu svo eitthvað sé nefnt .
Og ef ég er heppin sjá suðurljósin .
Nú eða fara í bakpokaferðalag um Ástralíu , fara frá Sydney norður með austurströndinni , skoða kóralrifin miklu , hitabeltiseyjar , yfirgefnar strendur , regnskógana og villt dýralífið .
Fara svo í hinar óendanlega stóru óbyggðir Ástralíu , skoða Uluru , krókódíla , gljúfur , kletta og fossa og enda svo á vesturströndinni , skoða bleika vatnið og synda í sjónum .
Og vonandi rekast á kengúrur og kóalabirni í leiðinni .
Hvernig var að ferðast um landið fyrir Ferðastiklur ? Það var mjög gaman og gefandi .
Ég og systur mínar ferðuðumst mikið um landið með pabba þegar við vorum krakkar og í þeim ferðum sagði hann okkur sögur af landi og þjóð .
Þetta festist eitthvað og þegar við fórum saman í fyrra þá rifjuðust upp margar skemmtilegar minningar auk þess sem hann sagði margar sögur sem ég hafði ekki heyrt áður og hélt ég nú að ég hefði heyrt meirihlutann af þeim ! Svo var þetta frábært tækifæri til að læra af honum og hlæja með honum : ) .
Var þá ekkert erfitt að komast að ? Nei nei , ekkert meira en vanalega .
Í þeim efnum hittir nú skrattinn ömmu sína og stundum tölum við bara bæði í einu .
Þú kepptir í rallý árið 1987 .
Langar þig aftur ? Hvort mig langar .
Ég keppti aftur tvisvar eða þrisvar 1990 og 1991 en svo ekkert eftir það .
Það var lengi vel draumur minn að keppa í rallý og þá helst sem ökumaður en ég sætti mig við það fyrir margt löngu að það myndi ég ekki gera nema þá kannski ef ég yrði milljónamæringur .
En ég hugsa að ég myndi segja já ef tækifærið byðist .
Er fjölmiðlabakterían fjölskyldusjúkdómur ? Hahaha , það má kannski segja það en einhvers staðar segir nú að það læri börnin sem fyrir þeim er haft og kannski er það þess vegna sem fólk fetar oft í fótspor foreldra sinna .
Og kannski má segja að þetta sé sjúkdómur því það er óskaplega erfitt að losna við þessa bakteríu og engin lyf til við henni , enda myndi ég nú ekkert vilja það heldur .
