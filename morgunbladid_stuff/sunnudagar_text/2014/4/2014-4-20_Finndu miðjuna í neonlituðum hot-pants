Uppáhaldskristilega hátíðin mín er að ganga í garð – sjálfir páskarnir .
Ólíkt jólunum þá koma páskarnir alltaf notalega á óvart enda gerir fólk almennt engar sérstakar kröfur til páskanna .
Það er ekki með væntingar um að fá eitthvað sjúklega dýrt og fínt frá ástinni og heimilið þarf ekki að vera fullkomið .
Flestir sætta sig við eina grein í vasa með nokkrum vesælum eggjum á og í versta falli nokkrar páskaliljur á stangli .
Ég veit ekki um neinn sem dressar sig sérstaklega upp fyrir páskana , lætur klippa fjölskylduna , kaupir páskagjafir eða er búinn að ákveða það með margra vikna fyrirvara hvað matreitt verður .
Nema náttúrlega hinir ofurskipulögðu sem borða alltaf það sama á páskadag og annan í páskum .
Páskarnir eru tími til að njóta , vera afslappaður og svo væri ekki verra ef maður myndi finna miðjuna ...
( svona í eitt skipti fyrir öll ) .
Eftir sérlega mikla vinnutörn sé ég það í hillingum að slappa af , gera ekkert heldur vera svolítið eins og 12 ára .
Í eigin heimi og áhyggjulaus .
Á einhverjum tímapunkti í þarsíðustu viku var ég orðin svo stressuð út af vinnu ( og kaótísku einkalífi ) að ég var komin með öran hjartslátt .
Þegar ég ræddi það við móðursystur mína sagði hún að ég yrði að finna leið til að slaka á og sagði svo : " Þú veist að fólk fær enga aðvörun þegar það fer yfir um .
Það getur bara snappað allt í einu .
" Það var því allt sett á fullt við að reyna að slappa af , tæma hugann , leggja gerviþarfir til hliðar og einbeita sér að andardrættinum – anda inn – anda út .
Eftir þrotlausa vinnu í að reyna að slaka á verð ég að játa að núllstillingin gengur ágætlega en ég hef örlitlar áhyggjur af einu .
Það sem raskar áætluninni um að finna miðjuna er spenningur einkasonanna tveggja fyrir páskunum .
Monsurnar tvær ( synir mínir ) eru sérstaklega búnar að óska eftir því að fá risavaxin páskaegg og þeir vilja leita að þeim .
Það eina sem ég hef gert fyrir þessa páska , fyrir utan náttúrlega að kaupa í matinn , er að fjárfesta í gulum skrifstofumiðum sem dreift verður um húsið í hinum ógurlega ratleik sem mun teygja anga sína yfir á lóð nágrannans og ég veit ekki hvað .
Þessi ratleikur er svolítið að eyðileggja fyrir mér leitina að miðjunni því ef ég þekki mína menn þá verður sá yngri vaknaður fyrir klukkan sjö á páskadag í geðveiku stuði .
Hann mun því drösla langþreyttri móður sinni á fætur sem mun að öllum líkindum vera hálfvönkuð í leitinni ógurlegu að súkkulaðieggjunum .
Ef monsurnar finna eggin , verða þau svo borðuð uppi í hvítu rúmfötunum mínum sem munu láta verulega á sjá eftir þessa aðför ...
sem veldur smá spennu .
Kraftlyftingaþjálfarinn minn spurði mig í vikunni hvort ég ætlaði nokkuð að fá mér páskaegg .
Ég horfði á hann með undrunarsvip og sagðist að sjálfsögðu ætla að fá mér .
Í lífinu skiptir nefnilega mjög miklu máli að hafa góða stemningu í forgrunni og það að borða páskaegg uppi í rúmi á páskadag er liður í því .
Þótt páskaegg séu kannski ekki það alhollasta sem hægt er að borða hef ég enga trú á að smá súkkulaði fari með mig í gröfina og ég muni hljóta varanlega skaða af .
Þar sem páskanna verður notið í Reykjavík City finnst mér mikilvægt að það komi fram að klæðnaður hátíðarinnar hefur nú þegar verið valinn .
Um er að ræða neonlitaðar " hot-pants " , hlýrabol og hlébarðasokka .
Í þessum klæðnaði er mjög gott að liggja undir sæng og horfa á sjónvarpið og svo þrengir dressið ekki að þegar búið er að offylla magann af harðri fitu ...
Stundum er bara nauðsynlegt að klæða sig eftir veðri , vindum og aðstæðum innandyra .
martamaria@mbl.is 