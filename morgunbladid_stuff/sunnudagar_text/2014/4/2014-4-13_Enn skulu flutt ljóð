Hin svokölluðu skáld , er yfirskrift ljóðadagskrár sem tíu skáld standa fyrir í stóra salnum í Háskólabíói í dag og hefst kl. 14.00 .
" Það er mjög ódulbúið hjá okkur hvernig þetta kallast á við Listaskáldin vondu , " segir Bjarki Karlsson , sem fékk hugmyndina og ákvað að hóa saman hópi skálda .
Hópinn má sjá hér til hægri og kynnir verður Sigurður Karlsson , leikari og þýðandi , sem gegndi sama embætti þegar hópurinn sem kallaði sig Listaskáldin vondu kom fram á sama stað 1976 ! " Eitt þeirra flutti ljóð við tónlist og eitt þeirra var reyndara og viðurkenndara en hin á þessum tíma .
Hjá okkur flytur Aðalsteinn Svanur ljóð sín við eigin undirleik en Þórunn Erlu Valdimarsdóttir er fulltrúi hinna viðurkenndu , " segir í tilkynningu frá Hinum svokölluðu skáldum .
Á heimasíðu hinna svokölluðu á Facebook segir m.a. : " Við , Hin svokölluðu skáld , föllum hvorki undir aðferðir listaskáldanna né erum í uppreisn gegn þeim .
Það sem einkennir okkur er að við yrkjum á bundnu máli .
Stuðlum allt og rímum flest .
Erum sem sagt hvorki atómskáld né póstmódernistar ( Þórunn hefur reyndar fyllt þann flokk en nú kveður við nýjan tón hjá henni .
) " Þegar skáldahópurinn tók sig til 1976 og kom fram var spurt , á blaðamannafundi þar sem viðburðurinn var kynntur , hvers vegna þau hefðu valið sér þetta nafn : Listaskáldin vondu .
Varð Megas til svars , og sagði að þeim hefði verið bent á , að listaskáldin góðu sé aðeins notað yfir látin skáld , " en við erum öll ofanjarðar ! Orðið vondur í þessu tilfelli getur þýtt allt nema ófriður ! " var haft eftir Megasi .
