Persónuleikaraskanir njóta æ meiri vinsælda í sjónvarpi og hlutur leikinna karaktera með frávik verður sífellt stærri í vinsælum þáttum , austan sem vestan Atlantsála .
Frávikið getur verið af ýmsum toga , svo sem Asperger-heilkennið , Tourette-heilkennið , geðhvörf og siðblinda .
Ætli þessi tíska sé til þess fallin að auka skilning almennings á þessum kvillum ? Orri Páll Ormarsson orri@mbl.is Fáar persónur hafa heillað þessa þjóð jafn rækilega í sjónvarpi á síðustu árum og Saga Norén , rannsóknarlögreglukona í Málmey , en af afrekum hennar er hermt í hinum vinsælu spennuþáttum Brúnni .
Saga er sannkölluð hetja og töffari af Guðs náð .
Fátt bítur á henni enda ásetningurinn einlægur : Að koma brotamönnum bak við lás og slá .
Gildir þá einu hvort hún er tengd þeim tilfinningalegum böndum eður ei .
Enginn vafi leikur á því að Saga er fær í sínu fagi , séní myndu einhverjir segja .
Hitt greinir hana þó frá hetjum sem framfylgt hafa lögum og reglum á skjánum gegnum árin , svo sem Derrick , Kojak og Hunter , að þegar kemur að mannlegum samskiptum er Saga gjörsamlega úti á túni .
Það er ekki hennar svið .
Ýmsum þótti Frank gamli Columbo sérlundaður á sinni tíð en hann kemst ekki með tærnar þar sem Saga hefur hælana .
Í þáttunum hefur ekki verið rætt um greiningu á fráviki Sögu í samfélagi okkar mannanna , alltént ekki til þessa , en margir hafa gert því skóna að hún sé með Asperger-heilkennið .
Leikkonan , Sofia Helin , hefur til að mynda viðurkennt að hún hafi stúderað heilkennið vel og vandlega meðan hún bjó sig undir hlutverkið .
Höfuðeinkenni Asperger-heilkennis er skortur á hæfni til gagnkvæmra félagslegra samskipta .
Einstaklingana virðist skorta það sem kalla mætti félagslegt innsæi .
Þeir eiga erfitt með að skilja samskipti sem ekki felast í orðum heldur svipbrigðum , augnaráði , bendingum og líkamsstöðu .
Það vefst einnig fyrir þeim að setja sig í spor annarra og að gefa öðrum hlutdeild í eigin tilfinningum .
Þeim gengur illa að eignast vini og sérstaða þeirra getur meðal annars valdið því að þeir verði frekar en aðrir fyrir stríðni , einelti og öðru neikvæðu viðmóti , að því er fram kemur á Vísindavefnum .
Þröng og afmörkuð áhugasvið Asperger-heilkennið er tengt einhverfu , sumir segja vægari birtingarmynd hennar .
Þeir sem greinast með Asperger-heilkenni hafa eðlilega greind og eðlilega tjáningargetu og það aðgreinir þá frá þeim sem greinast með einhverfu .
Þeir geta þó átt í erfiðleikum með að mynda félagsleg tengsl og sýnt áráttukennda hegðun , haft þröng og afmörkuð áhugasvið og haft mikla þörf fyrir stöðugleika , líkt og einhverfir .
Saga Norén er ekki ein á báti í sjónvarpi þessi misserin , ýmsir karakterar eru henni andlega skyldir .
Má þar nefna eðlisfræðinginn dr. Sheldon Cooper í bandarísku gamanþáttunum Big Bang Theory .
Þar er á ferðinni kostulegt eintak af manni , belgfullt af sérvisku sem rímar um margt við Asperger .
Auk skorts á félagslegu innsæi er dr. Cooper illa haldinn af oflæti , skrúðmælgi og sýklafóbíu .
Fer allur í keng neyðist hann til að snerta aðra manneskju .
Handritshöfundar Big Bang Theory hafa farið sömu leið og handritshöfundar Brúarinnar , það er að segja ekki í svo mörgum orðum að dr. Cooper sé með Asperger .
Þvert á móti hefur komið fram að hann hafi aldrei fengið þá greiningu .
Leikarinn , Jim Parsons , hefur líka lýst því yfir í ýmsum viðtölum að hann hafi sökkt sér á kaf í heilkennið meðan hann bjó sig undir hlutverkið .
Dr. Cooper á sér jafnoka í öðrum doktor , Spencer Reid , í bandarísku glæpaþáttunum Criminal Minds sem lengi hafa verið sýndir hér á landi .
Báðir eru þeir með greindarvístölu upp á 187 ( meðalmaðurinn er með 100 ) .
Dr. Reid er líka undrabarn með hvorki fleiri né færri en þrjár doktorsgráður og getur lesið 20.000 orð á mínútu .
Maðurinn er í raun gangandi uppflettirit .
Dr. Reid er ekki eins kómískur karakter og dr. Cooper , enda þættirnir af alvarlegri toga , og skömminni flinkari í mannlegum samskiptum .
Margt bendir þó til þess að hann sé hið minnsta með aðkenningu að Asperger .
Fólk tengir gjarnan snilligáfu , af því tagi sem doktorar þessir búa að , við einhverfu og Asperger en staðreyndin er sú að slíkt er afar sjaldgæft hjá fólki á því rófi .
Mögulega villir Raymond gamli Babbitt um fyrir fólki .
Sjálfur Regnmaðurinn sem gat talið tannstöngla um leið og ílátið undan þeim skall á gólfinu .
Þriðji doktorinn sem sýnir ítrekað aspergerslega hegðun er réttarlæknirinn Temperence Brennan í bandarísku glæpaþáttunum Bones .
" Bones " , eins og hún er gjarnan kölluð , er afburðasnjöll í sínu starfi , eins og Saga Norén , en á erfitt uppdráttar í mannlegum samskiptum .
Félagslegur áhugi hennar er af skornum skammti og kaldhæðni er henni framandi .
Þá brýst hlýja hennar í garð sinna nánustu oft fram með óvenjulegum hætti .
Dæmigerður Asperger .
Blóðfælinn skurðlæknir Annar læknir , Martin Ellingham , í breska gamandramanu Doc Martin á líka erfitt uppdráttar í mannlegum samskiptum og kemur ósjaldan við kaunin á íbúum í fásinninu í Portwenn á Cornwallskaga .
Enn eitt Asperger-dæmið myndu margir segja .
Nema maðurinn sé bara svona mikill dóni að upplagi .
Þess utan er alltaf gaman að skurðlæknum með blóðfælni .
Annar geðvondur karakter í sjónvarpi er auðvitað Georg Bjarnfreðarson , sem allir Íslendingar þekkja úr Vakta-seríunum vinsælu .
Ekki er ólíklegt að sá ágæti og hámenntaði maður hafi verið á Asperger-rófi .
Þess má til fróðleiks geta að Asperger-heilkennið mun vera fimm til tíu sinnum algengara meðal karla en kvenna .
Öfugt við Sögu og doktorana var lögmaðurinn eitursnjalli Jerry Espenson í Boston sáluga Legal greindur með Asperger-heilkennið .
Óborganlegum þáttum sem runnu sitt skeið fyrir nokkrum árum .
Ýmsum , sem til þekkja , þótti sú birtingarmynd þó býsna ýkt og murrið og hoppið sem Espenson greip gjarnan til ætti meira skylt við Tourette-heilkennið .
Er leið á Boston Legal fékk Espenson meira að segja þau tíðindi að hann væri með Tourette .
Aspergerinn var þó klárlega til staðar , eins og óöryggi og þráhyggja Espensons vitnuðu um .
Um tíma vann hann bug á því öllu með þeim einfalda hætti að stinga upp í sig sígarettu úr tré .
Þá óð kappinn á súðum , eins og ýtt hefði verið á takka .
Espenson var rómantískur að eðlisfari en þar sem fötlun hans gerði honum svo að segja ómögulegt að nálgast hitt kynið brá hann á það ráð að kaupa sér uppblásna dúkku , í fullri stærð .
Fór um tíma ekki út úr húsi án hennar .
Þegar einhver " pervert " spurði okkar mann út í kynlífið með þeirri uppblásnu brást hann vondur við .
Hann bæri alltof mikla virðingu fyrir henni til að stunda slíkt athæfi .
Og hananú ! Lækningarmáttur Poughkeepsie Framleiðandi Boston Legal , David E. Kelley , virðist raunar hafa sérstakt dálæti á Tourette en í öðru lagadrama sem hann lét gera , Ally McBeal , kom við sögu karakter , Melanie West , sem var með heilkennið á háu stigi .
Hljóðaði í tíma og ótíma upp yfir sig , ástmanni sínum , John " Kexinu " Cage , til hrellingar .
Hann var viðkvæmur maður og taugaveiklaður , Kexið .
Mögulega var hann þó frekar úr hófi fram sérvitur en með Asperger .
Ógleymanlegt hvernig hann læknaði eigið stam , þegar það tróð sér fram , með einu orði – " Poughkeepsie " .
Frávikin voru fleiri í Boston Legal .
Þannig glímdi aðalsöguhetjan , hinn ósigrandi lögmaður Denny Crane , augljóslega við Alzheimers-sjúkdóminn .
Hann var þó aldrei nefndur á nafn , Crane var þvert á móti sannfærður um að hann væri sýktur af kúariðu .
Stórkostleg persóna Denny Crane og líklega sú merkasta í gjörvallri sjónvarpssögunni .
Hann og Kunta Kinte .
Stöðug innri barátta Það er ekki nýlunda að geðhvörf komi fyrir í sjónvarpsþáttum en hitt er sjaldgæfara að aðalsöguhetjur glími við veikindi af því tagi , svo sem Carrie Mathison í hinum margverðlaunuðu bandarísku spennuþáttum Homeland .
Mathison er afburðasnjall greinandi hjá bandarísku leyniþjónustunni , CIA , með sérþekkingu á Mið-Austurlöndum .
Hún er um tíma í innsta hring stofnunarinnar en undan henni fjarar þegar yfirmennirnir komast að raun um að hún glímir við geðhvörf .
Því hafði henni tekist að leyna um langt skeið .
Samt þurfa þeir að kyngja stoltinu og kveðja hana aftur á vettvang vegna sérþekkingar hennar á afar flóknu máli .
Geðhvörf einkennast af mislöngum tímabilum með þunglyndi eða örlyndi ( maníu ) .
Á þessum sjúkdómstímabilum getur sjúklingurinn verið sturlaður , þ.e.a.s. að raunveruleikaskyn hans er brenglað .
Fjöldi sjúkdómstímabila er breytilegur frá einni persónu til annarrar , nokkrar fá aðeins eitt tímabil aðrar fleiri .
Á milli veikindatímabila er viðkomandi í raun heilbrigður , að því er fram kemur á vefnum doktor.is .
Loksins talað opinskátt Handritshöfundar Homeland sökktu sér í rannsóknir á sjúkdómnum , ræddu við geðhvarfasjúklinga og sóttu upplýsingar í bók Kay Redfield Jamison , An Unquiet Mind , sem oft er nefnd " biblía geðhvarfanna " .
Jamison er klínískur sálfræðingur sem sjálf hefur átt í höggi við geðhvörf .
Túlkun Claire Danes á Carrie Mathison hefur vakið mikla athygli og án efa breytt skilningi og sýn margra á geðhvörf .
Þannig skrifaði Jamie Stiem , geðhvarfasjúklingur og systir eins handritshöfunda Homeland , Meredith Stiem , eftirfarandi í New York Times : " Það var sársaukafull staðfesting á hæfileikum systur minnar að atriði sem hafa ef til vill ekki haft mikil áhrif á aðra áhorfendur kölluðu fram tár hjá mér .
Samt sem áður er ég sannfærð um að aðstandendur þáttarins , handritshöfundar , framleiðendur og fröken Danes hafa gert almenningi mikinn greiða : Mögulega þýða viðtökur þáttarins , sem hafa verið glimrandi , að Bandaríkjamenn geta loksins talað opinskátt um geðhvörf .
" Yfigefur börn sín sex Geðhvörf eru einnig í forgrunni í öðrum vinsælum bandarískum þætti , gamandramanu Shameless .
Karakterinn , Monica Gallagher , er að vísu ekki í aðalhlutverki en veikindi hennar hafa djúpstæð áhrif á eiginmann hennar og börnin sex .
Geðhvörfin og alkóhólisminn , sem frú Gallagher glímir einnig við , gera það að verkum að hún getur ekki sinnt þeim .
Það er átakanlegt þegar hún reynar að gera bót og betrun , snýr aftur heim – eldhress .
Fer eins og hvirfilbylur um heimilið og nálægar verslanamiðstöðvar í örlyndinu – ólyfjuð .
En það sem fer upp kemur niður líka og aumingja frú Gallagher magalendir í þunglyndinu .
Endar með því að skera sig á púls í miðri þakkargjörðarmáltíðinni – fyrir framan börnin sex .
Höfundar Shameless hafa hlotið mikið lof fyrir meðhöndlun sína á geðhvörfunum .
" Partur af Monicu þráir að breytast og vera til staðar fyrir börnin sín , " segir handritshöfundurinn og framleiðandinn Ethan Frankel .
" En hún vill líka gera aðra hluti , án þess að vera dofin af lyfjum .
Þetta er stöðug innri barátta .
" Frank , er það ekki einlægni ? Siðblinda hefur áður sést í sjónvarpi en sjaldan með eins grímulausum hætti og í tveimur bandarískum þáttum , sem njóta mikillar lýðhylli um þessar mundir , stjórnmálasápunni House of Cards og gamandramanu Shameless .
Aðalpersónurnar , sem heita báðar Frank ( ætli það sé tilviljun ? ) , hafa löngu tapað baráttu sinni við sjálfhverfuna og þekkja engin takmörk þegar kemur að því að fá sínu framgengt .
Frank Gallagher í Shameless getur að vísu skýlt sér bak við ólæknandi alkóhólismann en Frank Underwood í House of Cards er einfaldlega illur að upplagi .
Joð gamli Err er eins og kórdrengur við hliðina á honum .
Völd eru Underwood allt og til að öðlast þau lætur hann einskis ófreistað , líf annarra eru eins og hver önnur skiptimynt í því samhengi .
Ófögur mynd er þarna dregin upp af bandarísku stjórnmálalífi en upprunalega útgáfan er raunar bresk .
Sama máli gegnir um Shameless .
Hvers vegna að frumskapa ef hægt er að stela og stæla efni sem þegar hefur sannað ágæti sitt ? Það sem einkennir siðblinda einstaklinga er að þeir virðast ekki hafa samvisku og geta þar af leiðandi ekki fundið fyrir sektarkennd , auk þess sem þeir eru ófærir um að setja sig í spor annarra .
Siðblindir eru oft heillandi á yfirborðinu og vel gefnir .
Þeir eru ekki haldnir ranghugmyndum né hugsa órökrétt líkt og þeir sem þjást af geðröskunum gera .
Siðblindir eru alla jafna í góðu andlegu jafnvægi .
Umrenningurinn umborinn Frank Underwood er dyggilega studdur af eiginkonu sinni , ellegar vitorðsmanni , Claire , sem hefur síst fallegri sál að geyma .
Oft er flagð undir fögru skinni .
Frank Underwood situr sperrtur á stóli varaforseta Bandaríkjanna en nafni hans Gallagher er umrenningur .
Sefur gjarnan úr sér í næsta skafli .
Hann svífst einskis til að komast yfir bætur eða aðra aðgengilega aura og tilgangurinn er aðeins einn – að svala sárum þorstanum .
Gallagher er mun sympatískari karakter en Underwood enda fárveikur af hinum ömurlega sjúkdómi alkóhólisma .
Áhorfendur geta á köflum ekki annað en stolist til að halda með honum .
Eins og Joð Err í gamla daga .
Öll illmenni eiga sér nefnilega viðkvæmari hlið .
Öll nema Frank Underwood .
