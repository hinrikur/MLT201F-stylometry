Bræðrabörnin Anna Sigrún Gunnarsdóttir og Ævar Sveinn Sveinsson eiga keimlíka lífsreynslu að baki .
Hafa bæði fallið fram af háhýsum niður á steypta stétt .
Hann fjórtán metra en hún tólf og hálfan metra .
Þau mölbrotnuðu bæði en Anna Sigrún , sem slasaðist 2005 , náði fljótt fullri heilsu , og Ævar , sem féll fyrir tveimur mánuðum , er staðráðinn í að komast aftur á fætur , halda áfram að smíða og keppa í mótókrossi .
Bæði tóku þau áfallinu af æðruleysi .
Texti : Orri Páll Ormarsson orri@mbl.is Myndir : Ómar Óskarsson omar@mbl.is Ævar Sveinn Sveinsson er að ljúka æfingum dagsins þegar sendinefnd frá Morgunblaðinu ber að garði .
Sjúkraþjálfarinn hjálpar honum að vippa sér af bekknum og yfir í hjólastólinn .
" Við ætlum að gera þetta á mettíma , er það ekki ? " segir Ævar og á þar við endurhæfinguna .
" Ég er alla vega búinn að strengja þess heit að raka mig ekki fyrr en ég geng héðan út .
Að vísu var ég í hálfgerðu lyfjamóki vegna verkjanna þegar ég gerði það en til allrar hamingju er ég með sæmilega skeggrót .
Það hefði verið mjög vandræðalegt væru þetta bara einhverjar tjásur .
" Hann strýkur loðinn vangann .
Ævar , sem er 24 ára gamall , gæti ekki haft betri hvatningu fyrir framan sig , en frænka hans , hin fjórtán ára gamla Anna Sigrún Gunnarsdóttir , er komin í heimsókn .
Svo ótrúlega vill til að hún lenti í sambærilegu slysi fyrir níu árum og náði fullum bata .
Bæði féllu þau niður af háhýsum .
Ævar , sem er smiður , um fjórtán metra niður af nýbyggingu , og Anna Sigrún einhverja ellefu til tólf metra niður af svölum fjölbýlishúss .
Mölbrotnuðu bæði en sluppu eigi að síður ótrúlega vel .
Gestkvæmt er þetta eftirmiðdegi á Grensásdeildinni en móðir Ævars , Sigríður Kristjánsdóttir , er á förum .
Hún fylgist með ljósmyndatökunni en kyssir svo son sinn bless .
" Jæja , drengur , vertu nú almennilegur í þessu viðtali og láttu ekki hafa einhverja vitleysu eftir þér ! " Hann glottir .
Ævar hefur vakið athygli fyrir glaðværð , æðruleysi og uppbyggilegt viðhorf á Grensásdeildinni og ekki fer milli mála að hann er vel liðinn , bæði hjá starfsmönnum og fólkinu sem er í endurhæfingu .
Fumlaus viðbrögð á slysstað Anna Sigrún var aðeins fimm ára þegar hún féll fram af svölunum á heimili sínu sem er á fjórðu hæð í blokk .
Svalahurðin var læst en samt komst Anna Sigrún út og prílaði yfir handriðið með þessum afleiðingum .
Móðir hennar áttaði sig strax á því hvað hafði gerst og þaut niður .
Sjúkrabíllinn var kominn innan þriggja mínútna .
Foreldrar Önnu Sigrúnar , Steinunn I. Stefánsdóttir og Gunnar Ævarsson , sem eiga aðild að viðtalinu , eru ekki í vafa um að fumlaus viðbrögð á slysstað hafi bjargað lífi dóttur þeirra .
Sama máli gegnir um Ævar sem féll þegar planki gaf sig á fimmtu hæð í nýbyggingunni sem hann vann við .
Hann segir vinnufélaga sína hafa hringt undir eins á sjúkrabíl og hlúð að sér þangað til hann kom .
Hvorugt þeirra missti meðvitund , sem verður að teljast með ólíkindum .
" Þau rifu bara kjaft við læknana , " segir Steinunn í léttum dúr .
" Ég hefði viljað missa meðvitund , " segir Ævar .
" Vinnufélagarnir stukku strax á mig og ég sá á þeim að þetta var alvarlegt .
Mjög alvarlegt .
Um leið og sjúkrabíllinn kom byrjuðu menn að dæla morfíni í mig .
Ég man lítið eftir það .
" Ævar man samt vel eftir fallinu .
" Þetta gerðist mjög hratt en í minningunni er það sem heil eilífð .
Ég gerði mér grein fyrir því hvað hafði gerst og hvað ég átti í vændum .
Taldi hæðirnar meðan ég féll .
Ég var með kranafjarstýringu í hendinni og hélt dauðahaldi í hana .
Það sá ekki á henni eftir fallið .
" Gunnar hleypir brúnum .
" Þú hefur ætlað að bjarga henni ? " " Já .
Og það tókst .
" Hann brosir .
Var fjögur tonn við lendingu Ævar er ekki í vafa um að þjálfunin í mótókrossinu , sem hann hefur stundað um árabil , hafi komið að gagni .
" Maður lendir í yfirstökki nokkrum sinnum á sumri , það er stekkur of langt .
Þá er mikilvægt að bregðast hratt við , lendingin getur orðið svo hörð .
Ég hef fótbrotið mig þannig .
" Anna Sigrún man ekki eftir sínu slysi en hlustar andaktug á frænda sinn .
Hann gæti allt eins verið að lýsa hennar reynslu .
Hún lenti á hliðinni sem foreldrar hennar segja hafa verið mikla gæfu vegna þess hvað hún var lítil og létt .
Ævar lenti á hinn bóginn á fótunum sem bjargaði honum .
" Ég var 85 kíló , með hjálm , í kuldagalla , með þunga svuntu og í skóm með stáltá .
Hefði ég lent á hliðinni værum við ekki að spjalla saman núna , " fullyrðir hann .
Gunnar og Steinunn kinka kolli .
" Hefði þetta verið öfugt , hún lent á fótunum og hann á hliðinni hefði farið miklu verr , " segir Gunnar .
Vinur Ævars reiknaði út fyrir hann að hraðinn í fallinu hefði líklega verið 45 km á klukkustund og eigin þungi , þegar hann lenti , fimmtíufaldur .
" Það þýðir að þú hefur verið rúmlega fjögur tonn við lendingu , " segir Gunnar .
" Ágætt að losna við eitthvað af því ! " Þeir hlæja .
Áþekkir áverkar Frændsystkinin fóru bæði í langar og strangar aðgerðir eftir slysin .
Anna Sigrún mjaðmagrindarbrotnaði á tveimur stöðum , spjaldhryggurinn í bakinu brotnaði og vinstri lærleggur , lungun mörðust og gat kom á annað lungað , auk þess sem hún brákaði kinnbein .
Ævar mjaðmagrindarbrotnaði , báðir ökklarnir brotnuðu , þrír hryggjarliðir , rófubeinið og spjaldhryggurinn var illa farinn .
Að auki hlaut hann mar á mænu sem gert er ráð fyrir að gangi til baka .
Bæði lágu þau á gjörgæslu fyrst eftir aðgerðirnar og voru um tíma í lífshættu .
" Þá hefur nú eflaust verið betra að vera í mínum sporum en hinna sem biðu í ofvæni eftir fréttum .
Það er mikið álag , " segir Ævar .
Anna Sigrún hafði lært " tákn með tali " á leikskólanum sínum , Múlaborg , og þegar hún vaknaði eftir aðgerðina notaði hún það til að tjá sig .
Bað fyrst um að rörið , sem þrætt var niður í barkann , yrði fjarlægt .
" Síðan táknaði hún nafnið sitt og orðið " lasin " en líka " sterk " og að hún ætlaði að ganga aftur .
Það var okkur foreldrunum mikil huggun og hvatning , " segir Steinunn .
Ævar var líka með rör í kokinu og unnusta hans , Halldís Sævarsdóttir , hafði miklar áhyggjur af því þegar hann var að vakna vegna þess að Ævari er alla jafna mjög illa við aðskotahluti í kokinu .
" Það er mín versta martröð og hún hafði miklar áhyggjur af því að ég myndi brjálast þegar ég fyndi fyrir rörinu .
Sem betur fer gerðist það ekki , " segir Ævar .
Síminn stoppaði ekki Anna Sigrún lá í nokkrar vikur á spítala en man afskaplega lítið eftir þeirri dvöl .
" Ég man þegar leikskólinn minn kom í heimsókn og hvað bjallan til að hringja á aðstoð veitti mér mikið öryggi .
Pabbi gleymdi einu sinni að rétta mér hana þegar hann fór fram og ég fór að hágráta , " rifjar hún upp .
Hermt var af báðum slysum í fjölmiðlum og báðar fjölskyldur fundu fyrir miklum áhuga og hluttekningu .
" Það stoppaði ekki hjá mér síminn sem endaði með því að bróðir minn tók að sér að vera blaðafulltrúi og uppfæra fréttir af líðan minni á Facebook , " segir Ævar .
Það ágæta samskiptaform var ekki komið til sögunnar þegar Anna Sigrún slasaðist .
Stórfjölskyldan hefur staðið þétt saman í þessum raunum .
Sigríður Kristjánsdóttir og Sveinn Ævarsson , foreldrar Ævars , stóðu við bakið á Gunnari og Steinunni þegar Anna Sigrún slasaðist og nú hefur þetta snúist við .
" Við lágum reyndar bæði í flensu þegar Ævar slasaðist og máttum ekki koma á spítalann fyrr en nokkrum dögum síðar .
Það var mjög erfitt .
En til allrar hamingju fór þetta betur en á horfðist , " segir Steinunn .
Ævar man vel eftir óhappi frænku sinnar en minnist þess ekki að hafa heimsótt hana á spítalann .
" Ætli foreldrar mínir hafi ekki viljað vernda mig .
Ég var bara fimmtán ára , " segir hann .
Ómetanlegur stuðningur Steinunn og Gunnar segja stuðninginn sem þau fengu á sínum tíma hafa verið ómetanlegan , bæði móralskt og fjárhagslega .
Safnað var fyrir Önnu Sigrúnu og bláókunnugt fólk lagði gjörva hönd á plóginn .
Þá komu bænahópar saman .
Ævar hefur sömu sögu að segja .
" Mótókrossfólk er ótrúlega samheldið og vélhjólaklúbburinn Vík efndi til söfnunar fyrir mig .
Það söfnuðust 350 þúsund krónur .
Við það bætast styrkir frá fyrirtækjum , ÞG verktökum , Kjarnavörum hf. og Grófinni , viðskiptaþróun .
Samtals eru þetta 470 þúsund krónur .
Munar um minna .
Þá færðu vinnufélagar mínir mér glænýja Playstation-tölvu til að stytta mér stundir .
Ég er öllu þessu fólki afar þakklátur .
" Hann segir slysið í raun hafa breytt sýn sinni á náungann .
" Hér áður hafði ég stundum efasemdir um fólk , að því gengi gott til .
Ég efast ekki lengur .
Fólk er í grunninn gott .
" Sömu læknar komu að hluta að aðgerðum og umönnun þeirra beggja og Ævar tekur undir með Steinunni og Gunnari þegar þau segja þá hafa unnið þrekvirki .
" Læknunum verður seint fullþakkað .
Íslenskir læknar og hjúkrunarfólk búa yfir ótrúlegri þekkingu og færni , " segir Steinunn .
Ævar ber starfsfólkinu á Grensásdeildinni líka afar vel söguna .
" Þetta eru snillingar sem vinna ótrúlegt starf við erfiðar aðstæður .
Húsnæðið hérna er í niðurníðslu .
Það tók mig , smiðinn , ekki langan tíma að átta mig á því .
Það er svívirðilegt að starfseminni hér skuli vera haldið gangandi með gjöfum frá fyrirtækjum og einkaaðilum .
Hvar er íslenska ríkið ? Edda Heiðrún Backman stóð fyrir síðustu söfnun og fékk miklu áorkað .
Ég átti langt samtal við hana um daginn .
Þvílíkur nagli , þvílík manneskja ! " Endurhæfing Önnu Sigrúnar gekk vonum framar og enginn varanlegur skaði hlaust af fallinu .
Hún minnist þess þó að hafa verið ofboðslega þollítil þegar hún byrjaði að ganga aftur .
" Einmitt , " segir Ævar .
" Þolið er alveg rosalega fljótt að fara þegar maður liggur rúmfastur .
Maður mæðist við minnstu áreynslu .
Þess vegna legg ég kapp á að byggja upp vöðvana áður en ég stíg í fæturna aftur .
" Eins og Ned Flanders Hann var í mjög góðu alhliða formi .
" Ég var eins og Ned Flanders í Simpsons-þáttunum .
Það sást ekki á mér fyrr en ég reif mig úr að ofan .
" Hann hlær .
" Það var þó aldrei nein útlitsdýrkun fólgin í því .
Ég vildi bara þjálfa líkama minn til þess að hann þyldi allt .
Ég hef lengi misboðið líkama mínum .
Brunaði til dæmis oft beint á mótókrossæfingu eftir tíu tíma vinnudag .
Ég hefði örugglega getað hlaupið maraþon eftir tveggja vikna undirbúning .
Ætli þetta hafi ekki orðið mér til lífs .
" Anna Sigrún hafði verið í ungbarnasundi og foreldrar hennar eru ekki í vafa um að það hafi hjálpað henni í sínum hremmingum .
" Hún var með mjög góð lungu , " segir Steinunn .
Anna Sigrún hefur lítið verið í íþróttum en byrjaði þó nýverið í badminton .
Líst ágætlega á það .
Meiri tími fer í tónlist og lærdóminn .
" Ég var aldrei mikið fyrir námið og bókina , " upplýsir Ævar sposkur .
" Ég er ekki greindur ofvirkur en hlýt samt að vera það .
Manni var innprentaður dugnaður og vinna frá blautu barnsbeini .
Ef þú vinnur ekki , eignastu aldrei peninga , er pabbi vanur að segja .
" Hann þagnar , stutta stund .
" Annars er lífið bara andskotans vinna , " heldur hann áfram .
" Hvort sem það er vinna , skóli , íþróttir eða bara sambandið við konuna .
" Gunnar kinkar kolli .
" Einmitt það .
Kannski þú farir bara í heimspeki þegar þú losnar héðan út .
Þú ert að verða svo djúpur að maður þarfnast útskýringa .
" Þeir skellihlæja .
" Tja , maður hefur alla vega nægan tíma til að velta lífinu og tilverunni fyrir sér þegar maður er læstur niður í rúmi með sínum hugsunum .
Fyrir örgeðja mann eins og mig er það ekki auðvelt .
Ég var einu sinni atvinnulaus í mánuð og var að ganga af göflunum .
Síðan er þetta lagt á mig , " segir Ævar og hristir höfuðið .
Dagarnir lengi að líða Það er baráttuhugur í honum núna en andleg líðan hefur sveiflast upp og niður síðustu tvo mánuði .
" Dagarnir geta verið lengi að líða .
Ég er enginn bókaormur og fékk fljótt leiða á því að glápa á sjónvarpið .
Núna er Playstation-tölvan komin og með henni get ég sett mér markmið enda þótt ég sé alfarið á móti því að fólk , sérstaklega börn , hangi í tölvunni .
Þau eiga að vera úti að meiða sig – eins og ég .
" Hann glottir .
Anna Sigrún kveðst ekki hugsa mikið um sitt slys .
" Samt er það í gagnabankanum í heilanum á mér .
Slysið er meira staðreynd en minning .
Eins og að Everest er stærsta fjall í heimi , " segir hún .
Fjölskyldan býr ennþá á sama stað – en búið er að hækka handriðið á svölunum .
" Maður flýr ekki raunveruleikann , " segir Steinunn .
" Við sáum enga ástæðu til að flytja .
Okkar mottó er það að ekki sé meira á mann lagt en maður þolir .
Ég viðurkenni þó að þetta er heldur mikið af því góða .
" Anna Sigrún kveðst ekki vera lofthrædd í dag , nema þegar hún er á ferð .
Henni finnst ekkert mál að horfa niður af háum byggingum .
Ævar var lofthrætt barn en tókst að vinna bug á því .
" Ég veit ekki hvað verður eftir þetta .
Það verður bara að koma í ljós .
" Læt ekki ótta stöðva mig ! Spurður um framtíðina kveðst hann ætla aftur í smíðar og mótókross – ef líkaminn leyfir .
" Ég læt hvorki ótta né kvíða stöðva mig .
Þetta var bara slys , enginn glannaskapur .
Hins vegar má vel vera að ég hugsi aðeins betur um mig framvegis .
Ég hef nefnilega áttað mig á því að ég er ekki bara hérna fyrir mig – heldur aðra líka .
Það er ekki sjálfgefið að maður fái annað tækifæri í þessu lífi .
" Anna Sigrún og Ævar eru ekki einu fjölskyldumeðlimirnir sem hafa slasast illa eftir hátt fall .
Þegar Sveinn Ævarsson , faðir Ævars , var ellefu eða tólf ára féll hann átta metra niður á gólf , er hann var að leik í iðnaðarhúsnæði .
Hann slasaðist ekki nálægt því eins illa og þau en hlaut eigi að síður beinbrot á báðum fótum .
Samtals hafa þessi þrjú flogið yfir þrjátíu metra .
Er nema von að Viðar Ævarsson , bróðir Sveins og föðurbróðir Ævars og Önnu Sigrúnar , hafi spurt á Facebook-síðu sinni : " Þarf ekki einhver að fara að benda þessari fjölskyldu á að hún getur ekki flogið ? " Ágrip af sjúkrasögu Ævar Sveinn Sveinsson er kunnur hrakfallabálkur .
Hann hefur brotið báða ökkla áður , í fótbolta og mótókrossi , auk þess að hafa viðbeinsbrotnað .
Einu sinni var hann til rannsóknar á spítala vegna gruns um nýrnasteina .
Móðir hans gaf honum þá 100 krónur til að drengurinn gæti keypt sér eitthvað í sælgætissjálfsala eftir rannsóknina .
Af einhverjum ástæðum stakk Ævar 100-kallinum upp í sig og kyngdi honum óvart .
Festist féð í vélindanu en losnaði um síðir .
Í annað skipti flaug hann á höfuðið á hjólinu sínu og " skrapaði malbikið með andlitinu " , eins hann orðar það sjálfur , með þeim afleiðingum að tanngarðurinn kom gegnum góminn .
Í einhverjum hamagangi í skólanum fékk Ævar svo skrúfblýant í augað , stakkst hann nokkra millimetra inn .
Okkar maður var rétt að ná sér af þeim áverka þegar hann fékk hurðarhún gegnum olnbogann í skólaferðalagi .
Er nema von að hann segi : " Ég er búinn að leggja alveg nóg á liðið .
" 