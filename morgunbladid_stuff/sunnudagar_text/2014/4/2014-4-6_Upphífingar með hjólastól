Æfingamyndbönd Örnu Sigríðar Albertsdóttur sem hún birtir á vef sínum www.arnasigridur.com hafa vakið mikla athygli á samfélagsmiðlum .
Arna Sigríður birtir myndbönd sín einnig á Youtube og þar má meðal annars sjá hana gera upphífingar ...
sem væri svo sem ekki í frásögur færandi nema vegna þess að hún er bundin við hjólastól .
Það stoppar hana þó ekki í því að hífa sig upp á eigin afli og hjólastólinn með .
Arna Sigríður heldur úti fyrrnefndri bloggsíðu þar sem hún segir frá stífum æfingum sem hún stundar og greinir frá mataræði sínu .
Hún hefur verið bundin við hjólastól frá árinu 2006 þegar hún lenti í alvarlegu skíðaslysi .
Arna Sigríður og einkaþjálfari hennar Fannar Karvel hjá Spörtu líkamsrækt hafa lagt mikið upp úr því að deila myndböndum og upplýsingum um æfingar hennar á netinu svo að sem flestir geti notað þau sér til hvatningar .
Arna keppir í maraþoni og hálfmaraþoni á svokölluðu handahjóli og æfir stíft árið um kring .
