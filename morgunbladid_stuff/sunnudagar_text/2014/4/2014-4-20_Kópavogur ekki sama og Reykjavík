Fyrirlestur sem Gísli Marteinn hélt á fundi Landsbankans um Reykjavík sem ferðamannaborg vakti athygli nýverið .
Þar lét hann þau orð falla að hann bæði til Guðs að " einhver túristi lendi ekki í því að vera á einhverju glötuðu hóteli í Kópavogi " .
Einhverjir Kópavogsbúar töldu þetta sýna hroka og móðguðust fyrir hönd Kópavogs .
" Mér finnst fráleitt að móðgast yfir þessu .
Ef þú velur þér að búa í Garðabæ eða Kópavogi þá ertu beinlínis að flýja það sem gæti kallast túristaparadís .
Slagorð Kópavogs hefur alltaf verið að það sé gott að búa í Kópavogi og ég var svosem ekkert að draga úr því .
En það þarf enginn að móðgast yfir því að ég segi að það sé ekki gott fyrir túrista að vera í Kópavogi , með fullri virðingu fyrir þrumustuðinu á Catalínu .
" Erindi Gísla Marteins heitir " Er hætta á að Reykjavík verði túristagildra ? " en þar fjallar hann um þær hættur sem þarf að varast vilji Reykvíkingar forðast að festa ferðamenn sem hingað koma í slíkri gildru .
Túristagildra er það kallað þegar staðir sem eru vinsælir hjá túristum yfirfyllast af ferðamönnum sem aftur leiðir til þess að þjónustan verður slakari ( því túristinn kemur ekki endilega aftur og aftur heldur stoppar aðeins í fáa daga ) og verðlag verður of hátt .
Ferðamenn þurfa að dreifast víðar en um Kvosina og Laugaveg " Erlendir gestir í borgarferð vilja vera þar sem smart Íslendingar eru að fá sér kaffi eða bjór , ekki þar sem ferðamenn í anorökkum eru að kaupa sér lunda .
Í þessum fyrirlestri er ég að ræða það sem við getum gert til að Reykjavík verði áfram valin ein " heitasta " borg heims , en breytist ekki í karakterlausan ferðamannastað .
Eitt af því sem ég bendi á er að við þurfum að stækka svæðið sem ferðamenn sækja í .
Þetta er nú þegar að gerast að nokkru leyti með auknu mannlífi niðri við höfn og úti á Granda .
Þannig dreifast túristarnir víðar en bara um Kvosina og Laugaveg .
Sama þróun hefur átt sér stað í hina áttina með Kex Hosteli og uppbyggingunni fyrir ofan Hlemm .
Ferðamenn sem hafa áhuga á Reykjavík eða íslensku borgarumhverfi fá ekki sömu upplifun af borgarferðinni ef þeir eru settir niður á hótel í Kópavogi , þótt þau kunni að vera frábær kostur fyrir fólk sem er fyrst og fremst að staldra við í borginni á leið sinni út úr henni aftur .
Ef ferðamenn eru að kaupa vöruna Reykjavík út af flottu mannlífi , öflugu tónlistarlífi , heimsklassa matargerð og fleiru sem borgarlífinu fylgir , þá er einfaldlega minna af því í Hamraborginni en 101 Reykjavík , " segir Gísli Marteinn .
Í fyrirlestrinum bendir Gísli Marteinn á að í Reykjavík séu vinsælustu veitingastaðirnir ( samkvæmt Tripadvisor ) allir á einum bletti , einmitt þar sem byggðin er þéttust .
Að hans mati mun þéttari byggð nálægt miðsvæðum Reykjavíkur , til dæmis meðfram Skipholti og Suðurlandsbraut skapa grundvöll fyrir aukinni þjónustu , verslun og veitingastöðum .
