Ný ævisaga Charlie Chaplin er komin út .
Höfundur hennar er Peter Ackroyd sem skrifaði á sínum tíma rómaða ævisögu Charles Dickens .
Í þessari nýju ævisögu um Chaplin er sjónum beint að æsku hans sem var vægast sagt ömurleg .
Chaplin ólst upp í fátækrahverfum Lundúna , móðir hans var dansari og vændiskona sem þjáðist af geðveiki og var nokkrum sinnum vistuð á hæli .
Faðirinn yfirgaf hana og tvö ung börn þeirra og drakk sig í hel .
Chaplin og bróðir hans reyndu að bjarga sér með því að stela sér til matar og sváfu á götunni meðan móðir þeirra dvaldi á geðveikrahæli .
Hæfileikar Chaplins urðu honum til bjargar en hann kom fyrst fram á sviði sjö ára gamall .
Hann hélt ungur til Bandaríkjanna og varð einn frægasti maður heims .
Hin ömurlegu bernskuár mörkuðu hann .
Hann varð nískur og sýndi samstarfsfólki iðulega ruddaskap og segja má að hann hafi dekrað við dynti sína .
Hann notaði ekki úr og lét alltaf eins og hann vissi ekki hvaða vikudagur var .
Þegar hann var gagnrýndur fyrir að mæta ekki á fyrirfram ákveðna fundi svaraði hann yfirlætislega : " Ég er heimsfrægur .
" Einkalíf Chaplins fær vitanlega umfjöllun í bókinni , en víst er að hefði heimsfrægur leikari nútímans hegðað sér eins og Chaplin gerði hefði hann verið úthrópaður .
Chaplin sagðist sjálfur hafa haft kynmök við rúmlega 2.000 konur , kannski var hann bara að grobba .
Hann hafði mikinn áhuga á unglingsstúlkum og í þeim hópi var eiginkona hans númer tvö sem var fimmtán ára þegar hann tók að veita henni athygli .
Hún lýsti honum sem kynlífsvél .
Fjórða og síðasta eiginkona Chaplins var Oona , dóttir leikskáldsins Eugene O ' Neill .
Hún var 17 ára þegar þau kynntust en hann 53 ára og saman áttu þau sjö börn .
Chaplin var fullkomnunarsinni og það var ekki auðvelt að eiga samvinnu við hann .
Upphafsatriðið í Borgarljósum þar sem flækingurinn hittir blindu blómasölustúlkuna var tekið upp 342 sinnum og reyndi mjög á hina ungu leikkonu , Virginu Cherrill .
Marlon Brando sem lék í mynd Chaplins Greifynjan frá Hong Kong lýsti honum sem skelfilega grimmum manni og sagði hann vera sjálfhverfan harðstjóra .
