" Glit " kallar Jóhanna Helga Þorkelsdóttir myndlistarkona sýningu sem hún opnar í Þoku , sýningarsalnum í kjallara Hríms á Laugavegi 25 , á laugardag klukkan 16 .
Tilraunir með samspil ljóss og rýmis hafa verið henni hugleiknar og heldur hún slíkum tilraunum áfram hér .
Jóhanna skoðar tengsl manna við ljós og náttúru og miðlar þeirri athugun á sinn hátt , í ljósinnsetningu þar sem margir fletir gallerísins hafa verið gerðir að einum stórum skjá .
Sýndarsólarljós ferðast um í rýminu líkt og inn um glugga .
Með því að líkja eftir sólarljósinu er listakonan að gera tilraun til að njóta þess lengur .
