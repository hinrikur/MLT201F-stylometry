Soffía Sæmundsdóttir myndlistarmaður ræðir um myndlistina og ferðalangana sem hafa fylgt henni svo lengi .
Hún talar einnig um stöðu kvenna í íslensku myndlistarlífi og segir frá því þegar hún hitti Karl Bretaprins , en mynd eftir hana minnti hann á íslenska náttúru .
Kolbrún Bergþórsdóttir kolbrun@mbl.is Soffía Sæmundsdóttir er ein af hinum mörgu vel þekktu myndlistarmönnum þjóðarinnar , sérstaklega er hún þekkt fyrir myndir sínar af litlum verum sem hún sjálf kallar ferðalanga .
Soffía lærði hér heima og erlendis , í Austurríki og Bandaríkjunum , og hefur unnið til alþjóðlegra verðlauna fyrir verk sín .
Hún er formaður félagsins Íslensk grafík sem fagnar 45 ára afmæli í ár .
Soffía ólst upp á heimili þar sem tónlist var áberandi .
Systur hennar þrjár eru allar tónlistarkonur ; Signý er óperusöngkona , Þóra Fríða píanóleikari og tónlistarkennari og Katrín tónlistarkennari í Garðabæ .
" Tónlist hefur fylgt mér í lífinu eins og systrum mínum , en ég valdi að gera myndlistina að lífsstarfi , " segir Soffía .
" Sem krakki skrifaði ég alltaf fremur vel .
Fjölskyldumeðlimur var vanur að senda okkur fjölskyldunni skrautskrifuð jólakort og ég byrjaði að herma eftir þeirri skrift .
Mömmu fannst ég hafa hæfileika og sendi mig á námskeið í Myndlistarskóla Reykjavíkur þegar ég var níu ára .
Síðan tóku við ótal myndlistarnámskeið , en ég ætlaði mér ekki að verða listamaður .
Ég ætlaði að velja mér praktískt starf og verða auglýsingateiknari .
En myndlistarumhverfið er þannig að maður fær bakteríu sem maður losnar ekki við og ég ákvað að ég skyldi láta reyna á það að vera listamaður og lifa af því .
" Í höll með Karli Bretaprins Þeir sem fylgjast með íslenskri myndlist þekkja litlu verurnar í myndum þínum .
Hvaðan fékkstu fyrst hugmyndina um þær og hvað tákna þær ? " Ég útskrifaðist úr grafíkdeild Myndlista- og handíðaskólans og kynntist þar trénu sem efnivið .
Í æðunum í viðnum sá ég oft eitthvað sem mér fannst minna á landslag og svo annað sem gæti verið vísir að manneskjum .
Þaðan spruttu þessir ferðalangar sem seinna birtust í myndum mínum .
Ég kalla þá ferðalanga því mér finnst þeir vera eins og sögupersónur , þótt ég viti ekki alveg hvaða sögu þeir tilheyra , hvar hún gerist eða hvers kyns hún er .
Þeir eru oftar en ekki staddir í landslagi og fara þangað sem þeir vilja .
Ég var í mastersnámi í Ameríku á árunum 2001-2003 og þá gerði ég alls kyns tilraunir með þessa ferðalanga mína , prófaði til dæmis að stækka þá og sneri þeim við þannig að það sást í bakið á þeim , ég prófaði líka að móta þá í pappír og gifs og svo hef ég gert litla skúlptúra úr þeim .
Ég er ennþá að vinna með þá og velta fyrir mér hvað þeir eru .
Þegar ég sýni í útlöndum verð ég vör við að fólk er mjög forvitið um þessar verur og veit ekki hvernig það á að skilgreina þær .
Þessir ferðalangar eru áberandi í verkum mínum en eru alls ekki í þeim öllum .
Sem listamaður vil ég búa yfir breidd og ég geri líka þungar og dramatískar myndir þar sem þessar verur koma ekki fyrir .
Samt finnst mér alltaf gott að fara inn í þennan góða ævintýraheim ferðalanganna .
" Þér hefur tekist að lifa af list þinni og það tekst ekki öllum listamönnum .
Hefur það stundum kostað baráttu ? " Ég hef lifað af myndlistinni og með árunum hefur það orðið æ auðveldara .
Mér hefur gengið vel en starf myndlistarmannsins er alltaf viss barátta og innkoman ótrygg .
Ég þarf að vera ákveðin í því sem ég er að gera .
Það er ekki hægt að segja annað en að byrjunin hafi verið góð því þegar ég hélt fyrstu einkasýningu mína árið 1996 í Gallerí Fold seldust allar myndirnar .
Meðal þeirra sem keyptu myndir voru þrjár konur frá Alþjóðagjaldeyrissjóðnum í Washington sem voru á ferðalagi um heiminn og keyptu listaverk eftir konur .
Þær komu óvænt inn á sýninguna og keyptu þrjú verk .
Árið 2000 fékk ég svo verðlaun í alþjóðlegri málverkasamkeppni , var ein af tólf verðlaunahöfum .
" Segðu mér meira frá því .
" Þátttakendur í samkeppninni voru frá 250 löndum og hér heima var keppnin auglýst í Morgunblaðinu gegnum Pennann .
Margir íslenskir listamenn sendu verk í keppnina og fimm voru valdir úr þeim hópi og verk þeirra send til Winson og Newton sem hélt keppnina og Karl Bretaprins var heiðursdómari .
Tólf verk voru síðan valin úr hundruðum verka eftir listamenn víðs vegar að úr heiminum og verðlaunuð .
Mín mynd var þar á meðal .
Í febrúar 2000 fékk ég boð í St .
James Palace þar sem ég tók á móti heiðursskjali ásamt hinum verðlaunahöfunum en verðlaunaverkin voru síðan sýnd á sérstakri sýningu í London .
Í móttökunni í St .
James Palace gekk Karl Bretaprins milli gesta og við áttum stutt spjall .
Hann hafði komið til Íslands til að veiða og fannst myndin mín minna sig á íslenska náttúru .
Það kom í ljós að hann er mikill áhugamaður um myndlist , ferðast um heiminn og vatnslitar og fær breska listamenn til að fara með sér .
Hann var elskulegur maður , lágvaxnari en maður ímyndar sér og talaði um myndlist af áhuga og skilningi .
Þetta var mikið ævintýri .
" Listasaga framtíðarinnar Hvað viltu segja um stöðu kvenna innan myndlistarinnar ? Íslensk listasaga kom út í nokkrum bindum fyrir einhverjum árum og þar þótti ýmsum sem íslenskar myndlistarkonur væru sniðgengnar , nafn Karólínu Lárusdóttur var til dæmis ekki nefnt þar .
Ert þú í Íslensku listasögunni ? " Nei , ég er ekki þar og satt best að segja bjóst ég ekki við því .
Mér finnst ég vera hin dæmigerða starfandi myndlistarkona .
Ég held sýningar og sel verk mín í galleríum og á vinnustofunni .
Ég vil ekki taka svo djúpt í árinni að segja að myndlistarkonur séu sniðgengnar hér á landi .
Það er samt eins og það vanti gangverk sem kemur þeim inn í hringiðuna .
Þótt ég hafi haldið ótal sýningar hef ég ekki sýnt í stórum söfnum , einfaldlega vegna þess að mér hefur ekki verið boðið það og engin tök eru á að sækja um slíkt .
Þetta finnst mér gagnrýnivert og mér finnst vanta markvissari stefnu svo fleiri myndlistarmenn fái tækifæri til að sýna í stóru listasöfnunum , ekki síst konur .
Við myndlistarkonurnar erum of hógværar og prúðar , þar á meðal ég sjálf .
Ég held hins vegar að við eigum eftir að vera í listasögu framtíðarinnar .
Mér finnst skipta máli að maður sé iðinn og trúi því að þá muni manns tími koma .
Þetta er ákveðin einstefna og til að ná árangri þarf maður að vera sýnilegur .
" Var ætlað að mála Þú ert mjög sýnileg , sýnir ekki bara hér heima heldur líka erlendis .
Finnst þér mikilvægt að sýna verkin í útlöndum ? " Já , ég sækist eftir því .
Það kostar nokkurt vesen að koma verkunum út og heim aftur ef þau seljast ekki , en ég læt mig hafa það .
Mér finnst alltaf áhugavert að heyra hvað útlendingar segja um verkin mín .
Hér á Íslandi er mikið kunningja- og vinasamfélag og frændgarðurinn stór og það er gott að fá álit þeirra sem standa þar fyrir utan .
Ég hef selt þó nokkuð af verkum erlendis .
Í lok mars fer ég á grafíkráðstefnu í San Francisco , en þar var ég í námi og sýndi verk mín fyrir einhverjum árum og seldi vel , og ég ætla að rifja upp tengslanetið sem þá skapaðist og búa til nýtt í gegnum grafíkina .
Og fyrst ég minnist á grafík þá fagnar félagið Íslensk grafík , sem ég er í forsvari fyrir , 45 ára afmæli sínu þetta árið .
Félagsmenn eru 70 , allir virkir myndlistarmenn og margir sem skara alveg sérstaklega fram úr í grafík og þar má nefna Braga Ásgeirsson , Karólínu Lárusdóttur og Ragnheiði Jónsdóttur .
Við í félaginu ætlum að halda afmælissýningu í Artótekinu í Borgarbókasafninu seinna á þessu ári og munum standa fyrir viðburðum tengdum bókum og bókagerð á Safnanótt og Menningarnótt .
Ég sinni grafíkinni alltaf eitthvað meðfram málverkinu .
Grafíkin er skemmtileg af því að þar gerist oft ýmislegt óvænt .
Maður leggur pappír ofan á plötu sem litur hefur verið borinn á , rennir í gegnum pressu og lyftir pappírnum síðan upp og sér þá kannski eitthvað allt annað en maður átti von á .
" Hvað er myndlistin stór hluti af þér ? " Ég er alltaf að komast betur að því hvað myndlistin er stór hluti af mér .
Mér líður aldrei eins vel og þegar ég er fyrir framan myndina sem ég er að vinna að .
Þá gleymi ég mér auðveldlega .
Mér finnst að mér hafi verið ætlað að mála .
En það tók mig tíma að átta mig á því og það komu stundir þar sem ég hugsaði með mér að kannski ætti ég að finna mér öruggari vinnu .
En ég valdi myndlistina og stend staðfastlega með því vali .
" 