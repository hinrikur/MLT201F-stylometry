Rithöfundurinn Mazen Maarouf segist hafa afkastað meira í skrifum og listsköpun sinni eftir að hann flutti til Íslands .
Að hafa eignast frambúðarheimili á Íslandi sé tilfinning sem hann sé rétt að læra á og hann ætlar sér að nýta sín nýfengnu mannréttindi til góðra hluta .
Júlía Margrét Alexandersdóttir julia@mbl.is Að hafa ríkisfang er algjörlega ný staða fyrir mig .
Ég hef aldrei átt slíka pappíra áður .
Alla mína ævi hafa öll mín skjöl sagt mig vera flóttamann .
Ég held hreinlega að ég þurfi ekki einu sinni rúm til að sofa á þessa dagana , ég svíf á skýi , " segir Mazen Maarouf , rithöfundur og glænýr íslenskur ríkisborgari .
Mazen er palestínskur en hefur frá því hann fæddist haft stöðu flóttamanns í Líbanon , eða allt þar til Alþingi veitti honum íslenskan ríkisborgararétt um fjórum dögum fyrir jól .
Mazen kom til Íslands árið 2011 í gegnum ICORN ; samtök borga sem veita rithöfundum sem þurft hafa að yfirgefa heimalönd sín vegna hótana eða annarra ofsókna skjól .
Reykjavíkurborg er aðili að þeim samtökum .
Mazen hefur verið virkur þátttakandi í lista- og menningarlífinu hérlendis allt frá því hann kom hingað fyrst .
Hann er að leggja lokahönd á fyrstu skáldsögu sína , hann var gestur bókmenntahátíðar á síðasta ári , hefur snúið íslenskum bókmenntum yfir á arabísku , meðal annars eftir Sjón , og hefur einnig sýnt eigin málverk hérlendis .
Mazen er einkar fjölhæfur en hann hefur einnig meistaragráðu í almennri efnafræði frá raunvísindadeild Háskólans í Líbanon .
Nýjasta afurð hans er ljóðabókin Ekkert nema strokleður en bókin er tvímála útgáfa á arabísku og íslensku .
" Þótt ég hafi fæðst í Líbanon , alist þar upp og gengið þar menntaveginn , fékk ég aldrei líbanskt ríkisfang og hafði engin borgaraleg réttindi .
Ég gat ekki kosið og í slíkri stöðu upplifir maður sig algjörlega lamaðan .
Þannig að þessi ríkisborgararéttur þýðir að ég er að fara að eignast einhverja alveg nýja lífsreynslu .
Það er umhugsunarvert að á tímum allrar þessarar tækni , þar sem sumir fara til tunglsins eru aðrir sem fá ekki ríkisborgararétt .
Eða fá þá ríkisborgararétt 35 árum eftir fæðingu sína eins og ég .
Ég geri mér grein fyrir að ég er mjög heppinn .
Faðir minn er kominn vel yfir sjötugt og það er líklegt að hann verði alla ævi án ríkisfangs og vegabréfs , " segir Mazen .
Hann segir að þessi staðreynd segi okkur jafnframt mikið um stríðið og áhrif þess á líf einstaklingsins .
" Mér finnst að ég með þessi nýtilkomnu mannréttindi verði að læra að nota þau og ég hef einhvern veginn allt aðra sýn á sjálfan mig .
Að hafa íslenskan ríkisborgararétt er líka táknrænt .
Ég tel að það sé allt öðruvísi fyrir mig , komandi frá átakasvæðum , að fá að tilheyra Íslandi af öllum þjóðum .
Í fyrsta lagi þykir mér til þess koma af því að Ísland hefur engan her .
Þá tekur Íslandi ekki að neinu marki þátt í heimsvaldastefnu stórveldanna og landið stendur í framlínu fyrir mannréttindabaráttu í heiminum .
Ég finn því fyrir extra stolti og finnst ég heiðraður að fá að vera Íslendingur .
" Mazed segir að ennfremur telji hann að Ísland sé staður sem önnur Evrópuríki eigi að horfa til sem fyrirmyndar .
Í heiminum séu á þessari stundu nærri sextíu smærri og stærri stríð í gangi og að taka ekki þátt í stríðsrekstri sé það sem Íslendingar geti verið stoltari af en nær nokkru öðru .
" Við búum í kerfi þar sem allir flækjast auðveldlega inn í átök .
Síðustu áratugi hefur mannkyninu verið stillt upp við vegg þannig að allir þurfa stöðugt að vera að taka afstöðu .
Íslendingar hafa átt þess kost að geta verið hlutlausir .
" Orkan fer ekki lengur til spillis Mun það breyta einhverju fyrir þig sem rithöfund að vera orðinn íslenskur ? " Þetta mun gera allt auðveldara og ekki síst verður undarlegt að geta ferðast óhindrað .
Þá verður nýtt og gaman að geta kynnt mig á bókmenntasamkomum ytra sem Íslending og Palestínumann .
Hvað minn ritferil varðar held ég að þetta muni hjálpa mér mikið .
" Mazen lýsir því hvernig sú mikla spenna sem hann bjó við í Líbanon hafði neikvæð áhrif á þá einbeitinguna og listsköpun .
Mazen starfaði þá lengi við blaðamennsku í Líbanon og skrifaði þar meðal annars um átök Ísraela og Palestínumanna og að það væri ekki við Ísraela eina að sakast um hvernig komið væri fyrir Palestínumönnum .
Síðustu 15 árin sem hann bjó í Líbanon fékk hann reglulega hótanir en steininn tók úr þegar hann fór að gagnrýna stjórnvöld í Sýrlandi .
Þá urðu hótanirnar þannig að Mazen var orðinn alvarlega skelkaður .
Það hefur einnig verið haft í hótunum við hann eftir að hann flutti til Íslands og þá í gegnum netið .
" Í svo neikvæðu andrúmslofti , ótta og spennu , fór orkan oft til spillis .
Ég myndi því segja að mér hefði orðið betur ágengt í ritstörfunum eftir að ég flutti til Íslands og ég trúi því að í þessu andrúmslofti hér verði betri skáldskapur til .
Hér hef ég fundið betur hvað það er sem ég vil skrifa og hvernig ég vil skrifa það .
Þetta friðsæla umhverfi er því hvetjandi til skrifta .
Það er líka annað sem er einkar gefandi á Íslandi en það er hversu auðvelt það er að vera í daglegum samskiptum við aðra rithöfunda og listamenn .
Það er nóg að fá sér smágöngutúr niður í bæ til að hitta á kollega og þau samskipti eru örvandi .
Þá er bókabúðamenningin hér á heimsvísu .
" Mazen segir að raunar hafi það verið það sem kom honum mest á óvart þegar hann flutti hingað til lands .
Hann segist hafa vitað ýmislegt um náttúruna og loftslagið norðan megin á hnettinum .
Mazen kenndi um hríð við raunvísindadeild Háskóla í Líbanon og segir að í kennslunni hafi stundum verið komið inn á Ísland .
" En ég vissi raunar ekkert mikið meira en um það sem snéri að náttúrunni .
Ég þekkti að vísu líka Björk og Sigur Rós en það sem kom mér skemmtilega á óvart og ég vissi ekki var þetta ríka bókmennta- og listalíf .
" Ljóðabókin Ekkert nema strokleður inniheldur ljóð úr þremur ljóðabókum Mazen en flest þeirra eru þó úr þeirri síðustu , Engill upphengdur á þvottasnúru , sem kom út í ársbyrjun 2012 í Beirút og hlaut afbragðsdóma hjá gagnrýnendum þar í landi .
Aðalsteinn Ásberg Sigurðsson , Kári Tulinius og Sjón snöruðu ljóðaúrvalinu yfir á íslensku en auk þess ritar Aðalsteinn stuttan eftirmála um rithöfundinn .
Forsíðuna prýðir mynd eftir skáldið sjálft .
Eru ljóðin pólitísk ? " Nei , alls ekki .
Raunar gætu einhverjir sagt að þetta væri ekki palestínsk bók og hún á ekki að vera það .
Bókin er ekki tengd neinni sérstakri þjóðmenningu heldur vildi ég að ljóðin næðu til sem flestra .
Ég held að pólitík geti auðveldlega eyðilagt list en þar með er ég ekki að segja að list sé ópólitísk .
En þegar ljóðskáld taka hagsmunabaráttu fram yfir rödd sína sem einstaklinga er útkoman sjaldnast góð fyrir lesandann .
Ljóðlist frá tímum þar sem pólitík litaði listina sterkt hefur mér ekki þótt eldast vel og ég tengi sjálfur illa við þau ljóð .
Þau eru afurð aðstæðna sem gufuðu upp og átaka sem er búið að setja í allt annað samhengi í dag .
Persónulega finnst mér tilgangslaust að skrifa slík ljóð .
" Mazen segir að ekki sé þar með sagt að þær afleiðingar sem stjórnmál og stríð nútímans hafi haft á hið daglega líf sjáist ekki í ljóðunum .
Hversdagslíf okkar sé mótað af þeim stjórnmálum .
" Ég skrifa um sjálfan mig , tilfinningar mínar og vel ýmis smáatriði úr lífinu en hef hreinsað ljóðin af pólitískri ræðu og klisjum .
Núna sitjum við á Kaffi Mokka á Íslandi en eigum samt svipað tilfinningalíf og einhver í Kína .
Ljóð verða allir að geta átt saman og lesið .
Ef það er eitthvað sem einkennir ljóðin mín þá held ég að þau séu oft fremur létt .
Húmor er gott tungumál sem getur brotið upp drama og erfiðar aðstæður .
" Vegabréfið gefur öllum sjálfstraust Foreldrar Mazen búa í Líbanon og systkini hans í Abu Dhabi .
Hann heyrir reglulega í fjölskyldu sinni .
Þau eru að vonum himinlifandi að sonurinn , sá fyrsti í allri fjölskyldunni , sé kominn með vegabréf .
" Þetta er tilfinningarík stund fyrir alla .
Faðir minn og fjölskylda hans urðu að flýja frá Palestínu þegar hann var sex ára gamall .
Árið 1975 , eftir að hafa búið í Tal-El Zaatar-búðunum í Líbanon , þurfti fjölskyldan að flýja aftur skömmu áður en búðirnar voru jafnaðar við jörðu .
Fjölskyldan hefur alla tíð búið við það að þurfa að flytjast á milli staða eftir því hvernig vindar blása í Líbanon .
Þetta gefur öllum aukið sjálfstraust .
" Mazen á góða að á Íslandi , meðal annars í þeim rithöfundunum sem hann hefur unnið með og jóladegi varði hann með Sjón og fjölskyldu hans .
Á aðfangadag var hann hjá Önnu Kristinsdóttur , mannréttindastjóra Reykjavíkurborgar , og fjölskyldu hennar en Anna hreinlega krafðist þess að fá að vera " móðir " Mazen hér á Íslandi .
Jónína Helga Björgvinsdóttir sem starfar einnig hjá Reykjavíkurborg hefur reynst rithöfundinum sérstaklega vel .
Hann segist hafa eignast vini á kaffihúsum , í gegnum starfið og í háskólasamfélaginu þar sem hann heldur gjarnan fyrirlestra .
Framundan er vinna við að fínpússa skáldsöguna en sagan er meðal annars byggð á atburðum sem áttu sér stað í Beirút þegar Mazen var ungur drengur .
Sagan er þó skáldskapur að miklu leyti en aðalsöguhetjan er ungur drengur .
" Meginþemað í bókinni er hvað þarf að gera bæði til að lifa af og einnig hvernig er hægt að lifa fallega .
Hvernig manneskjur geta reynst hver annarri vel .
Ég er enn í góðum tengslum við útgáfufyrirtæki í Líbanon og mig langar að þýða fleiri verk úr íslenskum bókmenntum yfir á arabísku .
Mér finnst sem erlendis sé farið að horfa í auknum mæli til íslenskrar ljóðlistar .
Það þýðir um leið að á tímum átaka er fólk að skoða það sem kemur úr heimi friðar .
Ég er íslenskur núna og mér finnst ég bera aukna ábyrgð .
Ég kem úr öðrum menningarheimi og þarf að kynna mér menningu Íslands .
Og mig langar að kynna landið mitt nýja fyrir arabíska heiminum .
Bragðið af því hvernig það er að eiga heima einhvers staðar er gott .
" Tvö ljóð úr Ekkert nema strokleður Tryggð Eftir að hafa starað á línurnar í lófa sínum góða stund Valdi hann eina þeirra Línu sem virtist fíngerðari en allar hinar Hann dró hana yfirvegað úr lófa sínum Yfirvegað Til að stoppa með henni í gamalt sár Í hinum lófanum .
Stríð Barnið kastar til himins hatti fullum af fingrum Barnið lokar augum Hatturinn fellur hljóðlega Fingurnir breytast í króka , Tíu krókar lyfta dótaskápnum nokkra sentimetra frá jörðu Nóg til að tryggja ferð feitrar skjaldböku sem dregst áfram með rifinn poka af plasthermönnum á leiðinni að hertaka blómapottinn .
Þýðing : Sjón .
