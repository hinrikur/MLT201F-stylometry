Anton Helgi Jónsson hlaut á dögunum fyrsta sætið í hinni árlegu ljóðasamkeppni um Ljóðstaf Jóns úr Vör , en um þrjú hundruð ljóð bárust í samkeppnina sem haldin hefur verið síðustu þrettán ár .
Verðlaunaljóð hans nefnist Horfurnar um miðja vikuna og hann hlaut einnig viðurkenningu dómnefndar fyrir annað ljóð , Föstudagur á Miklubraut .
Þetta er í annað sinn sem Anton Helgi hlýtur Ljóðstafinn , í fyrra skiptið var það árið 2009 , en enginn annar verðlaunahafi hefur afrekað það .
" Ég er himinlifandi .
Ég sendi inn nokkur ljóð og gerði mér þar með vonir , en ég bjóst samt ekki við því að sigra , " segir Anton Helgi .
" Það er mikið af góðum skáldum og þar á meðal ungt fólk sem yrkir feikilega vel .
Mér finnst sérlega áberandi þessi árin hversu margar ungar konur eru að gera góða hluti í ljóðlist .
" Anton Helgi segir ljóðin sem hann sendi inn í keppnina vera úr óbirtri ljóðabók .
" Ég á ljóðabók á lager sem hefur beðið lengi en kemur væntanlega út í ár og er safn af litlum sögum úr borginni .
Ég hef verið að efna í þessa bók mjög lengi og fékk inspírasjónina eftir aldamót þegar ég eignaðist ljóðasafn Paul McCartneys þar sem eru ljóð og textar frá bítlaárunum og nýrri ljóð .
Við lestur þeirrar bókar rifjaðist upp fyrir mér hvílík áhrif ljóðheimur Bítlanna hafði á mig sem barn .
Í kjölfarið fór ég að búa til litlar borgarsögur og skapa skýrar myndir eins og McCartney er svo laginn við .
" Spurður hvort honum finnist mikill ljóðaáhugi vera meðal þjóðarinnar segir Anton Helgi : " Það eru mun fleiri sem lesa skáldsögur en lesa ljóð en það eru fleiri en mann grunar sem hafa áhuga á alls konar ljóðlist .
Þótt sá hópur sé kannski ekkert óskaplega stór þá eru ýmsar deildir innan hans .
Hópur fólks fylgist til dæmis með hefðbundnum kveðskap og hrífst af vísnagerð en les ekki óbundin nútímaljóð .
Mér finnst ljóðaáhugi fólks nokkuð mikill og ef ég tala út frá eigin reynslu þá hef ég á síðustu árum fengið bréf frá ótrúlegasta fólki sem tjáir sig um skáldskap minn .
" Anton Helgi flutti skemmtilega ræðu við verðlaunaveitinguna sem var haldin í Salnum í Kópavogi .
Hann sagði þar að verðlaunaljóðið fengi líkingamál sitt úr heimi hljómlistarmanna og tileinka mætti það Rúnari heitnum Júlíussyni .
" Þegar hann var kominn á sextugsaldur heyrði ég einu sinni viðtal við hann í útvarpi .
Hann var meðal annars spurður að því hvort hann gerði sér ennþá vonir um að meika það erlendis .
Já .
Hann gerði sér vonir .
Mér finnst eins og hann hafi svarað með brosi í röddinni eins og ekkert væri sjálfsagðara .
Maður gerir sér vonir meðan maður heldur áfram að reyna .
" Í ræðu sinni sagði Anton Helgi einnig reynslusögu af sjálfum sér þegar hann var tólf ára gamall : " Þá um vorið fékk ég hæstu einkunn í mínum bekk í leikfimi .
Það kom mörgum á óvart , ekki síst mér sjálfum .
Ég var enginn knattspyrnudrengur eins og sumir bekkjarfélagar mínir sem æfðu ekki bara fótbolta heldur líka frjálsar og voru svo góðir að það var næstum því óþarfi fyrir þá að mæta í leikfimiprófið .
Ég fór til kennarans til að fá að vita hvers vegna ég hefði orðið hæstur .
Ég komst ekki alltaf yfir hestinn , sagði ég við hann , og ég gat ekki alltaf klifrað upp kaðalinn .
Þá sagði leikfimikennarinn : Þetta er alveg rétt hjá þér , stundum gast þú ekki alveg allt , en þú varst sá eini sem reyndi alltaf .
" 