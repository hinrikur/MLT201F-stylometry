Nú er sá tími árs sem margir strengja þess heit að byrja að stunda íþróttir , koma líkamanum í form og losna við það umframspik sem hlóðst utan á kroppinn í desember .
Aurapúkinn ráðleggur lesendum að vanda mjög valið þegar þeir leita að íþrótt til að uppfylla áramótaheitið og finna sér einhverja iðju sem þeim þykir skemmtileg .
Það er til lítils að kaupa árskort í ræktina ef fólki þykir svo drepleiðinlegt að svitna á hlaupabrettinu að það fer fljótt að skrópa – en situr uppi með mánaðargjöldin .
Annars er Púkinn á því að best sé hreinlega að reima á sig hlaupaskóna og taka smáskokk um hverfið nokkrum sinnum í viku .
Að skokka er hin fínasta hreyfing og kallar ekki á nein útgjöld að ráði nema kannski vandaða hlaupaskó .
