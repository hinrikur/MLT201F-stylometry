Þegar ég er spurður um bók sem ég hef í hávegum dettur mér í hug að nefna bók eftir Antonin Scalia , dómara við Hæstarétt Bandaríkjanna A Matter of Interpretation , þar sem hann á sinn skarpskyggna hátt lýsir viðhorfum sínum til lögskýringa .
Við erum skoðanabræður um að dómstólar setji ekki lög heldur eigi að beita lagareglum sem til staðar voru þegar atvik máls urðu .
Einnig gæti ég nefnt bók sem kom út á Íslandi á árinu 2012 eftir Gunnlaug Jónsson og nefnist Ábyrgðarkver .
Sú bók ætti að vera skyldulesning fyrir upprennandi kynslóðir á Íslandi , því í henni er gerð grein fyrir því hvernig okkur er lífsnauðsynlegt að taka ábyrgð á sjálfum okkur , bæði í eigin þágu og annarra .
Eða bók Ayn Rand Uppsprettan .
Þar segir frá arkitektinum Howard Roark , sem lét ekki rétttrúnað samtímans hrekja sig af leið .
Ég gæti jafnvel nefnt sjálfsævi sögu Benjamíns Franklíns sem kom út í íslenskri þýðingu á fæðingarári mínu 1947 .
Sú bók hefur að geyma sögu eins merkasta manns allra tíma , því fyrir utan að vera fluggreindur og auðmjúkur í hugsun sinni var hann það sem kalla má " maður úrlausna " .
Ég ætla samt ekki að setja neina þessara bóka í efsta sætið .
Þar skal tróna ljóðabókin Illgresi , sem fylgt hefur mér æviveginn alveg frá unglingsárum .
Sú bók er eftir Magnús Stefánsson sem notaði höfundarnafnið Örn Arnarson .
Bókin sú er eiginlega safn af perlum .
Faðir minn hafði Örn í hávegum og ber ábyrgð á að hafa kynnt hann fyrir mér .
Pabbi var afskaplega glaðsinna maður , þó að ekki léki lífið alltaf við hann .
Á legstein hans er skráð : Og er það ekki mesta gæfa manns að milda skopi slys og þrautir unnar , að finna kímni í kröfum skaparans og kankvís bros í augum tilverunnar ? 