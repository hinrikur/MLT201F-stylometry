Hvers vegna eru konur með fætur og hvað þarf marga svertingja til að skúra handboltavöll ? Þetta eru dæmi um brandara í gátuformi sem Bryndís Björgvinsdóttir þjóðfræðingur hefur rannsakað en sérsvið hennar innan fagsins eru brandarar og flökkusagnir .
Hún segir þetta efni geta sagt býsna margt um fólk , endurspegla til dæmis oft ótta sem fólk á ekki auðvelt með að láta í ljósi með öðrum hætti .
Texti : Orri Páll Ormarsson orri@mbl.is Mynd : Ómar Óskarsson omar@mbl.is Sú var tíðin að þjóðfræði þótti undarlegt áhugamál fámenns hóps sem snerist aðallega um álfa , huldufólk , drauga og ásatrú .
Þetta hefur breyst .
Það er ekki bara áhuginn sem hefur aukist , viðfangsefnin eru líka önnur en áður .
Þjóðfræði er orðin viðurkennt svið innan háskólasamfélagsins og snýst um miklu meira en bara íslenska þjóðmenningu .
Í því ljósi er líklega við hæfi að fyrir framan mig sitji ekki roskinn rykfallinn karl heldur ung og orkumikil kona , Bryndís Björgvinsdóttir .
Hún er þjóðfræðingur .
Helsta áhugasvið Bryndísar liggur býsna fjarri álfum og huldufólki .
" Ég hef sérhæft mig í samtímanum , " segir hún .
" Það er hversdagslega borgarmenningin sem heillar mig mest .
Menning sem okkur finnst oft vera ómerkileg , svo sem brandarar og flökkusagnir .
Efni af því tagi hefur ekki mikið verið notað sem heimild gegnum tíðina en ég geri það – óhikað .
Brandarar og flökkusagnir segja nefnilega býsna margt um fólk , lýsa til dæmis oft ótta sem fólk á ekki auðvelt með að láta í ljósi með öðrum hætti .
" Hún útskýrir þetta nánar .
" Brandarar og flökkusagnir endurspegla hugmyndir sem annars eru bældar niður eða ritskoðaðar .
Þetta efni er oftar en ekki hneykslanlegt og í því birtist kvenfyrirlitning , kynþáttafordómar og ýmislegt fleira sem alla jafna er ekki vel séð í samfélaginu .
" Þetta hefur ekki verið mikið skoðað hér heima til þessa en þjóðfræðingar hafa lengi safnað efni af þessu tagi erlendis , til dæmis í Bandaríkjunum , þar sem rannsóknir á bröndurum og flökkusögnum ná þrjá til fjóra áratugi aftur í tímann .
Drengurinn er sonur minn Bryndís leggur fyrir mig gátu : " Faðir og sonur lenda í alvarlegu bílslysi .
Faðirinn deyr en sonurinn er fluttur mikið slasaður á spítala .
Hann er drifinn beint í aðgerð en skurðlæknirinn fórnar höndum og kveðst ekki geta framkvæmt aðgerðina , drengurinn sé sonur sinn .
Hvernig má það vera ? " Bryndís horfir í augun á mér .
Bíður eftir svari .
Drengurinn á tvo feður eða hefur verið rangfeðraður , hugsa ég með mér .
Það er ekki rétt .
" Skurðlæknirinn er kona , " segir Bryndís og glottir .
Les mig eins og opna bók .
Það datt mér ekki í hug .
Skammast mín .
" Það er ekkert til að skammast sín fyrir , " segir Bryndís hughreystandi áður en ég síg niður fyrir borðbrúnina .
" Mjög margir myndu svara þessu með sama hætti .
Við hugsum oft í staðalmyndum og á svart / hvítan máta .
Í þessu tilviki sjáum við bara fyrir okkur karlmann í hvítum sloppi .
" Svona má nota þjóðfræðina til að skoða hvernig við hugsum – um konur , litaða , samkynhneigða , útlendinga og þar fram eftir götunum .
Bryndís tekur annað dæmi : " Af hverju eru konur með fætur ? " Mig rekur í vörðurnar .
" Svo þær standi ekki á gati .
" Einmitt .
Brandarinn karllægt form Bryndís tekur þetta sem dæmi um birtingarmynd kvenna í efni af þessu tagi .
" Konur koma mun sjaldnar fyrir í bröndurum en karlar .
Þeir eru iðulega hugsaðir út frá körlum .
Það er helst ef það hefur sérstaka þýðingu fyrir uppbyggingu brandarans og að hann gangi upp að kona komi við sögu .
Þá er höfð í honum móðir , gleðikona eða líkamspartar sem aðeins konur hafa , þá helst brjóst eða píka og gátuformið ósjaldan notað .
" Enn leggur Bryndís fyrir mig gátu : " Hvað þarf marga svertingja til að skúra handboltavöll ? " Nú fellur mér allur ketill í eld .
Þori ekki að svara .
Þori ekki að hugsa .
Það geta ekki blundað í mér kynþáttafordómar .
Ég finn kaldan svitann brjótast fram .
Hugsa um æskuvin minn , Kunta Kinte , og bið hann auðmjúklega að fyrirgefa mér .
" Engan , " segir Bryndís þegar hún sér varirnar á mér herpast saman .
" Það er kvenmannsverk .
" Ég er svo aldeilis ...
" Annars er þessi brandari órökréttur , " heldur Bryndís áfram .
" Hann gerir ekki ráð fyrir því að til séu svartar konur .
Þegar sagt er kvenmannsverk sjáum við bara fyrir okkur hvítar konur .
" Nú er heilinn í mér kominn á yfirsnúning .
Þarf ég að endurskoða alla mín tilvist frá grunni ? En Bryndís hefur sannað mál sitt .
Brandaraformið er gott innlegg í umræðu um kvenfyrirlitningu , rasisma og sitthvað fleira sem við alla jafna höfum skömm á .
" Mín trú er sú að fátt sé betur til þess fallið að gera þessa umræðu heiðarlegri , " segir Bryndís .
Ekki nægilega merkilegt ? Bryndís finnur fyrir vaxandi áhuga á rannsóknum af þessu tagi hér á landi en segir þær á sama tíma fara kannski örlítið í taugarnar á sumum , ekki síst ef nýta á efnið sem heimildir .
" Einhverjum þykir þetta efni ekki nægilega merkilegt til að nota megi það sem greiningartæki .
Hvað þá sem fræði eða til listsköpunar .
Skýringin gæti legið í ákveðinni stéttafyrirlitningu .
Þetta efni er alþýðuhefð og eflaust hefur Jón Árnason orðið fyrir barðinu á samskonar fordómum þegar hann fór um landið og safnaði þjóðsögunum – bábiljum og kellingabókum , eins og sagt var .
Það vinnur líka gegn þessu efni að það er enginn höfundur á bak við það .
Enginn reffilegur karl eins og Halldór Laxness á bakvið okkar þekktustu nútímabókmenntir .
Enginn ber ábyrgð á þessu efni .
Það dregur líklegast úr vægi efnisins í huga margra .
Dýrkun á höfundinum hefur lengi tíðkast og því sem hann er að reyna að segja eða lýsa .
En hvað endurspeglar fólk og samfélagshópa eins vel og brandarar , orðrómar og flökkusagnir ? " Hún segir unglinga hafa sérstakan áhuga á að læra um brandara og flökkusagnir enda samsami þeir sig gjarnan við efni af því tagi .
" Þeir tengja það við sína stöðu í samfélaginu .
Þeir eru á jaðrinum og upplifa sig oft skör lægra en fullorðna fólkið .
Þeir fara því ósjaldan á flug þegar þeir finna þjóðfræðaefni sem hefur snertifleti við þeirra eigið líf , ekki síst þegar þeir geta notað það til að tjá sig um eigin stöðu .
Brandarar virka til dæmis oft vel þegar lýsa þarf áhyggjum .
Það hentar sumum betur að tala um áhyggjur undir rós .
Tjá sig óbeint .
" Bryndís hefur sérstaklega rannsakað brandara sem gengið hafa fólks á milli hér á landi síðustu tíu árin og greint þá út frá hópum , körlum , konum og svo framvegis .
Efnið er oftar en ekki komið að utan en aðlagað íslenskum aðstæðum .
Hún segir niðurstöður sínar sambærilegar við erlendar rannsóknir sem hún hefur kynnt sér .
Sögurnar í sögunni Sögur og frásagnir hafa löngum verið Bryndísi hugleiknar og því blasti við að hún ritaði sig inn í sagnfræði í Háskóla Íslands að loknu stúdentsprófi .
Til að byrja með fann hún sig vel í náminu en að því kom að hún áttaði sig á því að hinar stóru línur voru ekki fyrir hana .
" Mér fór að þykja stórsagan leiðinleg , langaði miklu frekar að skoða litlu sögurnar .
Sögurnar í sögunni .
Þær segja oft meira um samfélagið og menninguna á hverjum tíma , " útskýrir Bryndís .
Hún tekur heimsstyrjöldina síðari sem dæmi .
Sagnfræðin fjalli mikið um heildir , svo sem hversu margir voru ofsóttir og útrýmt af nasistum .
" Í stað þess að gleyma mér í tölfræðinni langaði mig að skoða persónulegu sögurnar .
Fólkið á bak við tölurnar .
Gyðingana , sígaunana , hommana og alla hina sem týndu lífi .
Hver er þeirra saga ? " Þetta varð til þess að Bryndís skellti sér í tíma í þjóðfræði og eftir það varð ekki aftur snúið .
Hún hafði fundið sitt svið .
" Það eru litlu hversdagslegu sögurnar sem við höfum tilhneigingu til að afgreiða sem ómerkilegar eða ómarktækar .
En þær geta einnig sagt okkur svo margt um okkur sjálf , hvernig það er að vera manneskja og tilheyra samfélagi .
" Eftir að hafa lokið BA-prófi í sagnfræði hóf Bryndís meistaranám í þjóðfræði á þessum forsendum .
Ekki voru margir í því námi á þeim tíma , rétt um tíu manns , en sá fjöldi hefur líklega þrefaldast síðan , að sögn Bryndísar .
Á örfáum árum .
Hún kann ekki einhlíta skýringu á því en bendir á að þjóðfræðingar hafi verið duglegir að halda faginu að fólki á umliðnum árum .
Það sé ekki bara fyrir sérvitringa .
Hún hlær .
Gaf út bók fimmtán ára Enda þótt Bryndís sé ekki nema 31 árs gömul hefur hún kennt þjóðfræði og menningarfræði í sex ár , bæði í Háskóla Íslands og Listaháskóla Íslands .
Hún er nú í fullu starfi sem aðjúnkt við síðarnefnda skólann og sinnir stundakennslu í HÍ .
Hún kennir aðallega nemendum í hönnun og arkitektúr í LHÍ og líkar vel .
" Þetta er gagnvirkt samband , ég læri af þeim og þau vonandi eitthvað af mér .
" Kennsla er ekki eina leiðin til að miðla .
Það að safna þessum bröndurum og flökkusögnum , skoða þær og greina , hefur kitlað sköpunarþörf Bryndísar .
" Það kom upp hjá mér löngun til að skrifa skáldskap .
" Bryndís er raunar enginn nýgræðingur á því sviði en hún kom fyrst fram á ritvöllinn fimmtán ára gömul ásamt vinkonu sinni , Auði Magndísi Auðardóttur .
Sendu þær frá sér söguna Orðabelg Ormars ( ofurmennis ) .
" Síðan bilaði sjálfstraustið af einhverjum ástæðum og það var áfall þegar enskukennarinn minn í menntaskóla felldi mig fyrir ritgerð með þeim orðum að ég hefði augljóslega ekkert ímyndunarafl .
" Hún hlær .
Ekki lét Bryndís þann dóm þó slá sig lengi út af laginu og árið 2011 sendi hún frá sér aðra bók , Fluguna sem stöðvaði stríðið .
Og viti menn , hún hlaut Íslensku barnabókaverðlaunin að launum .
" Ég var virkilega ánægð með þau verðlaun .
Það vill raunar svo undarlega til að áður en við Auður skrifuðum Orðabelg Ormars dreymdi mig að ég hefði skrifað bók og unnið verðlaun .
Það rættist sem sagt fjórtán árum síðar .
" Unglingsárin heillandi Þriðja bókin er nú í smíðum en Bryndís fékk nýverið þriggja mánaða listamannalaun vegna þess verkefnis .
Hún segir ótímabært að tjá sig mikið um þá sögu en upplýsir þó að hún fjalli um unglingsárin .
Bókin sé ætluð unglingum á aldrinum fjórtán til fjörutíu ára .
" Það er mjög gaman að vinna með þennan aldur enda hefur kynslóðabilið líklega aldrei verið minna en nú .
Foreldrar unglinga í dag þekkja heim þeirra mun betur en kynslóðin á undan .
Ég tala til dæmis við þrettán ára frænda minn um hugðarefni okkar beggja , sem eru meðal annars Candy Crush , kattarmyndbönd á Youtube og Nirvana .
" Bryndís var þá ásamt fleirum með hugmynd að sjónvarpsþáttum sem fjalla áttu um unga konu í Reykjavík en fengu þær synjun á styrktarumsókn sinni á þeim forsendum að karakterinn endurspeglaði ekki nægilega vel ungar konur í Reykjavík í dag .
Þetta þykir Bryndísi umhugsunarvert , bágt sé að festast í staðalmyndum og ekki hafi allar konur áhuga á að skrifa alltaf um allar aðrar konur almennt .
" Karakterinn sem við höfum skapað er stórfurðulegur .
Í þokkabót hefur hún ekki áhuga á kynferðislegu sambandi við einn eða neinn .
En ég trúi því samt að einhverstaðar sé pláss fyrir kvenkyns karakter sem er bæði ókynferðislegur og einn sinnar tegundar .
" Hún heldur áfram .
" Við þurfum að heyra sögur ef við viljum leitast við að skilja annað fólk , hvað hefur gerst og hvað er að gerast .
Við þurfum áreiti og listir eru í eðli sínu áreiti .
Sumir rithöfundar kjósa að einangra sig , slökkva á Facebook og loka sig af uppi í sumarbústað .
Ég myndi bilast .
Ég vil fullt af áreiti , þannig kemst ég í tæri við sögur og persónur og þá verður allt í einu gaman að vera til .
Mér þykir fátt leiðinlegra en að vera of lengi ein með sjálfri mér .
Innst inni er ég svakalega neikvæð og áhyggjufull .
Það má því segja að ég skilji vel af hverju einangrunarvist er notuð sem refsitæki í fangelsum .
Við þurfum á áreiti að halda .
Og þess vegna þurfum við líka á listinni að halda .
Hver kannast til dæmis ekki við að hafa bægt frá vanlíðan með því að lesa góða bók , sjá góða kvikmynd eða hlusta á góða tónlist ? Listin hjálpar manni að vinna úr allskonar vandamálum á meðan hún kynnir einnig ný vandamál til sögunnar .
Það heldur huganum uppteknum og hugsunum á lofti .
" Auk þess að vera í föstu starfi við LHÍ , hlutastarfi við HÍ og fást við skriftir er Bryndís til þess að gera nýbökuð móðir .
Á ársgamlan son með sambýlismanni sínum , Höskuldi Ólafssyni .
Hún segir suma samferðamenn hafa svolitlar áhyggjur af þessu .
" Sumir hafa áhyggjur af því að ég hafi ekki nægilegan tíma fyrir barnið .
Ég velti þá auðvitað fyrir mér hvort þessar sömu áhyggjur væru til staðar ef ég væri karlmaður .
" Hún brosir .
Bryndísi líður vel við skrif eða lestur þar sem hún sér hvorutveggja sem allt að því einu undankomuleiðina " út úr sjálfri sér " .
" Þá upplifir maður ákveðið frelsi , þegar maður verður nánast að lofttegund sem smeygir sér inn í höfuð allskonar fólks og inn í mismunandi húsakynni .
" Hún segist vera búin að sætta sig við að verða aldrei læknir eða gítarleikari í rokkhljómsveit .
" Þrátt fyrir mikinn áhuga á sögu og þjóðfræði dvelur í mér sterk löngum til að skipta reglulega um lífstíl og fara í læknisfræði , gerast rannsóknarlögreglumaður eða læra á píanó til að verða rokkstjarna eins og Freddie Mercury , svo eitthvað sé nefnt .
Ég sé það hins vegar núna að ég er líklegast ekki að fara að verða heilaskurðlæknir eða næsti meðlimur Queen .
Ætli það þýði ekki að ég sé orðin fullorðin .
" Hún hlær .
" Það er hins vegar ekkert sem segir að ég geti ekki ímyndað mér hvernig það er að vera rannsóknarlögreglumaður eða rokkstjarna .
Og mig grunar reyndar að það nægi mér ágætlega .
" 