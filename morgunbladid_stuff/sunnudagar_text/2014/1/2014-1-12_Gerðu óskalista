Flest dreymir okkur um að kaupa alls konar hluti .
Ó , hve gaman væri að eiga stærra sjónvarp , flottari bíl , nú eða veglegt armbandsúr , perlur og skart , og kannski loðfeld fyrir veturinn .
Eða kannski er kominn tími á ferðalag á framandi slóðir , nú eða nýtt sófasett í stofuna ? Og hvað með litlu draumana ? Það vantar jú ný rúmföt , nýjar buxur og spennandi tölvuleikur er alveg að fara að koma út .
Ágætt er að skrifa niður á blað , eða í tölvuskjal , það sem hugurinn girnist og heimilið vantar .
Óskalistinn getur verið gott tæki til að forgangsraða og um leið til að skipuleggja hversu miklu þarf að safna fyrir hverju .
Markmiðin verða með þessu skýrari og útgjöldin markvissari .
Svo gefst líka með óskalistanum tækifæri til að skoða vel hvað maður raunverulega þarf og vill , því sumir draumar eru óttaleg vitleysa við nánari skoðun .
