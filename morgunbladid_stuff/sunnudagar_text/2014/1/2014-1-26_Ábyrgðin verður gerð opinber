Landsvirkjun birti á dögunum markmið sín fyrir árið 2014 í tengslum við stefnu um samfélagsábyrgð .
Verkefni þessi hafa verið í forgangi hjá Landsvirkjun síðustu misserin og nú hafa þau verið sett upp sem fjórtán markmið og þau ætla fyrirtækið og starfsfólk þess að uppfylla á árinu .
Markmiðasetningin og afrakstur hennar verða framvegis hluti af upplýsingagjöf fyrirtækisins .
Innleiða varnir gegn spillingu Markmiðin fjórtán eru í fyrsta lagi að innleiða UN Global Compact .
Það eru útbreiddustu viðmið um samfélagsábyrgð í heiminum sem rúmlega 8.000 fyrirtæki og stofnanir um allan heim eiga aðild að .
Með því verkefni skuldbindur Landsvirkjun sig til að virða og innleiða tíu reglur um mannréttindi , vinnurétt , umhverfismál og varnir gegn spillingu .
Önnur markmið eru að greina tækifæri til betri nýtingar jarðvarma og vatnsafls .
Þá stendur til að halda í það minnsta fimm opna fundi með hagsmunaaðilum , fjölga konum í hópi stjórnenda hjá fyrirtækinu , stuðla að nýsköpun í orkugeiranum , gera heildstæða aðgerðaáætlun um bindingu og losun gróðurhúsalofttegunda og koma á samgöngustefnu .
Einnig að starfsemin sé slysalaus , viðskipti einkennist af heilindum , eigendum sé greiddur arður og komið sé á eigendastefnu .
Þá á að gera rannsóknarskýrslur aðgengilegar á vefnum , stuðla á að þekkingarsköpun í gegnum orkurannsóknasjóð og loks er ætlunin að innleiða siðareglur fyrir þau fyrirtæki sem veita Landsvirkjun þjónustu .
Þekking til samfélagsins Árið 2011 setti Landsvirkjun stefnu á samfélagslega ábyrgð .
Hún er að skapa arð , fara vel með auðlindir og umhverfi og stuðla að því að þekking og jákvæð áhrif af starfsemi fyrirtækisins skili sér til samfélagsins , eins og komist er að orði í í fréttatilkynningu .
Þar er haft eftir Herði Arnarsyni forstjóra Landsvirkjunar að með árlegri markmiðasetningu og birtingu hennar eigi að tryggja að stefnumörkun þessari sé fylgt eftir .
" Markmiðin eru öllum opin og geta hagsmunaaðilar fylgst með því hvernig okkur tekst að uppfylla þau á árinu 2014 , " segir Hörður .
Markmið samfélagsábyrgðar er að hámarka jákvæð áhrif fyrirtækisins á samfélag og umhverfi og lágmarka neikvæð áhrif .
Með þessu móti stígur Landsvirkjun jafnframt skref til að jafna áherslur umhverfis , samfélags og efnahags í starfseminni , segir í tilkynningu .
sbs@mbl.is 