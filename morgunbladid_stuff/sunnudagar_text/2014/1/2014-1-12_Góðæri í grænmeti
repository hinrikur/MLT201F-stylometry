Ánægjuleg tíðindi bárust frá embætti landlæknis í vikunni er greint var frá upplýsingum um fæðuframboð á Íslandi fyrir árið 2012 .
Þar kom fram að framboð ávaxta og grænmetis jókst umtalsvert á árinu .
Það vakti einnig sérstaka athygli mína að framboð á grænmeti hefur aldrei verið meira en nú , ekki einu sinni á útrásarárinu mikla 2007 .
Alls jókst framboð á fersku grænmeti úr 47,2 kg / íbúa árið 2011 í 50,9 kg / íbúa árið 2012 .
Framboð á ferskum ávöxtum jókst einnig á milli ára úr 61 kg / íbúa í 64,4 kg / íbúa .
Heildargrænmetisframboð er nú orðið meira en það var 2007 þegar það var mest en ávaxtaframboðið er ennþá minna en það var þá .
Þessi grænmetisvísitala virðist fylgja efnahagsástandinu ágætlega því framboð á þessum vörum dróst verulega saman árin 2008 og 2009 en hefur vaxið allar götur síðan .
Þrátt fyrir þessa jákvæðu þróun telja sérfræðingar að enn megi gera betur .
Við eigum enn langt í land með að ná takmarkinu um 5 skammta , eða 500 grömm , af grænmeti og ávöxtum á dag en við erum greinilega að þokast í rétta átt .
Slæmu fréttirnar eru hins vegar þær að sykurframboð eykst á milli ára .
Neyslan var 47,7 kg / íbúa árið 2012 en það eru um 920 g á hvern íbúa á viku .
Gosdrykkir eiga drjúgan þátt í hinni miklu sykurneyslu , en gosdrykkjaneysla ( gos- og vatnsdrykkir með bæði sætu- og bragðefnum ) er óhóflega mikil hér á landi eða um 146 lítrar / íbúa árið 2012 .
Sykurneysla á Íslandi er mikil í samanburði við önnur norræn ríki .
Minnst er hún í Noregi og Finnlandi , um 30 kg / íbúa árið 2012 .
Þetta er að sjálfsögðu slæm þróun enda vita flestir að mikil drykkja á sykruðum drykkjum eykur líkurnar á ofþyngd og offitu .
Auk þess sem slíkir drykkir geta valdið tannskemmdum og glerungseyðingu .
Best væri að sleppa þeim alfarið eða a.m.k. takmarka neyslu á þeim .
Mælt er með því að drekka vatn , sem er eins og allir vita besti svaladrykkinn .
Jón Heiðar Gunnarsson 