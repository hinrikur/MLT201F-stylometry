Sigmar Vilhjálmsson , Simmi , ræðir um nýjasta verkefni sitt sem er stofnun tveggja sjónvarpsstöðva , en hann segir vera gat á markaðnum .
Reynt fjölmiðlafólk hefur verið ráðið til starfa en ungt og óreynt fólk mun einnig fá fjölmörg tækifæri til að láta ljós sitt skína .
Kolbrún Bergþórsdóttir kolbrun@mbl.is Tvær nýjar sjónvarpsstöðvar , Bravó og Mikligarður , taka fljótlega til starfa .
Sigmar Vilhjálmsson er meðal eigenda sjónvarpsstöðvanna .
Hann er sennilega betur þekktur sem Simmi , annar helmingurinn af Simma og Jóa , en þeir eru þjóðþekktir fjölmiðlamenn , bæði úr sjónvarpi og útvarpi , og eigendur hinnar vinsælu Hamborgarafabrikku .
Simmi er meðal eigenda Konunglega kvikmyndafélagsins og framleiðslufyrirtækisins Stórveldisins , en það er einmitt Konunglega kvikmyndafélagið sem stendur á bak við þessar nýju sjónvarpsstöðvar .
Spurður hvort ekki sé mikil bjartsýni að ætla sér að fara af stað með tvær sjónvarpsstöðvar segir Simmi : " Jú .
Einhver gárunginn sagði við mig : Það hefur enginn grætt á því að stofna fjölmiðil á Íslandi og þess vegna ætlar þú að stofna tvo .
Þetta eru tveir mjög ólíkir miðlar og það sem rekur okkur áfram er að það er gat á markaðnum sem hægt er að fylla upp í .
Bravó verður tónlistartengdur miðill fyrir ungt fólk , sem mun hugsanlega minna nokkuð á Popp Tíví .
Við Jói byrjuðum að vinna saman á Popp Tíví og fengum þar tækifæri sem við hefðum sennilega aldrei fengið hefði sá miðill ekki verið til .
Þar hlupum við af okkur hornin og tókum út ákveðinn þroska og fengum að vinna í friði .
Popp Tíví var eins konar færiband sem gaf ungu og áhugasömu fólki tækifæri til að láta ljós sitt skína .
Svo komu Sveppi og Auddi og Pétur Jóhann .
Við fimm vorum of lengi ungu andlitin í sjónvarpi .
En síðan kom ferskur andblær á markaðinn með fólki eins og Steinda , Birni Braga og Hraðfréttastrákunum á Mbl sjónvarpi .
Það verður að segjast eins og er að stóru sjónvarpsstöðvarnar hafa verið heldur ragar við að gefa ungu og óreyndu fólki tækifæri .
Ungt fólk þarf fyrst að sanna sig áður en það fær tækifæri til að komast þar að .
Við erum að mörgu leyti himnasending fyrir þessar stóru sjónvarpsstöðvar því við tökum að okkur tilraunastarfsemina .
Ef þáttur á Bravó sannar sig og slær í gegn þá hringir kannski Skjár einn eða Stöð 2 og vill fá þáttinn til sín .
Þá segjum við : Gjörið þið svo vel ! – og finnum síðan nýja og hæfileikaríka einstaklinga .
Við ætlum að vera mjög trúir því markmiði að vera ungir í anda á miðlinum og gefa ungu fólki stöðugt tækifæri og gera tilraunir með því .
Það sem er spennandi við útsendingarnar á Bravó er að þar erum við með nýjan útsendingarbúnað sem er gerður fyrir öll dreifingarform .
Notkunin á miðlinum verður miklu meiri í snjalltækjum og fartölvum en í sjónvarpinu sem slíku .
Þarna er líka gagnvirkni sem hefur ekki sést áður í sjónvarpsgerð .
Við byrjum með marga skemmtilega gagnvirka möguleika sem við munum svo auka jafnt og þétt eftir því sem líður á árið .
Hvort sem fólk er með símann eða sjónvarpið getur það tekið beinan þátt í dagskrárgerðinni .
Það getur valið hvaða lag verður spilað næst í tónlistarþættinum , það getur hringt inn í sjónvarpsþátt í gegnum skype og komist sem áhorfandi inn í sjónvarpsþáttinn .
Við getum boðið áhorfendum að spila spurningaleiki í gegnum facebook og ef sigurvegarinn er úti á landi er hægt að kalla fram facebook-prófílinn hans í útsendingu .
Við getum boðið áhorfendum upp á að segja : Þetta var ekki góður þáttur eða : Þetta var góður þáttur , haldið áfram með hann .
Gagnvirknin skiptir miklu máli í þessu sjónvarpi og smám saman verður miðillinn í höndum áhorfenda sem ráða ferðinni .
" Nýr og ferskur andblær Er ungt fólk ekki mikið til hætt að horfa á sjónvarp ? " Ungt fólk er ekki hætt að horfa á skemmtilegt íslenskt dagskrárefni , það er bara of lítið efni við þess hæfi í sjónvarpi og þess vegna sækir það í erlent efni .
Við ætlum fyrst og fremst að bjóða ungu fólki upp á skemmtilega dagskrá og bjóða því að horfa á það í þeim tækjum sem því hentar , snjalltækjum , tölvum eða sjónvarpi – þess er valið .
Í almennri fjölmiðlun er það sem er næst okkur miklu áhugaverðara en það sem er fjær .
Það á við um þennan hóp eins og aðra .
Í mínum huga er það þannig að ef við framleiðum efni fyrir þennan hóp þá mun sá hópur sækja í það efni .
Við verðum aldrei stærsta sjónvarpsstöðin á Íslandi en við erum ákveðinn valkostur fyrir stóran markhóp sem getur gengið að því vísu að við erum ekki að fjalla um undirheima Íslands , pólitíska ólgu og deilumál .
Við munum koma með nýjan og ferskan andblæ inn í sjónvarpsflóruna .
Það gerum við með Bravó og Miklagarði .
Á Miklagarði munum við fjalla um vöru og þjónustu .
Upplýsingar um málefni eru mjög áberandi í fjölmiðlum , í fréttum ákveða menn til dæmis hvað þeir telja eiga erindi við þjóðina og hvað ekki .
Sýn okkar sem stöndum að þessum tveimur sjónvarpsstöðvum er : Vörur og þjónusta eru dægurmál .
Ég þekki það sjálfur sem fjölmiðlamaður að dagskrárgerðarmenn eru alltaf að reyna að finna einhverja fleti á því að fjalla um vörur og þjónustu .
Á RÚV er þáttur um bókmenntir , sem örvar sölu á bókum og ýtir undir áhuga á bókmenntum .
Það getur skipt höfuðmáli fyrir höfund að fá kynningu og gagnrýni á bók sína í þeim þætti .
Er þetta auglýsing ? Já .
Er hún áhugaverð ? Já .
Auglýsingar eru upplýsingar .
Síðan hefur fólk skoðun á því hvort umfjöllunin um þessa ákveðnu vöru og þjónustu höfðar til þess eða ekki .
Mikligarður verður í sama dreifingarformi og Bravó , þar er talað mál , myndmál og vídeómiðlun .
Ef menn efast um að það sé framtíð í því ættu þeir að sjá tölurnar sem sýna að aldrei hefur verið meiri notkun á vídeómyndforminu en núna .
" Þú segir að ungt fólk muni sjá um dagskrárefni á Bravó , en hverjir sjá um dagskrána á Miklagarði ? " Það fólk sem við höfum fengið til starfa á Miklagarð er fjölmiðlafólk sem hefur starfað við fjölmiðla í þó nokkuð langan tíma .
Þetta fólk á það sameiginlegt að búa yfir mikilvægri reynslu úr fjölmiðlum .
Við teljum að það búi enn meira í þessu fólki en það hefur fengið að sýna .
Í þessum hópi eru Vignir Freyr Andersen sem hefur stýrt lottóinu í sjónvarpi í fjórtán ár , Svanhildur Þórsteinsdóttir , eða Svansí , sem hefur mikla reynslu í útvarpi en hefur einnig unnið í sjónvarpi og Ólafur Örn , sem var einn af dómurunum í Masterchef , eigandi K-barsins og mun fjalla um mat og vín .
Við erum líka stolt af því að hafa innanborðs Guffa , Guðfinn Sigurvinsson , sem var í síðdegisútvarpi Rásar 2 , auk fleiri hæfileikaríkra einstaklinga sem ekki er hægt að greina frá á þessari stundu .
Því skal svo haldið til haga að kynjahlutföllin verða jöfn á Miklagarði og mörg þessara nafna munu koma skemmtilega á óvart .
" Á eftir að gera draumaþáttinn Hvernig hefur gengið að fjármagna verkefnið ? " Þegar við fórum af stað með þetta verkefni og leituðum eftir fjármögnun fannst okkur lykilatriði að vera þar með aðila sem hafa eitthvað til málana að leggja .
Við vildum ekki sækja í sjóði hjá fjárfestum sem hafa ekki áhuga á fjölmiðlun .
Við erum að reyna að gera þetta fyrir eins lítinn pening og hægt er en á móti kemur að verkefni eins og þetta kostar sitt .
Allir þeir fjárfestar sem standa á bak við þetta verkefni gera það vegna þess að þeir vilja taka þátt í uppbyggilegu og skemmtilegu verkefni .
Skúli Gunnar Sigfússon á Subway er einn þessara fjárfesta og hann er maður sem vill hafa gaman af því sem hann er að gera .
Ég sagði við hann að ef hann tapaði peningunum sem hann legði í þennan rekstur gæti hann allavega huggað sig við að hann hefði tekið þátt í skemmtilegu verkefni .
Ég hef hins vegar fulla trú á því að hann muni ekki tapa þessum peningum .
Ég er ekki í góðgerðarstarfsemi og ætla ekki að borga með verkefninu .
Við erum með stóran og mikilvægan markhóp sem er ungt fólk sem er oft haft með í ráðum þegar kemur að ákvörðunum á heimilinu eins og til dæmis hvernig tölvu eða bíl á að kaupa .
Það eru ansi mörg fyrirtæki sem vilja höfða til þessa neytendahóps og fá tækifæri til þess í gegnum þessar nýju sjónvarpsstöðvar .
" V erður þú sýnilegur á skjánum ? " Nei , enda væri það í mótsögn við það sem ætlum að gera .
Ég fæ mikið út úr því að gefa ungu fólki sama tækifæri og ég fékk á sínum tíma .
" Saknarðu þess að vera ekki lengur sýnilegur á skjánum ? " Nei , við Jói vorum mjög mikið í fjölmiðlum og sú vinna var mjög krefjandi .
Árin í 70 mínútum voru galin .
Við vorum að vinna 70 mínútna skemmtiþátt sem var sýndur á hverju virku kvöldi .
Ég efast um að margir myndu leggja þetta á sig í dag .
Mér finnst samt að ég eigi eftir að gera draumaþáttinn , sem er stærri skemmtiþáttur .
Við Jói höfum talað um að einhvern daginn væri gaman að gera slíkan þátt en hvorugur þessara miðla er vettvangur fyrir það .
" Fólk er orðið afar vant því að segja nafnið þitt í tengslum við Jóa .
Þið hafið átt farsælt samstarf , bæði í fjölmiðlum og viðskiptum .
Kemur Jói að þessu nýja sjónvarpsverkefni ? " Jói er ekki með í þessu fjölmiðlaverkefni .
Hann á hins vegar hlut í Stórveldinu og er þar með okkur í því að framleiða efni fyrir aðrar sjónvarpsstöðvar .
Þetta nýjasta fjölmiðlaverkefni er sérfélag sem Stórveldið á hlut í .
Jói hefur þar enga beina aðkomu .
" En hefur þú enn aðkomu að Hamborgarafabrikkunni ? " Ég er hluthafi og fylgist með því skemmtilega verkefni þótt ég sé ekki á Fabrikkunni dags daglega .
Þetta er eins og að eignast annað barn og þriðja barnið ; það þýðir ekki að þú hættir að sinna fyrsta barninu .
En fókusinn er meiri á verkefnið sem brýnast er að sinna í það og það skiptið og þessa stundina eru það sjónvarpsstöðvarnar tvær .
Ég set mesta orku í þær .
" Ekki gróðahugsun Þið Jói voruð lengi með útvarpsþátt á Bylgjunni þar sem þið grínuðust .
Eruð þið mjög lífsglaðir að eðlisfari ? " Við Jói höfum alltaf haft gaman af lífinu .
Við vorum með útvarpsþátt á Bylgjunni í fimm ár og þar fengum við ákveðna útrás fyrir sköpunargleðina enda leyfðum við okkur að gera þá hluti sem okkur þóttu skemmtilegir á þeim tíma .
Það var mikil leikgleði í því sem við gerðum .
Við höfðum þá stefnu í þáttum okkar að minnast ekki á þjóðfélagsmál eða pólitík .
Við gerðum grín að sjálfum okkur og því höfðum við leyfi til að gera grín að öðrum .
Við vorum ekki rætnir og ekkert sem við sögðum í þáttunum stafaði af annarlegum hvötum .
Hvatinn að því að gera grín að einhverjum má aldrei vera sá að maður þolir ekki viðkomandi .
Þegar menn eru komnir í þá átt í gríni eiga þeir að hætta og snúa sér að einhverju öðru .
" Þú virðist óhræddur við að takast á við ögrandi verkefni .
Hvað er það sem drífur þig áfram ? " Ég er þannig gerður að mér finnst ég þurfa að gera mjög margt áður en ég verð of gamall .
Mér finnst mjög mikilvægt að það sem ég geri sé skemmtilegt og kannski má rekja ástæðu þess til hrunsins .
Ég var að vinna í Landsbankanum en hætti þar og fór að vinna fyrir í fyrirtæki sem hét Hive sem síðan sameinaðist Sko og Tal var endurreist .
Ég vann þar á hrunárunum og eftir hrunið breyttist gildismat mitt .
Ég fann að ég var í starfi sem ég hafði enga ánægju af en var verulega vel launað .
Ég var að vinna fyrir peningana en ekki ánægjuna .
Þetta var ekki það sem ég vildi gera .
Ég sagði upp án þess að hafa nokkuð annað í hendi og á tíma þegar konan mín var ófrísk .
Ég hugsaði með mér : Þeir fiska sem róa .
Upp úr þessu kviknaði hugmyndin að Hamborgarafabrikkunni og eftir það hétum við Jói hvor öðrum því að gera bara það sem við hefðum gaman af .
Við erum ekki viðskiptamógúlar eða milljónamæringar eins og ákveðnir miðlar vilja vera láta .
Að stofna þessa sjónvarpsstöð kostar peninga en er fyrst og fremst vinna .
Gríðarlega mikil vinna en af því að hún er skemmtileg finnur maður ekki eins mikið fyrir álaginu og ef manni leiddist vinnan .
Ef maður hefur gaman af því sem maður er að gera verður vinnan ekki erfið .
Ég segi það í fullri alvöru að það er ekki hugsunin um gróða sem rekur mig áfram .
Ég veit mætavel að það verður enginn ríkur af því að reka fjölmiðla .
Ég tel samt , og er reyndar sannfærður um , að það sé hægt að rekja fjölmiðil réttum megin við strikið .
Það er gaman að vinna í fjölmiðlun ef umhverfið er skemmtilegt og skapandi .
Ég hef komið að fjölmiðlum frá mörgum hliðum og veit að það er ekki gaman við vinna undir tímapressu að verkefnum sem maður hefur ekki áhuga á .
Ég veit jafnvel að það er ákaflega gaman að vinna þegar maður fær að velja viðfangsefnin sjálfur og hefur frelsi til að skapa .
Á meðan við sem komum að þessu verkefni getum skapað eitthvað nýtt erum við í skemmtilegu umhverfi sem hentar okkur .
Og ef það er hægt að hafa í sig og á í þeirri starfsemi án þess að borga með henni þá er þetta draumaverkefni .
" Metár í fyrra Hugi Halldórsson er stofnandi framleiðslufyrirtækisins Stórveldisins sem hefur víða komið við á síðustu árum og hefur meðal annars framleitt síðasta Áramótaskaup á RÚV , Andraland og Andra á flandri og Áhöfnina á Húna .
Stórveldið vinnur nú að eftirvinnslu á tveimur þáttum fyrir RÚV , Ferðastiklum með Ómari Ragnarssyni og Láru Ómarsdóttur sem er þáttur sem verður sýndur í byrjun mars á RÚV og Andra á Færeyjaflandri .
" Árið 2011 stofnaði ég lítið fyrirtæki sem ég nefndi í gríni Stórveldið .
Upphaflega var þessi rekstur í kringum mig persónulega því ég starfaði sem verktaki um tíma .
Ég fékk mikla reynslu á þessum árum við sjónvarpsþátta- og auglýsingagerð .
Þegar ég ákvað að segja þetta gott hjá Sagafilm , þar sem ég hafði starfað sem framleiðandi í auglýsingadeild í fjögur ár , þá stóð ekki til að fara í eigin rekstur .
Ég hafði komist að samkomulagi við fiskútflutningsfyrirtæki um að hefja þar störf um haustið 2011 því ég og konan mín , Ástrós Signýjardóttir , sem hefur verið mín stoð og stytta í gengum allt þetta ferli , áttum von á barni um sumarið .
Örlagavaldurinn í þessu öllu var síðan Kristófer Dignus sem hafði samband við mig og bað mig um að aðstoða sig við að framleiða tvær sjónvarpsþáttaraðir sem hann hafði í bígerð .
Ég sá það ekki fara saman við nýja starfið og ákvað því að taka stökkið til fulls og hefja rekstur .
Ég hafði hugsað mér að fara hægt af stað en það var strax nóg af verkefnum .
Ég áttaði mig snemma á því að ég gæti ekki staðið einn í þessu brölti .
Margir í þessum bransa hafa hætt í sinni vinnu og farið út í eigin rekstur og kannski ekki náð þeim hæðum sem þeir ætluðust til , það kom ekki til greina hjá mér .
Ég ætlaði mér að ná árangri með þetta fyrirtæki .
Ég þekkti Simma vel frá Popptíví-árunum og fékk hann með mér í þetta .
Ég hafði leitað til hans árinu áður með mögulegt samstarf í huga en þá voru þeir Simmi og Jói of uppteknir við að koma Hamborgarafabrikkunni á koppinn .
Simmi lét svo heyra í sér einn daginn og sagðist vera til í slaginn og Jói væri spenntur fyrir þessu líka .
Ég tók þeim vitaskuld báðum fagnandi .
Ég leitaði til þeirra bæði vegna þess að ég þekki þá vel og vildi fá menn með mér í reksturinn sem væru markaðslega þenkjandi og sæju framleiðsluheiminn í öðru ljósi en hinn hefðbundni framleiðandi .
Samstarfið fór rólega af stað en hefur vaxið jafnt og þétt .
Simmi kom í fullt starf seint á árinu 2012 þegar reksturinn var orðinn þannig að það þurfti að fara að reka þetta sem alvöru fyrirtæki .
Árið 2013 var algjört met ár hjá okkur og framleiddum við tólf sjónvarpsþáttaraðir .
Það er ekki hægt að segja annað en ég sé ánægður með árangurinn .
Það sem dregur mann áfram í þessu er að maður vill alltaf gera betur því það getur verið stutt á milli hláturs og gráts .
Ég , Simmi og Jói og Þór Freysson erum hluthafar í Stórveldinu .
Stórveldið framleiðir allt efni fyrir Miklagarð og Bravó en er eftir sem áður sjálfstætt framleiðslufyrirtæki sem mun áfram framleiða efni fyrir innlendar sjónvarpsstöðvar , auk þess sem við munum hefja framleiðslu á auglýsingum .
Stórveldið og Konunglega kvikmyndafélagið eru tvö aðskilin félög .
Ég átti reyndar hugmyndina að nafninu á Konunglega kvikmyndafélaginu , en það er með það eins og Stórveldið að ég setti nafnið fram í gríni enda engin heimsyfirráð í plönunum næstu árin allavega .
" Uppstilling eins og hjá Barcelona Hlynur Sigurðsson er framkvæmdastjóri Konunglega kvikmyndafélagsins .
Hann hefur unnið lengi í fjölmiðlum , fyrst sem fréttamaður á Ríkissjónvarpinu á árunum 2001-2005 en fór þá í eigin rekstur og stofnaði Fasteignasjónvarpið og rak framleiðslufyrirtæki sem framleiddi meðal annars Fyrstu skrefin , þætti sem sýndir voru á Skjá einum .
Hann vann hjá Latabæ og var maðurinn á bakvið stuttu skemmtiþættina vinsælu á MBL sjónvarpi .
" Eins og gefur að skilja er að mörgu að hyggja við undirbúning útsendinga tveggja nýrra fjölmiðla .
En sem betur fer er þetta mjög skemmtileg vinna og einstaklega skemmtilegur vinnustaður .
Það er mikið líf í tuskunum og allir tilbúnir til að leggja mikið á sig fyrir verkefnið .
Hópurinn á bakvið þetta hefur ótrúlega mikla reynslu af fjölmiðlum , hvort sem er tæknisviðinu , framleiðslu sjónvarpsefnis eða framkomu í sjónvarpi .
Ég segi stundum að uppstillingin sé eins og byrjunarlið Barcelona .
Við stefnum að því að miðlarnir fari í loftið í mars .
Vinnan núna snýst um að finna og framleiða rétta dagskrárefnið á stöðvarnar , setja upp tæki og tól sem og að forrita útsendingarbúnað sem er sá fullkomnasti sem völ er á , hanna útlit og annað við hæfi .
Við tölum um fjölmiðla en ekki sjónvarpsstöðvar .
Okkur er sama hvort þú neytir miðilsins í sjónvarpi , í snjalltæki eða tölvu .
Markmið okkar verður að bjóða upp á skemmtilegt íslenskt dagskrárefni .
Hraðfréttir hófust í MBL sjónvarpi , sömuleiðis Gunnar á Völlum og Ebba heilsukokkur , en í dag eru þau öll á RÚV .
Þetta segir okkur að aðrar sjónvarpsstöðvar eru tilbúnar til að ráða til sín efnilegt fólk af öðrum miðlum .
Það er gríðarlega margt hæfileikaríkt fólk til á Íslandi sem vantar vettvang til að láta ljós sitt skína , en það er einmitt markmið okkar með Bravó að skapa þennan vettvang .
Við eigum eflaust eftir að framleiða fullt af lélegu efni , en vonandi munum við einnig geta dregið hæfileikaríkt fólk fram í sviðsljósið .
Það er eitt af því skemmtilegasta við verkefnið að finna þetta fólk .
Það eru örfáir dagar frá því að við gerðum fyrirætlanir okkar opinberar en okkur hafa þegar borist hundruð tölvupósta með skemmtilegum hugmyndum .
Þannig viljum við hafa það , við skoðum allar hugmyndir og hvetjum fólk til að senda okkur póst á bravotv@bravotv.is .
" 