Íþróttakempur leynast víða í samfélaginu og þær eru á ýmsum aldri .
Þær koma í öllum stærðum og gerðum en eiga það sameiginlegt að vera ( eða hafa verið ) í góðu líkamlegu formi á einhverjum tíma í sínu lífi .
Kempurnar eru sem betur fer til í að deila reynslu sinni með okkur og veita okkur góð ráð .
Kempa dagsins er Sveinbjörn Claessen , leikmaður ÍR í körfubolta .
Gælunafn : Svenni , Bjössi , Svessi .
Íþróttagrein : Körfubolti .
Hversu oft æfir þú á viku ? Fimm til sjö æfingar á sex dögum .
Einn hvíldardagur .
Hvernig æfir þú ? Meðan keppnistímabilið varir eru vanalega fimm körfuboltaæfingar í viku og tvær lyftingaæfingar auk eins leiks .
Fjöldi æfinga fer þó eðlilega að miklu leyti eftir leikjaálagi .
Á vorin og sumrin er æfingaprógrammið töluvert öðruvísi .
Meiri áhersla lögð á styrktaræfingar í líkamsræktarsalnum og einstaklingsæfingar á parketinu .
Henta slíkar æfingar fyrir alla ? Körfubolti hentar öllum .
Jafnvel handboltafólki .
Góð skemmtun að horfa á handboltafólk í körfu .
Mýktin allsráðandi .
Hvernig er best fyrir nýliða að koma sér af stað ? Lykilatriði er að leggja sig allan fram í verkefnið , vera duglegur að æfa , hafa trú á sjálfum sér og gefa þeim eldri hvergi eftir .
Þá er þolinmæði dyggð .
Hver er lykillinn að góðum árangri ? Í mínum huga skiptir öllu máli að hafa gaman af verkefninu sem maður tekur sér fyrir hendur og trúa á sjálfan sig .
Á eftir þessu koma önnur atriði , s.s. dugnaður , samviskusemi o.fl. Hvað er það lengsta sem þú hefur hlaupið ? Ég hljóp einu sinni langt þegar ég var lítill .
Hætti að telja skrefin í þúsund og einum .
Nokkuð viss um að það sé mitt lengsta hlaup því ég er svo sannarlega enginn langhlaupari .
Hjólaði samt hringinn í kringum landið í fyrrasumar með samstarfsfólki .
Það ættu allir að gera við tækifæri .
Hvað ráðleggurðu fólki sem vill hreyfa sig meira ? Finna sér góðan æfingafélaga og byrja ! Hvernig væri líf án æfinga ? Agalega litlaust og bragðdauft geri ég ráð fyrir .
Hvað er það lengsta sem hefur liðið á milli æfinga hjá þér ? Áður en ég áttaði mig á því hversu mikilvæg hvíldin er tók ég mér varla frí frá æfingum .
Síðastliðið vor tók ég þá ákvörðun að stíga hvorki á viðargólfið né grípa í lóð í þrjár vikur eftir að keppnistímabilinu lauk .
Það var lengsta frí frá æfingum sem ég hef fengið .
Það var bæði nauðsynlegt og nærandi .
Hvernig heldurðu þér í formi þegar þú ferð í frí ? Tek með mér Boot Camp-bókina eftir þá Bigga og Robba í Boot Camp og geri æfingar úr henni .
Dýrgripur .
Ætti að vera til á hverju heimili .
Eitt fríið var eftirminnilegra en önnur þar sem ég heimsótti liðsfélaga minn og vin hann Hjalta Friðriksson .
Sá er hrikalegur í lyftingasalnum .
Ég fer ekki aftur í frí til hans enda einkenndist það af harðsperrum og almennri vanlíðan .
Ertu almennt meðvitaður um mataræðið ? Já , mjög svo .
Fylgi þó engri sérstakri reglu hvað það varðar .
Reyni að borða hollan og góðan mat reglulega yfir daginn , fylgja heilbrigðri skynsemi .
Hvað borðarðu til að halda þér í formi ? Hafragraut , ávexti , búst , kjöt , fisk o.s.frv. Eina reglan sem ég fylgi er að borða hrísgrjónanúðlurétt nr. 68 á Nings á leikdegi .
Það er góð næring .
Annars er daglega rútínan einhvern veginn svona : 7:30 Morgunmatur 9:00 Morgunsnarl 11:00 Morgunsnarl 2 12:00 Hádegismatur 14:30 Miðdegissnarl 17:30 Miðdegissnarl 2 19:30 -21 : 00 Kvöldmatur 23:00 Kvöldsnarl Hvaða óhollustu ertu veikur fyrir ? Það er margsannað að Bingó-stöng ber höfuð og herðar yfir annað sælgæti .
Svo dásamlega öðruvísi og bráðnar í munni .
Gæti borðað endalaust af því .
Sem og Bounty .
Alltaf á laugardögum .
Hvað ráðleggurðu fólki sem vill bæta mataræðið ? Sleppa skyndibitunum , vera agað og strangt við sjálft sig .
Þá hefst þetta að lokum .
Hvaða gildi hefur hreyfing og líkamsrækt fyrir þig ? Með því að hreyfa mig og stunda líkamsrækt stuðla ég að betri líðan og heilbrigðu líferni .
Það skiptir mig miklu máli .
Hver eru erfiðustu meiðsli sem þú hefur orðið fyrir ? Það var hrikalega vont þegar ég fékk gat á hausinn um daginn .
Enn verra þegar læknirinn ákvað að skynsamlegast væri að deyfa ekki allt sárið þegar hann saumaði það saman .
Varð að vera sterkur , enda hjúkkurnar á Landspítalanum sætar með eindæmum .
Þær vilja ekki snöktandi drengi á sinni stofu .
Síðan var alls ekki gott þegar ég sleit krossbönd í tvígang .
Endurhæfingin tók á .
Hversu lengi varstu að ná þér aftur á strik ? Var mættur til leiks þremur dögum eftir höfuðmeiðslin .
Krossböndin tóku ögn lengri tíma , tólf mánuði í fyrra skiptið og níu í það síðara .
Meira vesenið .
Hver eru heimskulegustu meiðslin sem þú hefur orðið fyrir ? Þegar ég fékk gat á höfuðið um daginn .
Það var glórulaust bjánalegt .
Fékk körfu á hvirfilinn ! Hver eru algeng mistök hjá fólki við æfingar ? Góð spurning .
Ætli það séu ekki algeng mistök að fólk ætli sér of mikið á of skömmum tíma .
Það er ekki vænlegt til árangurs .
Svo er algengt að fólk gleymi að koma með handklæði á æfingu .
Það eru mjög leiðinleg mistök .
Hver er erfiðasti mótherjinn á ferlinum ? Hrannar Freyr Hallgrímsson gullsmiður , gjaldkeri körfuknattleiksdeildar ÍR og núverandi leikmaður ÍB ( Íþróttafélags Breiðholts ) , er ólíkindatól og maður veit aldrei upp á hverju hann tekur á vellinum .
Best að vera ekki mikið fyrir honum .
Fast á hæla hans kemur Jón Arnór Stefánsson .
Hann er frábær körfuboltamaður .
Hver er besti samherjinn ? Erfitt val .
Margir sem koma til greina og þrír valdir af mismunandi ástæðum .
Fyrst Elvar Guðmundsson lögfræðingur , formaður körfuknattleiksdeildar ÍR og núverandi leikmaður ÍB .
Náðum vel saman .
Hann skilaði mörgum stoðsendingum .
Annar er Trausti Stefánsson , verkfræðingur og Íslandsmeistari í hlaupum .
Eflaust sá skemmtilegasti til að vera með í hóp .
Síðast en ekki síst skal nefna Eirík Önundarson .
Einfaldlega besti leikmaður sem ég hef spilað með .
Ekkert minna en stórkostlegur leikmaður og enn betri samherji .
Allir eiga þeir það sameiginlegt að vera toppmenn .
Hver er fyrirmynd þín ? Foreldrar mínir .
Hver er besti íþróttamaður allra tíma ? Michael Jordan og Michael Phelps .
Ekki hægt að gera upp á milli .
Báðir stórkostlegir á sínu sviði .
Skilaboð að lokum ? Alltaf að halda áfram , horfa fram á veginn og njóta leiðangursins .
