" Sonur minn er einstök manneskja sem á sama rétt á því að njóta lífsins og við hin .
Samt er við ramman reip að draga , kerfið er nefnilega eins og drekinn sem fær alltaf nýtt höfuð þegar þú heggur það gamla af .
" Með þessum orðum lýsir Ragnheiður Gunnarsdóttir sautján ára reynslu sinni af glímunni við kerfið sem halda á utan um börn með miklar sérþarfir .
Sonur hennar , Kjartan Ólafsson , er með Downs-heilkennið , alvarlega greindarskerðingu , einhverfu og sykursýki .
Ragnheiður segir sögu hans ekki til að barma sér heldur til að benda á úrbætur .
Texti : Orri Páll Ormarsson orri@mbl.is Myndir : Kristinn Ingvarsson kring@mbl.is Fyrsta orðið sem hann sagði var hvorki " mamma " né " pabbi " , heldur " kerti " .
Enginn veit af hverju .
En þannig er Kjartan Ólafsson – óútreiknanlegur .
Hann fékk ekki endilega bestu spilin úr stokknum þegar hann kom í heiminn en hefur unnið vel úr þeim , nýtur lífsins eins og hver annar sautján ára unglingur .
Kjartan er ekki aðeins með Downs-heilkennið , hann er líka með alvarlega greindarskerðingu , er á einhverfurófi og með sykursýki .
Fyrir vikið mun hann alltaf þurfa á mikilli aðstoð að halda í þessu lífi .
Og eiga sér málsvara .
Faðir Kjartans , Ólafur Hilmar Sverrisson , og bræður , Gunnar Dofri og Sverrir Ingi , eru hans stoð og stytta í einu og öllu en á engan er hallað þegar fullyrt er að mest mæði á móður hans , Ragnheiði Gunnarsdóttur hjúkrunarfræðingi .
Hún féllst á að segja Sunnudagsblaði Morgunblaðsins sögu sonar síns vegna þess að henni þykir víða pottur brotinn í kerfinu sem halda á utan um börn með miklar sérþarfir á Íslandi .
" Ég ann Kjartani af öllu mínu hjarta , hann er einstök manneskja , " segir Ragnheiður .
" Ég væri ekki sú kona sem ég er nema vegna þess að ég á hann .
Kjartan hefur fært mér mun meiri hamingju en erfiðleika en þessi hamingja gæti án efa verið meiri ef kerfið sem við búum við myndi virka betur en það gerir í dag .
Því miður er það bæði stirt og ómanneskjulegt .
Kerfið er eins og drekinn sem fær alltaf nýtt höfuð þegar þú heggur það gamla af .
" Ekki beint gegn fólkinu Hún grípur til annarrar samlíkingar .
" Sonur minn er eins og Afríka ! Kerfið sér hann ekki sem heild heldur sem fjölmörg brot .
Eins og við þekkjum var Afríku ekki skipt upp út frá hagsmunum fólksins sem býr þar , heldur út frá hagsmunum Evrópubúa , svo þeir ættu auðveldara með að fara ránshendi um álfuna .
Sama á við um Kjartan , þörfum hans er skipt upp eftir höfði einhverra allt annarra en þeirra sem best þekkja til þessara þarfa .
" Ragnheiður tekur skýrt fram að hún beini orðum sínum ekki gegn fólkinu sem starfi innan kerfisins , það vilji vel og leggi sig í langflestum tilvikum allt fram .
Kerfið sé hins vegar löngu vaxið því yfir höfuð og farið að lifa sjálfstæðu lífi á sínum forsendum en ekki fólksins sem það á að þjóna .
Þeirra sem minnst mega sín í þessu samfélagi .
" Ég er ekki að barma mér .
Myndi aldrei detta það í hug .
Á þessum sautján árum sem liðin eru frá því að Kjartan fæddist hef ég hins vegar rekið mig á alltof marga veggi .
Vonandi getur mín reynsla orðið til þess að hjálpa öðrum sem standa í sömu sporum og mögulega leitt til langþráðra breytinga .
Þetta kerfi þarf smurningar við .
" Sá strax að eitthvað var að Kjartan fæddist í Reykjavík 12. janúar 1997 .
" Ég gerði mér strax grein fyrir því að eitthvað væri að – sá það á augunum á honum , " segir Ragnheiður en fyrir áttu hún og Ólafur tvo heilbrigða syni .
Skömmu eftir fæðinguna kom læknir inn á stofu til hennar .
" Þú þarft að tala við mig , ekki satt ? " sagði Ragnheiður .
" Já , " svaraði læknirinn .
" Þú ætlar að segja mér að drengurinn minn sé með Downs-heilkennið , " sagði Ragnheiður .
" Já , " sagði læknirinn undrandi .
" Hvernig vissir þú það ? " Ragnheiður veit ekki af hverju .
Líklega móðurlegt innsæi .
Tíðindin komu á óvart .
Ragnheiður var orðin 35 ára þegar hún átti Kjartan og öllum mæðrum sem náð hafa þeim aldri er boðið upp á legvatnsstungu á meðgöngunni til að ganga úr skugga um að ekkert ami að barninu .
Ragnheiður hafnaði því .
" Ég vildi ekki vita hvort eitthvað væri að barninu .
Hin síðari ár hefur fóstrum markvisst verið eytt komi í ljós að um Downs-heilkenni sé að ræða .
Ég gagnrýni alls ekki foreldra sem samþykkja það en persónulega lít ég ekki á það sem mitt hlutverk að ákveða hver á að lifa og hver ekki .
Börn með Downs-heilkenni eru líka manneskjur með sama rétt og við hin , " segir hún .
Í dag er tilvonandi mæðrum einnig boðið upp á hnakkaþykktarmælingu til að ganga úr skugga um hvort barnið sé með Downs .
Áfall að eignast óheilbrigt barn Kjartan var velkominn í þennan heim .
Ragnheiður viðurkennir eigi að síður að það sé mikið áfall að eignast óheilbrigt barn en segir fjölskylduna hafa fengið frábæran stuðning og þjónustu á fæðingardeildinni .
Dýrmæt tengsl hafi myndast en eins og gengur sá hún það fólk ekki meir eftir að hún var útskrifuð .
Þá lá leiðin á Greiningar- og ráðgjafarstöð ríkisins , þar sem sérhæft teymi tók við Kjartani , barnalæknir , hjúkrunarfræðingur , sálfræðingur , sjúkraþjálfi og þroskaþjálfi .
Best menntaða fólkið á þessu sviði sem völ er á hér á landi .
Ragnheiður ber því vel söguna , ekki síst dr. Tryggva Sigurðssyni barnasálfræðingi .
Hún hafi oft leitað til hans gegnum tíðina og hann reynst ráðhollur .
Þar fékk Kjartan greiningu , að svo miklu leyti sem það er hægt fyrir ungabarn .
" Börn með Downs-heilkenni eru oft orðin töluvert gömul þegar þau eru greind með einhverfu og þegar sett er tala á greindarvísitölu , vegna þess hvað þau þroskast hægt .
Kjartan var ekki endanlega greindur fyrr en hann var orðinn fjórtán eða fimmtán ára , " segir móðir hans .
" Þroskinn er venjulega hraðari fyrstu mánuðina og árin , en síðan beygja þessi börn út af línunni .
Kjartani er enn að fara vitrænt fram .
Núna er hann til dæmis búinn að færa sig frá Disney-teiknimyndum yfir í Fólkið í blokkinni .
Hann hrífst líka með og skynjar spennu , eins og í handboltaleikjunum á Evrópumeistaramótinu í Danmörku .
Hann hrópar og kallar þegar mark er skorað án þess að átta sig endilega á því hvort liðið var að skora , " segir Ragnheiður .
Hún þagnar stutta stund en kemur svo með athyglisverða samlíkingu : " Kjartan er í sama stiga og við hin , þrepin eru bara styttri og miklu dýpri .
" Hvað er greind ? Kjartan er með þrefaldan 21. litning sem orsakar Downs-heilkenni , auk þess að vera á einhverfurófi .
Greindarskerðingin er alvarleg , greindarvísitala Kjartans er 35 en meðalgreind á bilinu 90-109 .
" En hvað er greind ? " spyr Ragnheiður .
" Auðvitað hefur Kjartan takmarkaðan skilning á mörgu en tilfinningar hans eru ósviknar .
Hann elskar fólkið sitt og sýnir því mikla hlýju .
Dýrkar bræður sína .
Meiri dýravinur er líka vandfundinn , þeir hundurinn okkar , Bangsi , hafa bundist miklum tryggðarböndum .
Kjartan trúir honum fyrir öllu mögulegu og Bangsi fagnar honum alltaf ógurlega þegar hann kemur heim á daginn og vekur hann á morgnana .
" Kjartan er feiminn að eðlisfari og kann best við sig innan um fjölskyldumeðlimi og aðra sem hann þekkir og treystir .
Einhverfan veldur því að honum eru gjarnan mislagðar hendur í samskiptum við annað fólk .
Verður óöruggur .
Hann á líka erfitt með að tjá sig og þarf að vita til hvers er ætlast af honum .
Kjartan færir ekki þekkingu yfir á nýjar aðstæður og þarf fyrir vikið að læra ýmsa hluti aftur og aftur .
Þrátt fyrir þessa annmarka segir Ragnheiður hann hafa djúpa skynjun .
" Um daginn var hann háttaður upp í rúm , þessi elska , en fór fram úr og sótti mig þegar hann sá stjörnubjartan himininn .
" Sjáðu , mamma .
Þær eru komnar .
Eru þær ekki fallegar ? " Svona er hann næmur .
" Kjartan er smávaxinn en hreyfigeta hans er með ágætum , hann er léttur á fæti og klífur Esjuna án vandræða .
Sitthvað er þó afbrigðilegt , sársaukaskyn Kjartans er til dæmis allt annað en hjá venjulegri manneskju .
Hann getur tekið utan um sjóðandi heitan pott og sagt : " Mamma , finndu hvað potturinn er heitur ! " Hann skynjar hitann en finnur ekki fyrir sársauka .
Urðu að flytja í bæinn Fjölskyldan bjó í Stykkishólmi þegar Kjartan kom í heiminn en fljótlega varð ljóst að þau yrðu að flytja á höfuðborgarsvæðið til að fá bestu mögulega þjónustu .
" Við áttuðum okkur fljótt á því að það væri of flókið að vera með barn með svona miklar sérþarfir úti á landi .
Svæðisskrifstofa um málefni fatlaðra á Vesturlandi reyndist okkur vel en við þurftum að vera það mikið með Kjartan í Reykjavík að ekki var um annað að ræða en að flytja í bæinn .
Þess utan áttum við ekki fjölskyldu í Hólminum en eðli málsins samkvæmt er mikilvægt fyrir fólk í okkar stöðu að hafa aðgang að slíkum stuðningi .
Við hjónin vorum bæði í góðum störfum fyrir vestan en hvað gerir maður ekki fyrir börnin sín ? " Tveggja ára fékk Kjartan inni á leikskóla , Foldakoti í Grafarvogi .
Ragnheiður segir það hafa gengið vonum framar .
" Reynsla mín af Foldakoti er mjög jákvæð .
Leikskólinn er ekki eins og stofnun heldur lifandi fyrirbrigði .
Kom sjálfur á móti okkur með lausnir .
Menn mættu tileinka sér það viðhorf víðar .
Kjartani leið vel á Foldakoti og við fundum til öryggis .
" Þegar grunnskólaganga Kjartans hófst kom á daginn að ekki er gert ráð fyrir afhendingu barns með sérþarfir milli skólastiga .
Hann fékk starfsmann af leikskólanum með sér yfir í Foldaskóla fyrstu átta dagana , vegna þess að við óskuðum sérstaklega eftir því , en síðan ekki söguna meir .
Ragnheiður gagnrýnir þetta .
Sonur sinn sé þannig gerður að aðlögunin þurfi að vera mun lengri .
Af Trabant yfir á Cadillac Fimm ára gamall greindist Kjartan með sykursýki en Downs-börn eru útsettari en önnur börn fyrir ýmsum sjúkdómum , svo sem hvítblæði og sykursýki .
Að því er Ragnheiður veit best er Kjartan þó eina Downs-barnið með sykursýki hér á landi .
Þegar drengurinn greindist með sykursýkina mættu foreldrar hans allt öðru viðmóti í kerfinu .
" Munurinn á því að vera með þroskaheft barn á Íslandi og langveikt er eins og munurinn á Trabant og Cadillac .
Við vorum komin á allt annan stað í tilverunni .
Íslenska heilbrigðiskerfið mætir fólki þar sem það er statt .
Fagmennskan er algjör og það sem meira er , fólkið sem hefur með málin að gera hefur völd til að taka ákvarðanir .
Svo ég haldi áfram með samlíkinguna , þá tók sykursýkin alla Afríku , ekki bara hluta eins og Downs-heilkennið .
Það er merkilegt í ljósi þess að hvort tveggja er líffræðilegur galli .
Birtist bara með ólíkum hætti .
" Huga þarf vel að mataræði Kjartans og mæla blóðsykurinn oft á dag .
Röng meðhöndlun til lengri tíma við sjúkdómnum getur valdið útlimamissi og jafnvel dauða .
Ábyrgð þeirra sem annast um Kjartan er því mikil .
Foreldrar Kjartans hafa kennt ófáum að mæla blóðsykur hans gegnum tíðina .
Vegna takmarkana sinna mun Kjartan aldrei geta fylgst með þessu sjálfur .
Nú er verið að þróa nýtt tæki sem grætt er í sjúklinginn , mælir blóðsykurinn og gefur insúlín jafnóðum þegar á þarf að halda .
Ragnheiður bindur miklar vonir við þetta tæki enda myndi það henta syni hennar afar vel .
" Vonandi getur hann fengið það áður en langt um líður .
" Flókið verkefni fyrir stuðningsfjölskyldu Eitt af úrræðunum sem kerfið býður upp á þegar börn eru með miklar sérþarfir er stuðningsfjölskylda .
Þangað fer barnið reglulega , eina eða tvær helgar í mánuði , til að létta undir með foreldrunum og veita þeim hvíld .
Kjartan fékk snemma frábæra stuðningsfjölskyldu sem tengist honum fjölskylduböndum og segir Ragnheiður hana hafa reynst honum afar vel .
Það stóð þó of stutt .
Eftir að Kjartan greindist með sykursýkina og eftir að fjölgaði í stuðningsfjölskyldunni var Kjartan of flókið verkefni fyrir þessa góðu fjölskyldu , sem þrátt fyrir það hefur áfram reynst honum vel .
" Því flóknari sem þarfir barnsins eru þeim mun meira standa foreldrarnir einir , " segir Ragnheiður .
Kjartan fékk ekki aðgang að Notendastýrðri persónulegri aðstoð ( NPA ) , sem á að verða lögbundin á þessu ári .
" Við sóttum um en fengum ekki .
Sá orðrómur gengur að starfsfólk velferðarráðuneytisins sé þeirrar skoðunar að NPA eigi aðeins að vera fyrir líkamlega fatlaða , en ekki þroskahefta .
Ég vona að það sé ekki rétt .
Það væru fordómar .
" Þrettán ára gamall hóf Kjartan nám í Klettaskóla , sérskóla á grunnskólastigi .
" Sumir þurfa að berjast fyrir því að koma börnunum sínum þangað en við höfðum greiðan aðgang þar sem Kjartan er svo mikið fatlaður , " segir Ragnheiður .
Eftir skóla fer Kjartan í Egilshöll , þar sem hann er í viðveru eftir hádegi .
Það er frístundaheimili sem Ragnheiður og Ólafur komu á sínum tíma á í samstarfi við Kjartan Magnússon borgarfulltrúa Sjálfstæðisflokksins .
" Kjartan Magnússon sýndi þeirri hugmynd strax mikinn áhuga og skilning og að þessu er mjög vel staðið , " segir Ragnheiður .
Hún hefur góða reynslu af annarri skammtímavistun , Álfalandi í Fossvogi .
Þar sé valinn maður í hverju rúmi .
Kom blóðugur úr rútunni Nemendurnir fara með rútu frá Klettaskóla í Egilshöll og einn daginn var haft samband við foreldra þegar í ljós kom að Kjartan var skrámaður og blóðugur eftir ferðina .
Við eftirgrennslan kom í ljós að annar nemandi , sem hefur tilhneigingu til að beita ofbeldi , hafði setið við hliðina á honum á leiðinni í Egilshöll með þessum afleiðingum .
Fara þurfti með Kjartan á heilsugæslustöð , þar sem gert var að sárum hans .
Hann er enn með ör á hálsi , höndum , baki og maga .
Ragnheiður áfellist ekki gerandann , honum sé ekki sjálfrátt , en segir umhugsunarvert hversu flókið var að finna út úr því hver bæri ábyrgðina .
Enginn vildi kannast við það í upphafi .
" Halda þurfti nokkra fundi til að komast að því að skólinn bæri ábyrgðina .
Þetta er gott dæmi um kerfi þar sem starfsfólkið er úrvinda og ræður í raun engu .
Þegar þú ræður engu viltu ekki heldur bera ábyrgð .
Þetta leiðinlega mál leystist á endanum en bar kerfinu ófagurt vitni .
" Ragnheiður bendir á að margt sé ekki hugsað til enda þegar kemur að lausnum fyrir börn með sérþarfir .
Kjartan hóf síðastliðið haust nám á starfsbraut Fjölbrautaskólans í Breiðholti , sem gengur vel , en dæmið er aldrei reiknað til enda .
Meðan haustpróf stóðu yfir gat hann til dæmis bara verið í skólanum til klukkan 12 á hádegi .
Viðveran í Egilshöll hefst hins vegar ekki fyrr en klukkan 13 .
Fjölskyldan varð því að brúa bilið á milli .
Þá var jólafrí frá 10. desember til 8. janúar og á þeim tíma var ekki um annað að ræða en en að leysa hvern dag fyrir sig .
Þetta fyrirkomulag hentar útivinnandi fólki að vonum illa .
Elskur að hestum Ragnheiður nefnir fleira .
Kjartan á rétt á því að fara í fjóra daga í sumarbúðir fyrir sykursjúk börn norður í Skagafirði .
Þar er á hinn bóginn ekki gert ráð fyrir þroskaheftum börnum , þannig að fjölskyldan þarf að útvega starfsmann með honum .
Svo eru það áhugamálin sem Ragnheiður segir að séu kapítuli út af fyrir sig .
" Í tilfelli Kjartans þurfum við foreldrarnir að finna út hverju hann hefur áhuga á .
Það getur verið snúið enda segir hann okkur það ekki eins og venjulegt barn .
Kjartan veit til dæmis hvorki hvað er að æfa fótbolta eða körfubolta ..
Hann er mikill dýravinur og við fundum út að hann hefur gaman af því að fara á hestbak .
Áður var hann í sjúkraþjálfun á hestbaki á vegum Styrktarfélags lamaðra og fatlðara .
Nú býður Hestamannafélagið Hörður í Mosfellsbæ upp á tíma fyrir þroskaheft börn .
Mjög góð aðstaða en því miður bara einu sinni í viku .
Barn sem æfir fótbolta mætir á æfingar þrisvar til fjórum sinnum í viku en Kjartan verður að bíða í heila viku eftir að komast aftur á hestbak .
Er það sanngjarnt ? " Hann fær þó að fara á hestbak .
Ekki er nefnilega sjálfgefið að hægt sé að verða við óskum hans .
Þannig hefur Kjartan beðið í ellefu ár eftir að komast í tónlistarnám .
Þetta er ekki prentvilla , ellefu ár .
Frá Heródesi til Pílatusar Ragnheiður segir ekki óalgengt að foreldrar fatlaðra barna á Íslandi gangi frá Heródesi til Pílatusar .
Oft sé dýpra á lausnum en þurfi að vera .
Hún nefnir sem dæmi fund sem hún átti með félagsmálastjóra Reykjavíkurborgar fyrir fáeinum árum .
" Á þeim fundi , þar sem mér var mjög vel tekið , fékk ég fyrst upplýsingar um það að ég ætti rétt á beingreiðslu í stað stuðningsfjölskyldu , heimilisaðstoðar eða annars slíks á vegum borgarinnar .
Við foreldrarnir gætum sem sagt ráðstafað peningunum sjálf og ráðið fólk sem við þekktum og treystum .
Þetta voru mikil tíðindi sem ég hefði gjarnan viljað fá fyrr .
Enginn hafði séð ástæðu til að benda mér á þennan möguleika .
Hvers vegna er þetta svona ? Er furða að margt fólk sem stendur að þroskaheftum á Íslandi sé orðið þreytt – og reitt ? " Ragnheiður vill einfalda kerfið , stytta boðleiðir , auka sjálfstæði og frumkvæði fólks og draga úr forræðishyggjunni .
Enginn þekki son hennar betur en hún sjálf og þar af leiðandi sé enginn betur til þess fallinn að taka ákvarðanir um velferð hans .
" Ég er orðin þreytt á því að aðrir hafi vit fyrir mér .
Fólk vill vel en kerfið er löngu vaxið því yfir höfuð .
Er bara til á eigin forsendum en ekki þeirra sem það á að þjóna .
Það er vont kerfi .
" Hún fellst á að ef til vill virki aukið sjálfstæði ekki fyrir alla aðstandendur barna eins og Kjartans og þess vegna veltir hún upp þeim möguleika að börn með sérþarfir eins og Kjartan fengju sinn persónulega umboðsmann , sem fylgdi þeim gegnum öll stig kerfisins .
" Þannig myndum við , foreldrarnir , losna við öll þessi flóknu " milliríkjasamskipti " við kerfið .
" Snýst um gæði en ekki magn Hún segir þessar breytingar alls ekki þurfa að hafa aukinn kostnað í för með sér , jafnvel verði hægt að fækka starfsfólki innan kerfisins .
" Þetta snýst ekki um magn , heldur gæði .
Það er lykilatriði að fólk sem kemur að þessum málum hafi til þess burði .
Skilji og þekki þarfir skjólstæðinga sinna .
Því miður er alltof mikið af ófaglærðu fólki inni í kerfinu , til dæmis skólakrökkum , sem hafa takmarkaðar forsendur en eru öll af vilja gerð til að vinna með þessum börnum .
Til þess að börn eins og Kjartan taki framförum í þroska þurfa þau á fagfólki að halda .
" Henni þykir kerfið ekki bara þungt í vöfum heldur líka ómanneskjulegt og kalt .
Þegar framtíð sonar hennar ber á góma er hún spurð hvaða " búsetuúrræði " hún sjái fyrir sér .
" Búsetuúrræði , " segir Ragnheiður og hleypir brúnum .
" Þetta er sonur minn ! Hann þarf ekki búsetuúrræði – heldur heimili .
Samastað þar sem honum líður vel og getur notið sín á sínum forsendum .
Annað sem maður er sýknt og heilagt spurður um er hvort maður þurfi frekari " liðveislu " .
Hverslags orð er það ? Hvers vegna er mennskan farin úr kerfinu ? " Getur ekki unnið fulla vinnu Það er tímafrekt að hugsa um einstakling með miklar sérþarfir .
Ragnheiður var í meistaranámi með vinnu þegar Kjartan greindist með sykursýki en varð að hætta því .
Á þessum sautján árum hefur hún ekki getað unnið fulla vinnu .
Hún telur þetta ekki eftir sér en óhjákvæmilega bitnar það á tekjum heimilisins .
Fólk sem á börn með sérþarfir þarf líka að hafa skilningsríka vinnuveitendur .
" Til allrar hamingju hef ég það , " segir Ragnheiður sem vinnur á hjúkrunarheimilinu Eir .
" Ég þarf alltaf að vera við símann , komi eitthvað upp á , sérstaklega vegna sykursýkinnar .
Leiðbeina getur þurft fólki eða hreinlega fara á staðinn .
Ég get þurft að víkja af fundum þegar hringt er í mig úr skólanum hans Kjartans eða viðverunni .
Sama máli gegnir um föður hans og hina syni mína .
Til allrar hamingju mæti ég einstökum skilningi og stuðningi hjá mínum yfirmönnum .
Fyrir það er ég afar þakklát .
" Ragnheiður Gunnarsdóttir horfir björtum augum til framtíðar .
Draumur hennar er að Kjartan eignist gott heimili , þar sem hann fær að njóta sín , er öruggur og fagleg þekking er til að halda utan um hann , hans fötlun og sykursýki .
Heimili þar sem manngildið er lagt til grundvallar .
