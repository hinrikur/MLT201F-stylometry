Vissir þú að það tekur okkur tíu daga að núllstillast eftir jólin ? Tíu daga að afsykra og afsalta líkamann og komast aftur í eðlilega svefnrútínu .
Tíu daga að venja okkur af því að stinga öllu gotteríi sem á vegi okkar verður upp í okkur og tíu daga að venja okkur á að klæða okkur í venjuleg föt – ekki bara náttföt eða spariföt til skiptis .
Eina tískupælingin svona í upphafi árs er því ekki hvað þú átt að kaupa þér á útsölu .
Þetta snýst um að verða aftur heil / l eftir þessi ósköp .
Þegar við erum aftur komin á núllpunkt ( sem ætti undir öllum venjulegum kringumstæðum að vera nú um helgina ) getum við farið að plotta , plana og halda áfram þar sem frá var horfið – sprækari en nokkru sinni fyrr enda nýtt tungl og allt það ! Það gæti þó tekið aðeins lengri tíma fyrir þá sem voru " all in " í desember ( ekki bara um jólin ) .
Flestar konur sem ég þekki finna það strax ef þær borða of mikið salt og drekka of mikið vín marga daga í röð .
Það djöfullega við gjafir lífsins eins og sykur- , salt- og vínmarineringar er hvað þær fara óskaplega illa með ytri ásjónu .
Það sést á okkur um leið ef við leyfum okkur of mikið af því góða .
Kinnarnar verða ekki bara of " puffy " heldur getur litarháttur húðarinnar tekið breytingum ( verður rauðari og flekkóttari ) og svo getur verið erfitt að renna hnéháum leðurstígvélum upp ef of vel hefur verið gert við sig .
Það var þó eitt sem mér yfirsást – þar til móðursystir mín las mér pistilinn .
" Ég heyri alltaf á röddinni þinni ef þú hefur drukkið vín kvöldinu áður .
Þú verður eitthvað svo andlega fjarverandi .
" Að sjálfsögðu kannast ég ekkert við þetta og segi því að þetta hljóti að hafa verið heimabrugguð aðgerð til að fá mig til að setja tappann í flöskuna fyrir lífstíð .
Hún veit nefnilega manna best að eitt af því sem mér finnst ósjarmerandi við fólk er einmitt þegar það er andlega fjarverandi og einhvern veginn ekki með .
Ég vil þó benda á , mér til varnar , að ég var aðallega á kóræfingum í desember og að baka ...
Það er samt merkilegt hvað karlpeningurinn kemst upp með miklu meira en kvenpeningurinn .
Hann hefur einhvern veginn meira þol og meira úthald þegar kemur að söltuðum mat og langdrykkjum .
Ég heyrði að það hefði óvart orðið dálítið vinsælt að " taka linner " í desember .
En " linnerinn " gengur út á að fara út í hádeginu í " lunch " ( á einhvern flottan veitingastað ) sem dregst fram yfir " dinner " og svo eru menn bara komnir heim til sín klukkan níu á kvöldin – rosa sprækir .
Með alla heimsins " linnera " í maganum er merkilegt hvað menn koma vel undan jólum og áramótum .
En það er náttúrlega bara út af því að þeir liggja svo mikið í engiferbaði , dæla í sig magnesíum og stelast til að setja á sig andlitsmaska í hvíldartímanum .
Góðu fréttirnar eru þær að það er styttra í þorrann en ykkur grunar og þá byrjar þetta allt aftur þar sem lífsblómið verður saltað og vökvað hressilega ! martamaria@mbl.is 