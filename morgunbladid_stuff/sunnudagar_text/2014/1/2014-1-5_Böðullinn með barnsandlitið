Norðmaðurinn Ole Gunnar Solskjær hlífði engum á meðan hann lék með Manchester United á Englandi ; tætti mótherjana gjarnan í sig og skoraði grimmt .
Hann tók í vikunni við þjálfun Cardiff , annars tveggja liða frá Wales í ensku úrvalsdeildinni , þar sem sá norski hittir meðal annars fyrir Aron Einar Gunnarsson , landsliðsfyrirliða Íslands .
Norskum knattspyrnuáhugamönnum kemur ekki á óvart að Ole Gunnar Solskjær sé kominn til starfa á ný í ensku úrvalsdeildinni .
Þessi mikli markaskorari , sem er goðsögn í herbúðum Manchester United , hefur náð góðum árangri í heimalandinu síðustu ár og alltaf stefnt að því að ná langt í þjálfun .
Nú var rétti tíminn til að breyta til .
Solskjær – stundum kallaður böðullinn með barnsandlitið , vegna þess hve grimmur hann var við andstæðingana á sínum tíma – skoraði 91 mark í 235 leikjum með Manchester United .
Hann var frægur fyrir að koma inn á af varamannabekknum og skora og Alex Ferguson , þáverandi knattspyrnustjóri United , hefur alltaf hrósað Norðmanninum í hástert .
Segir raunar öruggt mál að enginn annar jafn góður leikmaður og Solskjær hefði gert sér að góðu að verma varamannabekkinn jafn mikið .
Biðlund hans hafi verið aðdáunarverð .
En hann greip jafnan tækifærið þegar það gafst .
Ógleymanlegt í Barcelona Höfundur þessa pistils var viðstaddur frægasta leik sem Solskjær hefur tekið þátt í og það er vissulega ógleymanleg stund .
Norðmaðurinn lék þó ekki nema í rúmar tíu mínútur ! Þetta er að sjálfsögðu úrslitaleikur Meistaradeildarinnar vorið 1999 , þegar Manchester United mætti Bayern München á Camp Nou í Barcelona .
Leikurinn var í daufari kantinum , svo ekki sé meira sagt , en endirinn að sama skapi ævintýralegur .
Bayern hafði 1:0 forystu þegar hefðbundnum 90 mínútna leiktíma lauk , en á meðan Svíinn Lennart Johansson , formaður evrópska knattspyrnusambandsins , UEFA , fór í lyftunni niður úr heiðursstúkunni og út á völl ( og bjó sig undir að óska leikmönnum Bayern til hamingju á þýsku ! ) skoraði United tvisvar og tryggði sér sigur .
Fyrst varamaðurinn Teddy Sheringham eftir hornspyrnu Davids Beckhams og svo okkar maður , Solskjær , einnig eftir horn frá þeim sama Beckham .
Sheringham fleytti boltanum þá inn í markteiginn þar sem Ole Gunnar rak út fótinn og negldi boltanum upp í samskeytin .
Fáeinum andartökum síðar var flautað til leiksloka .
Eftir að Solskjær lagði keppnisskóna á hilluna varð hann þjálfari varaliðs Manchester United með afbragðsárangri og var Ferguson þess fullviss að sá norski yrði snjall þjálfari síðar .
Hann hefði alltaf velt íþróttinni mikið fyrir sér og Sir Ales fullyrti eitt sinn að Solskjær hefði árum saman skráð niður allar æfingar og mikilvæga punkta eftir hvern einasta leik .
Hvort sem það er sannleikanum samkvæmt eða ekki er ljóst að Solskjær viðaði að sér miklum fróðleik á árunum í Manchester .
Hann tók síðan við gamla félaginu sínu , Molde , fyrir þremur árum , stýrði því til meistaratignar í Noregi tvö fyrstu árin og félagið varð bikarmeistari í sumar en gekk reyndar afleitlega í deildinni .
Solskjær er fertugur að aldri , fæddur 26. febrúar 1973 í Kristiansund .
Hann hóf ferilinn með Clausenengen en gekk til liðs við Molde 21 árs .
Staldraði reyndar ekki lengi við þar , gerði 31 mark í 38 leikjum og Ferguson var snöggur til , keypti piltinn til Manchester United og sá aldrei eftir því .
Ole Gunnar er kvæntur Silje og eiga þau þrjú börn , Noah , Karna og Elijah .
Að sögn norsks íþróttablaðamanns sem ofanritaður ræddi við er mikil virðing borin fyrir Ole Gunnar Solskjær í heimalandinu .
" Það kom engum á óvart að hann skyldi ná góðum árangri með Molde .
Áður en hann kom þótti liðið reyndar ná ótrúlega litlum árangri því leikmannahópurinn var góður .
En tveir meistaratitlar og einn bikarmeistaratitill segja sína sögu um Ole Gunnar .
Liðinu gekk reyndar afar illa framan af deildarkeppninni á þessu ári , en hann var samt alltaf jákvæður – gagnrýndi aldrei sína menn opinberlega , talaði aldrei illa um dómara eða aðra heldur sagðist alltaf sannfærður um að betri tíð væri framundan .
Sem reyndist rétt því liðið náði mjög góðum kafla síðari hluta sumars og endaði í sjötta sæti eftir að hafa verið neðst í deildinni þegar mótið var hálfnað .
" Sumir segja að Solskjær leyni á sér .
Þrátt fyrir barnslegt yfirbragð sé hann hörkutól og víli ekki fyrir sér að hvessa sig ef á þarf að halda ; hefur líklega lært það af Sir Alex Ferguson ! Sem gott dæmi um hörkuna sem Solskjær getur sýnt , nefndi norskur blaðamaður sem Morgunblaðið ræddi við atvik eftir sigurleik Noregs gegn Grikkjum í Aþenu fyrir allmörgum árum .
Þetta var í undanriðli Evrópumóts , Norðmönnum hafði gengið afleitlega og urðu að vinna .
Sem þeir og gerðu og Solskjær skoraði í tvígang í 2:0 sigri .
Liðið komst á rétta braut og tryggði sér á endanum sæti í úrslitakeppninni í Belgíu og Hollandi sumarið 2000 .
Með munninn fyrir neðan nefið Fyrir leikinn var haft eftir þjálfara landsliðsins , Nils Johan Semb , að hann væri ekki viss um hverjir hentuðu best í nokkrar stöður í liðinu .
Þar á meðal var framherjastaðan .
Solskjær lét verkin tala og svaraði fyrir sig inni á vellinum .
Hann þótti þó ekki fagna mörkunum sérstaklega innilega og á eftir tók hann ekki þátt í fagnaðarlátum .
Lét þess hins vegar getið í viðtölum hve óánægður hann væri með ummæli þjálfarans .
Sýndi að hann hefur munninn fyrir neðan nefið .
Norðmenn eru mjög spenntir að sjá hvernig Solskjær reiðir af í nýja starfinu .
Þeir eiga nefnilega ekki góðu gengi norskra þjálfara í Englandi að fagna ; þrír hafa reynt þar fyrir sér : Egil Drillo " Olsen " með Wimbledon , Henning Berg hjá Blackburn og Ståle Solbakken með Wolves .
Öllum gekk herfilega en búist er við betri tíð .
Og kemur ekki á óvart .
Tan er óvinsæll og veit af því Vincent Tan , eigandi Cardiff City , hefur verið mikið í fréttum á Englandi síðustu vikur .
Skömmu fyrir jól ráðlagði hann Malky Mackay , þjálfara liðsins , að segja starfi sínu lausu ellegar yrði hann rekinn .
Mackay sagði ekki koma til greina að hætta og fékk þá reisupassann á milli jóla og nýárs , daginn eftir 3:0 tap fyrir Southampton .
Tan þessi , sem er auðugur viðskiptajöfur frá Malasíu , er liðlega sextugur .
Þræðir hans liggja víða í viðskiptum , m.a. í fasteignabransanum og ferðaþjónustu auk þess sem hann á hlut í stóru veðmálafyrirtæki .
Hann er sagður í miklum tengslum við stjórnmálamenn í heimalandinu .
Tan keypti meirihluta í Cardiff City árið 2010 og á nýliðnu ári eignaðist hann bosníska knattspyrnufélagið FK Sarajevo .
Malasíumaðurinn kveðst stefna hátt með Cardiff og vera tilbúinn að leggja töluverða fjármuni í reksturinn .
Hann hefur verið harðlega gagnrýndur í Englandi síðustu daga , bæði af fjölmiðlamönnum og ýmsum í knattspyrnuheiminum , vegna þess hvernig hann kom fram við Mackay .
Í fyrsta lagi hefði hann alls ekki átt að reka þjálfarann , því hann hefði gert mjög góða hluti með félagið .
Sem er reyndar rétt .
Því hefur verið haldið fram að Tan hafi ekki hundsvit á fótbolta , sem vel má vera rétt , en það skiptir svo sem ekki máli – hafi hann góða ráðgjafa sér við hlið .
Þeir þóttu reyndar ekki sérlega gáfulegir þegar Tan ákvað fljótlega eftir að hann keypti félagið að skipta úr bláum keppnisbúningum yfir í rauða .
Það þótti stuðningsmönnunum skemmdarverk .
Hið sama var upp á teningnum þegar Mackay var rekinn .
Því verður fróðlegt að sjá hvernig samstarf Tans og Norðmannsins Solskjærs gengur .
Boltinn Skapti hallgrímsson skapti@mbl.is " Hann er mjög ákveðinn og harður af sér .
Á því leikur enginn vafi .
Hann er mjög elskulegur maður með þægilega nærveru .
" Sir Alex Ferguson , fyrrverandi knattspyrnustjóri Manchester United 