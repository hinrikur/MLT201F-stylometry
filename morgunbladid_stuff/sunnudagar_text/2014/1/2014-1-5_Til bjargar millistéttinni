Þar sem ég borða mikið af ávöxtum og grænmeti dagsdaglega þá skiptir úrval og gæði slíkra matvæla mig miklu máli .
Staðreyndin er hins vegar sú að oft má finna leifar af skordýraeitri , sveppagróðri og jarðvegi í slíkum matvörum .
Einnig má þar finna bakteríur því fjöldi fólks tínir , pakkar og flytur ávexti og grænmeti .
Af þessum ástæðum fyllist ég alltaf ákveðnum efasemdum þegar ég sé epli uppi í búðarhillu sem skín bjartara en jólastjarnan í Betlehem .
Sumir hlutir eru einfaldlega of góðir til að vera sannir .
Eftir að ég las greinar um að stutt skolun með vatni hefur lítil áhrif á magn skordýraeiturs utan á ávextinum áttaði ég mig á að fæstir hreinsa þessi matvæli nægilega vel .
Sjálfur hef ég oft dottið í þá freistni að nudda eplinu upp við gallabuxurnar áður en ég legg mér það til munns og ég er viss um að flestir kannast við slíkar " hreinsunaraðgerðir " í dagsins önn .
Óhætt er að segja að slíkar aðferðir skila engum árangri fyrir utan það að róa samvisku neytandans með sjálfsblekkingu og afneitun .
Til að kóróna ástandið þá telja ýmsir sérfræðingar að ekki sé nægilega gott að afhýða ávöxtinn .
Hnífurinn kemst nefnilega í beina snertingu við bæði hýðið og ávöxtinn sjálfan og getur þannig borið óæskileg efni inn í ávöxtinn .
Þá segja margir sérfræðingar að hýðið sé einmitt einn hollasti hluti ávaxtarins og því er ekki mælt með því að fólk sleppi ávallt við að leggja sér það til munns .
Besta leiðin til að sefa ofsóknaræðið er að sjálfsögðu að kaupa lífrænar vörur .
Lífrænir ávextir og grænmeti eru mjög góðir kostir fyrir þá sem vilja hugsa um heilsuna en raunveruleikinn er því miður sá að þetta er hræðilegur kostur fyrir þá sem þykir einnig vænt um peningana sína .
Því er eðlilegt að spyrja hvort heilsuþenkjandi einstaklingar úr millistétt samfélagsins séu dæmdir til að borða skordýraeitur , sveppagróður , bakteríur og jarðveg til eilífðarnóns ? Svarið er sem betur fer " nei " .
Það eru til auðveldar leiðir til að hreinsa bæði ávexti og grænmeti með fullnægjandi hætti .
Slíkar hreinsunaraðferðir krefjast þess að blandaður sé sérstakur " elixir " sem er látinn liggja á matvörunni í 5-10 mínútur áður en varan er skoluð vandlega upp úr köldu vatni .
Dæmi um slíka uppskrift er t.d. 1 matskeið af sítrónusafa , 1 matskeið af hvítu ediki og einn bolli af vatni .
Hægt er að úða þessari blöndu á matvöruna eða láta hana liggja í þessu í eldhúsvaskinum .
Með þessum hætti er hægt að úða í sig ávöxtum og grænmeti með góðri samvisku án þess að lýsa sig gjaldþrota .
Jón Heiðar Gunnarsson 