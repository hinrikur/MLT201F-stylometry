Skorað er á sjómannsamtökin að ganga frá kjarasamningi fyrir sjómenn á fiskiskipum við LÍÚ hið fyrsta og að byggt verði á tillögum sem Sjómannasamband Íslands hefur lagt fram , segir í ályktun sjómannadeildar Framsýnar – stéttarfélags á Húsavík .
Sjómenn hafa nú verið kjarasamningslausir frá árslokum 2010 og það telja Húsvíkingar ólíðandi með öllu .
" Þá fagnar fundurinn þeim mikilvæga árangri sem náðist á árinu þegar sjómannadeild Framsýnar gekk frá kjarasamningi fyrir áhafnir hvalaskoðunarbáta á Húsavík fyrst allra stéttarfélaga á Íslandi .
Ljóst er að samningurinn bætir réttarstöðu þessara starfsmanna verulega , " segir í ályktun deildarinnar .
Kjör sjómanna skerðast Í ályktun Framsýnar er afnámi sjómannaafsláttar jafnframt mótmælt .
Er það sagt á ábyrgð stjórnvalda að kjör sjómanna skerðist ekki þó ákvörðun sé tekin um það á hinum pólitíska vettvangi að kostnaður af sjómannaafslættinum sé færður frá ríki til útgerðanna .
Draga eigi skerðinguna til baka .
sbs@mbl.is 