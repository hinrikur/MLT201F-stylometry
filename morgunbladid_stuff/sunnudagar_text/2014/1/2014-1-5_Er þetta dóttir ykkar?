Ég sé að þú hefur haft það gott um jólin , " sagði kraftlyftingaþjálfarinn minn þegar við hittumst í gær eftir tveggja vikna fjarveru hvort frá öðru .
Ég svaraði því játandi og lofaði að ég væri búin að taka síðasta sopann af maltinu og appelsíninu ...
allavega í bili og ég væri líka komin í ótímasett kampavínsbindindi ...
Jólin eru nefnilega tíminn til að njóta og ef maður getur ekki fengið að vera í friði með alla heimsins óhollustu í æð er ekki þess virði að draga andann yfirhöfuð .
Þessir hátíðadagar geta þó verið svolítið yfirþyrmandi með öllum sínum kræsingum og í ársbyrjun er það alls ekki það versta sem getur gerst í lífi fólks að skipta jólaölinu út fyrir vatn og Nóa-konfektinu fyrir hafragraut .
Eins notalegt og það er að hafa munninn fullan af karamellu og súkkulaði þá fær maður líka leiða á því og ofátið verður svo hversdagslegt þegar það er búið að standa yfir í meira en viku .
Svo má ekki gleyma því að það skiptir meira máli hvernig lífi maður lifir milli nýárs og jóla en milli jóla og nýárs .
Þótt þjálfarinn hafi séð það á núlleinni að ég væri pínu feit þá verð ég að viðurkenna að ég fann alls ekkert fyrir þessu þegar ég lá á náttfötunum uppi í sófa með fullan munninn .
Náttföt teygjast náttúrlega endalaust .
Það var ekki fyrr en á gamlárskvöld sem ég áttaði mig á því að kjóllinn sem ég hafði verið svo ógurlega lekker í fyrir jólin var eiginlega við það að springa á saumunum .
Og svo gat ég ekki rennt honum upp ein míns lið heldur þurfti liðsauka .
Þegar ég mætti í boðið reyndi ég að standa sem mest svo líffærin yrðu ekki fyrir varanlegu tjóni .
Áramótaheitið verður þó alls ekki að fara í megrun heldur halda áfram eins og frá var horfið fyrir jól .
Það felst nefnilega ákveðin list í því að breyta engu og vera ánægð .
Og elska " det hele " sama hvað talan sýnir á vigtinni .
Á þessum árstíma er til siðs að horfa yfir farinn veg og skoða líf sitt frá ýmsum sjónarhornum .
Þegar ég skoðaði líf mitt áttaði ég mig á því að 2013 er árið sem ég varð aftur stelpa .
Stelpa sem læsti sig úti og klifraði inn um glugga á annarri hæð á 15 cm hælum , stelpa sem hljóp hálft maraþon , stelpa sem tók skyndiákvarðanir , stelpa sem fór frekar út og hitti vini sína en að vera heima að taka til , stelpa sem fór að ganga í gúmmístígvélum , stelpa sem blés tyggjókúlur , stelpa sem stóð á haus og stelpa sem setti á sig hárkollur í partíi og tók mynd .
Stelpa sem ákvað að tíminn væri núna og hans þyrfti að njóta í botn .
Eitt af eftirminnilegustu augnablikum ársins var þegar stelpan hitti Sigmund Davíð Gunnlaugsson forsætisráðherra og Svanhildi Hólm Valsdóttur , aðstoðarmann Bjarna Benediktssonar fjármálaráðherra , í Hörpu .
Þá kom kona upp að okkur og spurði : " Er þetta dóttir ykkar ? " og benti á mig .
Ég velti því fyrir mér um stund hvort það þyrfti að senda konuna í sjónmælingu ...
enda ekki á hverjum degi sem stelpan er spurð að því hvort hún sé dóttir jafnaldra sinna .
martamaria@mbl.is 