Í fimmtugsafmælisgjöf fékk ég Laxness komplett og stendur þar upp úr Sjálfstætt fólk .
Einstök lýsing á þvermóðsku og jafnframt þolgæði sem dugði þjóðinni svo vel .
Fyrir nokkrum árum las ég svo bækurnar þrjár Himnaríki og helvíti , Harmur englanna og Hjarta mannsins eftir hinn frábæra Jón Kalman .
Sá lestur svalaði áhuga mínum á sagnfræði og lífsháttum fólks til sveita og harðri lífsbaráttu og gerði mig sérlega áhugasaman um Vestfirði þar sem ég reyndar sit nú í húsi við Mjóafjörð .
Skáktyrkjann eftir Robert Löhr las ég á síðasta ári og var mikil skemmtilesning og jafnframt fróðleikur .
Vissi ekkert um þetta fyrirbrigði og gaman að lesa um yfirstéttina í Evrópu á seinni hluta 18. aldar og hversu peningasukk og svall er tímalaust .
Söngur Akkilesar eftir Madeline Miller er einstök saga þar sem ástir þeirra Akkilesar og Patróklusar fá uppreisn æru þrátt fyrir að talað og skrifað hafi verið í kringum það í árþúsund .
Sannarlega djarft af höfundi en samt svo sjálfsagt fyrir nútímalesandann .
Sæmd eftir Guðmund Andra heillaði mig nú um jólin .
Einstakur stíll sem gerir mann svo heillaðan af orðunum sjálfum að maður missir þráðinn .
Enn og aftur svalar þetta áhuga mínum á íslenskum veruleika fyrri tima .
Mánasteinn eftir Sjón er mögnuð saga ungs manns .
Persónu sem gæti svo vel verið í nútímanum en höfundi tekst að gera alveg sjálfsagða í Reykjavík árið 1918 .
Ég tel að íslenskir höfundar geti alveg skrifað um íslenska karlmanninn , nútíma meðalmann eða fornar hetjur og gert þær ekki að minni manni þótt þeir kjósi að elska og njóta kynbróður síns .
