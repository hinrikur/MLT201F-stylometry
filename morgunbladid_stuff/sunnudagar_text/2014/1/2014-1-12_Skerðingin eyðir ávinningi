Kjaranefnd Félags eldri borgara í Reykjavík krefst þess , í ályktun , að stjórnarflokkarnir standi við kosningaloforðin , sem þessir flokkar gáfu öldruðum og öryrkjum í aðdraganda síðustu þingkosninga .
Stærsta kosningaloforðið hafi verið loforðið um að leiðrétta lífeyrinn eftir rýrnun á síðustu fjórum árum .
Það þýði 20% hækkun lífeyris .
" Kjaranefndin krefst þess að þetta loforð verði uppfyllt strax .
Aldraðir og öryrkjar geta ekki beðið , " segir í ályktuninni .
Jafnframt fer kjaranefndin fram á það að ríkisstjórnin stöðvi þegar í stað skerðingu lífeyris aldraðra frá almannatryggingum vegna greiðslna úr lífeyrissjóði .
Þessi skerðing sé svo mikil í dag , að hún eyðir með öllu ávinningi margra ellilífeyrisþega af því að hafa greitt í lífeyrissjóð .
sbs@mbl.is 