Hjálmar Gíslason hefur um langt skeið verið einn af mest áberandi frumkvöðlum landsins .
Árið 2008 stofnaði hann fyrirtækið Datamarket sem sérhæfir sig í miðlun tölfræðilegra gagna .
Þar starfa nú 15 manns bæði í Reykjavík og í Boston .
Hjálmar er sjálfur búsettur í Boston þar sem hann stjórnar uppbyggingu fyrirtækisins í Bandaríkjunum .
Hann féllst á að svara nokkrum spurningum Morgunblaðsins , þrátt fyrir tímamismuninn og annasama daga .
Sveinn Birkir Björnsson sveinnbirkir@gmail.com Það liggur beint við að spyrja fyrst hvort umhverfi sprotafyrirtækja á Íslandi hafi breyst til hins betra eða hins verra frá stofnun Datamarket 2008 ? " Hvort tveggja , " svarar Hjálmar .
" Það sem hefur batnað er að það er heldur meira framboð af fólki .
Bæði er heldur rýmra á markaðnum meðal reynds tæknifólks og ásókn í slíkt nám hefur líka aukist , " segir hann .
Þá telur hann að lög um endurgreiðslu á hluta rannsóknar- og þróunarkostnaðar sem tóku gildi árið 2010 séu líklega þýðingarmesta skref sem stjórnvöld hafi tekið til að ýta undir nýsköpunarstarf á Íslandi .
" Það er aðeins að myndast skilningur , bæði meðal almennings og stjórnvalda , á að nýsköpunarstarf er raunverulega eitthvað meira en orðin tóm , " segir Hjálmar og bendir á að Ragnheiður Elín Árnadóttir , iðnaðar- og viðskiptaráðherra , hafi til dæmis verið dugleg við að kynna sér hvað íslensk sprotafyrirtæki séu að fást við frá því hún tók við ráðuneytinu og hvað sé á færi stjórnvalda að gera til að greiða götu þeirra .
" Það sem hefur versnað er hins vegar aðgengi að fjármagni og flækjustigið sem fylgir gjaldeyrishöftum .
" Árið 2008 hafði Hjálmar orð á því í fjölmiðlum að mannekla hafi staðið íslenskri sprotastarfsemi fyrir þrifum , einkum þar sem fjármálageirinn hafi sogað til sín margt fólk með hæfileika og hugmyndir sem hafi látið þær sitja á hakanum .
Á undanförnum árum hefur fjöldi íslenskra sprotafyrirtækja náð eftirtektarverðum árangri .
Má þar nefna fyrirtæki á borð við Datamarket , Skema , Clara og kannski síðast Plain Vanilla .
Er velgengni þessara fyrirtækja bein afleiðing af þessum breytingum á vinnumarkaði í kjölfar hrunsins ? " Já .
Slík fyrirtæki höfðu nánast enga möguleika á að verða til á bóluárunum , enda áttum við fá umtalsverð nýsköpunar- og sprotafyrirtæki til að grípa þann mannafla sem losnaði um í hruninu .
Öll þessi fyrirtæki sem hér eru nefnd verða til rétt í kringum eða eftir hrun og taka út sinn þroska á eftirhrunsárunum .
" Tækifæri til staðar Hjálmar segir að þó að við höfum að einhverju leyti nýtt þau tækifæri til nýsköpunnar sem fólust í hruninu , þá hafi nýsköpunarstarfsemi hér á landi einfaldlega staðið verr en í nágrannalöndunum .
" Ég stend við það sem ég sagði áðan að fyrirtæki eins og Clara , Datamarket , Plain Vanilla , OZ og Meniga hefðu ekki getað orðið til í því ástandi sem ríkti á árunum 2004-2007 .
Hins vegar er nýsköpunargeirinn ekkert orðinn neitt óskaplega stór eða áberandi ennþá – hann er kannski rétt að nálgast þau umsvif sem maður myndi búast við í landi með það menntunar- og efnahagsstig sem er á Íslandi .
Það er þó erfitt að leggja mat á það hvar Ísland stendur samanborið við önnur lönd .
Tölfræði og rannsóknum á þessu sviði er ábótavant , " segir Hjálmar .
" Þetta er erfið spurning og margir mismunandi mælikvarðar sem hægt er að setja á þetta .
Reyndar er það svo að það virðast alltaf myndast klasar í þessu þannig að það má nánast segja að samfélög séu með mjög áberandi nýsköpunarstarfsemi ( Silicon Valley , Boston , London , Dublin , Berlín , Tel Aviv ) , eða ekki .
Um daginn var ég að bera tölfræði um áhættufjárfestingar í Bandaríkjunum saman við bestu ágiskanir mínar um slíkar fjárfestingar á Íslandi og þar vorum við á flestum sviðum tæpir hálfdrættingar .
" Margt smátt gerir eitt stórt Skömmu eftir stofnun Datamarket árið 2008 hafði Hjálmar orð á því í fjölmiðlum að íslenskt efnahagslíf hefði einfaldlega ekki verið nægilega fjölbreytt til að takast á við áföll á borð við þau sem þau sem höfðu þá riðið yfir .
Núverandi ríkisstjórn hefur á undanförnum mánuðum boðað endurnýjaða áherslu á vikjunarframkvæmdir og stóriðju í atvinnusköpun svo ég spyr Hjálmar hvort hann telji það að einhverju leyti afturhvarf til fyrri tíma ? " Það er ekkert út á stóriðju að setja í sjálfu sér , " segir Hjálmar .
" Að minnsta kosti ekki ef hún fer fram á viðskiptalegum forsendum , að teknu eðlilegu tilliti til náttúrunnar og án sértækra afskipta hins opinbera .
Hins vegar verðum við að passa okkur á fábreytninni .
Nýsköpun og sprotastarfsemi skapar fjölbreytni .
Margar þeirra þjóða sem best vegnar í heiminum eru þær sem eiga hvað erfiðast með að svara spurningunni : Hverjir eru ykkar helstu atvinnuvegir ? Íslendingar eiga ekki erfitt með það : Ál , fiskur og túrismi .
Svo er það þetta " eitthvað annað " , sem einhvernveginn hefur orðið að hálfgerðu skammaryrði , " segir Hjálmar .
" Leiðin til að standast áföll í einstökum greinum er einmitt sú að tryggja fjölbreytni í samsetningu atinnulífsins ; að gera LÍKA " eitthvað annað " .
Ekki á kostnað stóru greinanna , heldur samhliða þeim .
Sú ríkisstjórn sem nú er við völd ætti að mörgu leyti að vera líklegri en síðasta stjórn til að skapa hér almennt og hagfellt efnahags- og viðskiptaumhverfi þar sem slík fjölbreytni gæti blómstrað .
Of margt af því sem hún hefur gert finnst mér þó hafa verkað einmitt á hinn veginn , " bætir hann við .
Fjármögnun er vandamál Þrátt fyrir gerjun í nýsköpun hér heima segir Hjálmar að takmarkaðir fjármögnunarmöguleikar séu helsta vandamál sem slík starfsemi býr við .
" Meðan gjaldeyrishöft eru við lýði munum við ekki sjá fjárfestingar beint inn í íslensk sprota- og nýsköpunarfyrirtæki , " segir hann .
" Þær fjárfestingar sem hafa orðið hafa annaðhvort verið yfirtökur eða fjárfestingar í gegnum erlend móðurfélög .
Það sem er þó enn merkilegara er að við höfum ekki séð meiri fjárfestingu í nýsköpunarfyrirtækjum frá aðilum sem eru fastir innan hafta , hvorki innlendum né erlendum .
Það mun þó gerast fyrr en seinna , enda svo gott sem allir aðrir eignaflokkar orðnir að útblásnum blöðrum , hvort heldur er skuldabréfa- , hlutabréfa- eða fasteignamarkaðurinn .
Ég held raunar að árangur og sýnileiki Plain Vanilla síðustu mánuði muni gera það að verkum að þess háttar fjárfestingar komist á radarinn árið 2014 .
Hvað gæti enda verið betri fjárfesting fyrir innilokaðar íslenskar krónur en í ört vaxandi fyrirtækjum með tekjur í erlendri mynt ? " Hann bendir þó jafnframt á að það verði að ríkja skilningur á að fæst slík verkefni ganga upp og að fjárfestingar , jafnvel í lofandi sprotafyrirtækjum , séu áhættufjárfestingar .
Það sé því fyrst og fremst á færi fjárfestingarsjóða og fagfjárfesta að taka þátt í slíku .
" Einstaklingar ættu ekki að gera það , nema með fjármuni sem þeir geta sætt sig við að tapa að fullu .
" Hjálmar segir að það séu til staðar englafjárfestar , styrkjasjóðir og verkefni á borð við Startup Reykjavík , sem sjái um að fjármagna fyrstu 10-20 milljónirnar , og svo sjóðir og fjárfestar sem séu tilbúnir til að koma með fjármögnun inn í lífvænleg fyrirtæki sem hafa lokið sínu uppbyggingarskeiði .
Vandamálið sé að fjármagna vaxtarskeiðið þar á milli .
" Mín upplifun hefur verið sú að það hefur verið ágætt framboð á bæði styrkjum og fjármagni í allra fyrstu skrefin , en svo er algert einstigi ( NSA og Frumtak ) þegar kemur að því að taka skrefin þaðan og upp í " rekstrarfyriræki " sem hafa hagnað og veltu sem leyfir hefðbundnari fjárfestum aðkomu .
" Umhverfið lokar of mörgum dyrum En myndi Hjálmar sjálfur fjárfesta í íslenskum sprotafyrirtækjum ef hann hefði tök á því ? " Ef ég ætti íslenskar krónur fastar innan hafta eru nokkur íslensk fyrirtæki sem ég gæti hugsað mér að leggja lið með fjárfestingu .
Ef ég ætti erlendan gjaldeyri myndi ég forðast það , nema þá að tryggja með einhverjum hætti að sú fjárfesting yrði ekki föst innan veggja gjaldeyrishaftanna , " segir hann .
" Hins vegar er talsvert af eftirsóknarverðu nýsköpunar- og tæknifólki á Íslandi þannig að það er sjálfsagt að hafa starfsemi þar þó fjárfestingin sé ekki beint í íslensku félagi .
Raunar er það svo að í ljósi eigin reynslu og þess sem ég hef séð í kringum mig ráðlegg ég fólki sem er að stíga sín fyrstu skref með nýjar hugmyndir að leita leiða til að stofna sín fyrirtæki erlendis sé þess nokkur kostur , jafnvel þótt teymið og vöruþróunin sé staðsett á Íslandi .
Það er svolítið sorglegt , en umhverfið hreinlega heimtar þetta eins og það er núna .
Þekking og starfsemi í hugverkaiðnaði er svo alþjóðleg og færanleg að frumkvöðlar eru einfaldlega að loka of mörgum dyrum með því að stofna fyrirtæki á Íslandi .
" 