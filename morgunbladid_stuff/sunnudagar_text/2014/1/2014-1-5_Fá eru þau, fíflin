Ólafur Darri Ólafsson leikari hefur þá trú að almennilegar manneskjur komist lengra en fífl í þessu lífi .
Þessu sjónarmiði lýsir hann í samtali við Sunnudagsblað Morgunblaðsins í dag .
Tilefnið er yfirvofandi frumsýning Leikfélags Reykjavíkur á einu merkasta leikriti allra tíma , Hamlet eftir William Shakespeare , en Ólafur Darri fer með titilhlutverkið í sýningunni .
Með Ólafi Darra í viðtalinu er nýútskrifuð leikkona , Hildur Berglind Arndal , sem leikur Ófelíu í sýningunni , og bárust dramb og stjörnustælar í tal .
Hildur Berglind kveðst ekki hafa fundið fyrir slíku á sínum fyrsta vetri í Borgarleikhúsinu og Ólafur Darri fullyrðir að slíkir tilburðir þekkist ekki í íslensku leikhúsi .
Fyrir tilviljun blasti við honum ljósmynd af Ingvari E. Sigurðssyni .
" Þetta er líklega stærsta stjarnan í íslenskri leiklist .
Einhver almennilegasti maður sem ég hef kynnst .
" Þetta er án efa rétt hjá Ólafi Darra .
Þegar maður hugsar út í það lekur oflætið ekki beinlíns af þeim leikhúsmönnum sem náð hafa lengst hér á landi .
Má þar nefna Gísla Örn Garðarsson , Baltasar Kormák , Hilmi Snæ Guðnason , Benedikt Erlingsson , auk téðs Ingvars .
Enginn þeirra hefur látið velgengnina stíga sér til höfuðs , þvert á móti hafa þeir auðmýkst við hverja raun og gefið sig alla á vald listinni .
Eitt nafn vantar auðvitað í þessa upptalningu .
Það er Ólafur Darri Ólafsson .
Glæsilegri fulltrúa íslenskrar leiklistar á erlendum vettvangi er varla hægt að hugsa sér .
Það sem meira er , Ólafur Darri hefur ekki heldur orðið var við gorgeir í kollegum sínum erlendis en hann hefur víða farið á undanförnum árum .
Ekki einu sinni í Hollywood , þaðan sem ýmsum sögum fer af þóttafullri hegðun stjarnanna .
Er það vel .
