Á líflegu heimili í Vesturbænum býr fimm manna fjölskylda og kann vel við sig enda hefur húsið fallega sögu .
Margrét , sem er arkitekt og heilsumarkþjálfi og starfar bæði sjálfstætt og sem heilsumarkþjálfi á mannauðsskrifstofu umhverfis- og skipulagssviðs Reykjavíkur , segir mikið ævintýri að búa í húsinu sem afi hennar teiknaði og bjó í ásamt ömmu Margrétar og Leifi föður hennar .
" Fjölskyldan bjó hér alla tíð , en þegar afi var 93 ára og amma var dáin vildi hann flytja í minna húsnæði .
Þá bauðst mér og minni fjölskyldu að kaupa húsið .
Afa þótti vænt um að húsið skyldi haldast í fjölskyldunni .
Við gerðum mjög litlar breytingar á húsinu þegar við fluttum inn , en þurftum þó að endurnýja baðið og eldhúsið .
Við gátum slípað upp parketið , en þetta parket er með því elsta sem lagt var í íslensk híbýli .
Þetta eru skipaplankar sem voru sagaðir í Völundi og lagðir þegar húsið var byggt árið 1953 , " segir Margrét og bætir við að húsið hafi verið byggt á tímum Fjárhagsráðs og á miklum þrengingatímum .
Húsið er fallega staðsett við hafið og segir Margrét dásamlegt að geta setið við eldhúsborðið og horft út á sjóinn .
" Heimilið allt er minn griðastaður og þar líður mér mjög vel .
Íbúðin er mjög vel skipulögð , hver fermetri nýtist mjög vel og herbergin eru af mjög passlegri stærð og í góðum hlutföllum sem eru til þess fallin að manni líði vel , " segir Margrét og segir mikilvægt við hönnun heimila að herbergja- og rýmisskipan hvetji til samveru fjölskyldunnar .
" Ég vil að litir og ljós skapi hlýlegt andrúmsloft , það sé einfalt að þrífa og pláss til að dansa .
" Aðspurð hvað sé á óskalistanum inn á heimilið langar Margréti mikið í hægindastól í bókahornið og nýja borðstofustóla .
Margrét ber mikla virðingu fyrir húsinu og munum þess .
" Það er mjög góður andi í húsinu .
" 