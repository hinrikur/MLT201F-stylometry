Hópur 26 kvenna útskrifaðist á dögunum af námskeiðinu Brautargengi , sem rekið er innan Nýsköpunarmiðstöðvar Íslands .
Konur þessar hafa ýmsar viðskiptahugmyndir sem nú er vænst að geti orðið að veruleika .
Má þar meðal annars nefna framleiðslu heilsuvara , hönnun og handverk , margmiðlun , ferðaþjónustu og menningarmiðlun svo eitthvað sé nefnt .
Ólöf Hugrún Valdimarsdóttir hlaut viðurkenningu fyrir viðskiptahugmynd sína Odd sized feet , en hún hyggst aðstoða fólk með misstóra fætur og jafnvel bara einn fót við að fá skó við hæfi .
Ljóst er , segir í frétt frá Nýsköpunarmiðstöð , að í viðskiptatækifæri þessu er þörf fyrir hendi sem ekki er sinnt , hvorki hérlendis né erlendis .
Því geti skapast tækifæri fyrir útrás viðskiptahugmyndarinnar .
Besta viðskiptaáætlun var talin sú sem Árný Björk Birgisdóttir sem rekur fyrirtækið Ylju lagði fram og viðurkenningu fyrir skapandi notkun á menningararfinum fengu svo þær Sigríður Gísladóttir og Agnes Lind Heiðarsdóttir fyrir Krambúðina á Búðum þar sem þær selja alls kyns töfravörur , jurtir , galdrastafi og fleira byggt á fornum hefðum og sögnum .
Alls 1.048 konur Brautargengisnámskeið hafa boðist frá árinu 1996 .
Samkvæmt niðurstöðum könnunar , sem gerð hefur verið á árangri Brautargengis , eru 50-60% kvenna sem lokið hafa Brautargengisnámi , með fyrirtæki í rekstri og telja flestar að námskeiðið hafi skipt mjög miklu máli varðandi það hvort þær færu af stað með rekstur .
Í heild eru konur , sem lokið hafa Brautargengi , orðnar 1.048 talsins og störfin sem þær hafa skapað eru því orðin afar mörg .
sbs@mbl.is 