Höfuðborg Austurríkis státar af litríkri sögu .
Keisarar og fyrirfólk af ætt Habsborgara , Napóleón , nasistar , listamenn , helstu hugsuðir og meistarar tónlistarsögunnar – borgin hefur verið leikvöllur þeirra allra .
Heimsókn þangað er svo sannarlega þess virði .
Gunnhildur Ásta Guðmundsdóttir gunnhildur@gmail.com Vínaborg er í huga margra þekkt sem vagga tónlistar og ýmissa annarra fræða .
Þarna gengu meistarar á borð við Mozart , Schubert , Brahms og Strauss-feðgar um götur og sömdu mörg sín þekktustu verk , Sigmund Freud stundaði þar fræði sín áður en hann flúði krumlu nasismans , auk þess sem ýmsir aðrir hugsuðir og listamenn létu hugann reika eða sóttu innblástur á fjölmörgum kaffihúsum , í söfnum og öðrum kennileitum þessarar fögru borgar við bakka Dónár .
Vín samanstendur af 23 hverfum , auk nokkurra nærliggjandi svæða sem til hennar teljast .
Í dag eru íbúar hennar um 1,8 milljón talsins .
Í miðju borgarinnar liggur fyrsta hverfi , þar sem mörg af helstu kennileitum hennar er að finna .
Hringvegurinn Ringstrasse aðgreinir síðan miðjuna frá hverfum 2-9 .
Önnur hverfi liggja þar fyrir utan auk vinsælla kennileita á borð við barokk-höllina Schönbrunn og fleira .
Auk þess að státa af fjölmörgum fögrum fornum byggingum , ekki síst frá valdatíð Habsborgarakeisaranna , hefur mikil uppbygging átt sér stað í Vín á síðustu árum .
Að sögn Jóhönnu Bryndísar Bjarnadóttur og Finns Magnússonar , hefur síst dregið úr aðdráttarafli borgarinnar á undanförnum árum og hótelum sem og nýbyggingum fjölgað mikið .
Þekkja þau borgina vel en þau bjuggu þar um fimm ára skeið , við nám og störf .
Vín er ekki aðeins ein vinsælasta ráðstefnuborg í heimi nú til dags en fjölmargar alþjóðastofnanir eru einnig staðsettar þar , s.s. OPEC , ÖSE og hluti aðalstöðva Sameinuðu þjóðanna .
Borgin þykir tiltölulega örugg jafnt fyrir íbúa sem og ferðamenn .
Þá eru almenningssamgöngur þar mjög góðar , bæði reglulegar , öruggar og ódýrar – hvort sem í hlut eiga strætisvagnar , sporvagnar eða neðanjarðarlestir .
Frá Vín er tiltölulega stutt að landamærum Ungverjalands , Tékklands og Slóvakíu og stutt í góð skíðasvæði ef svo ber til .
Eitt er víst að fjölmargt er að sjá og gera í Vínarborg – ekki síst hafi fólk ánægju af menningu , sögu , fögrum arkitektúr , tónlist og fleiru .
Hringinn í kringum gamla miðbæinn , í fyrsta hverfi borgarinnar , liggur hringvegurinn Ringstrasse .
Liggur hann þar sem rómverskir borgarmúrar lágu forðum .
Frans Jósef I , keisari af ætt Habsborgara , lét rífa múrana árið 1858 til að greiða fyrir frekari útþenslu og uppbyggingu borgarinnar .
Er tilvalið að taka sér hring með sporvagni eða þar til ætluðum ferðamannarútum .
Þannig fær maður góða yfirsýn yfir helstu kennileiti , s.s. ráðhúsið , ríkisóperuna ( Staatsoper ) , dómhúsið , háskólann , þingið , þjóðleikhúsið ( Burgtheater ) , kirkjur og glæsilegar hallir og söfn á borð við keisarahöllina við Hetjutorgið ( Heldenplatz ) , Hofburg , svo fátt eitt sé nefnt .
Hvar ættu vínarvalsarnir að duna dátt , ef ekki í sjálfri heimaborg Strauss-feðga – sem þeir gera enn ! Rík hefð er fyrir dansleikjum hvers konar í Vín enn í dag en um 450 slíkir eru haldnir ár hvert og eru mikið sjónarspil .
Talað er um janúar og febrúar sem " dansleikja [ ball ] -tímabilið " en þá nær dansmenningin hámarki .
Á þessum tíma dunar Vínartónlistin í fjölmörgum veislu- og tónlistarsölum borgarinnar og eru miðarnir margir afar eftirsóttir .
Þekktustu böllin eru kennd við veiðimenn , lækna , lögfræðinga og kaffihúsaeigendur , svo fátt eitt sé nefnt .
Þekktast er þó Óperu-ballið sem er afar eftirsótt , jafnt hjá einstaklingum sem og fyrirtækjum .
Sýnir austurríska ríkissjónvarpið m.a. beint frá því ár hvert .
Mikið er af fallegum görðum í Vínarborg , sem borgarbúar nýta sér óspart .
Meðal annars má nefna almenningsgarðinn Prater í 2. hverfi , sem nýtur mikilla vinsælda .
Stendur hann á landi sem forðum var veiðilendur keisarans .
Frá 1766 hefur svæðið verið opið almenningi .
Þar er m.a. ýmis skemmtitæki að finna í dag , svo sem frægt Parísarhjól frá árinu 1897 .
Manngerða eyjan í Dóná , Donauinsel , nýtur einnig mikilla vinsælda sem útivistarparadís , þrátt fyrir að hafa verið umdeild í upphafi .
Schönbrunn-höllin stendur lítið eitt fyrir utan miðborg Vínar , en er vel aðgengileg með almenningssamgöngum .
Höllin er öll hin glæsilegasta , með fögrum gosbrunnum og lystigörðum , en hún er á heimsminjaskrá UNESCO .
Keisaraynjan María Theresa á mesta heiðurinn af glæsileik svæðisins en hér héldu keisarinn Frans Jósef I. og kona hans Sisi einnig mikið til .
Segja má að þau hafi verið nokkurs konar " Karl og Díana " síns tíma , ekki síst Sisi .
Í höllinni er hægt að virða fyrir sér heimkynni hjónanna auk þess sem þar er líka fágætt safn hestvagna .
Tilvalið er líka að rölta í glerskálann Gloriette , uppi á hæð í hallargarðinum , þar sem er hið huggulegasta kaffihús á sumrin .
Ekki má gleyma elsta dýragarði í heimi sem er að finna við Schönbrunn , frá árinu 1752 .
Þar nýtur pandaunginn Fu Bao sérstakra vinsælda en hann fæddist í garðinum í ágúst síðastliðnum .
Ef Vínarborg er þekkt fyrir eitthvað öðru fremur er það fyrir að vera vagga tónlistarinnar .
Hér ólust helstu meistararnir ýmist upp eða dvöldu langdvölum , hvort sem um ræðir Mozart , Beethoven , Brahms , Mahler , Schubert , Strauss eða aðra .
Að ógleymdum Vínardrengjakórnum sem borgin er líka fræg fyrir .
Tónlistin skipar enn ríkulegan þátt í menningarlífi borgarinnar og eru fjölmargir tónleikar þar í boði dag hvern .
Flestir þekkja ennfremur Fílharmóníusveit borgarinnar , ekki síst af nýárstónleikum hennar ár hvert .
Heimavöllur sveitarinnar er tónleikasalurinn Wiener Musikverein , en þangað leggja ófáir leið sína til að njóta fallegra tóna .
Fyrir þá sem hafa gaman af því að kíkja í verslanir verður ekki komið að tómum kofunum í Vínarborg frekar en öðrum heimsborgum .
Hún verður þó seint talin ódýr í samanburði við margar aðrar .
Kartnerstrasse er skemmtileg göngugata í miðbænum , skammt frá óperunni og Sacher-hótelinu .
Mariahilfer Strasse er svo stærsta verslunargatan auk þess sem verslunarmiðstöðvar eru þónokkrar .
Á Kohlmarkt eru flest ef ekki öll helstu hátískuhús heimsins með útibú og verðlagið eftir því .
Margir leggja leið sína í Spænska reiðskólann í Hofburg-keisarahöllinni , þegar þeir heimsækja Vín .
Skólinn byggir á fornri hefð en þar er hægt að sjá arabíska Lipizzaner-fáka leika listir sínar samkvæmt kúnstarinnar reglum .
Matur og markaðir Nýlenduvöruverslunin Julius Meinl er mjög skemmtileg heim að sækja .
Þar úir og grúir af fjölbreyttri sælkerafæðu .
Er ekki síður skemmtilegt að virða fyrir sér mannlífið yfir kaffibolla á jarðhæð verslunarinnar .
Af matarmörkuðum skal sérstaklega bent á ávaxta- og grænmetismarkaðinn Naschmarkt .
Þar er líka mikið úrval af veitingastöðum og kaffihúsum .
Ef velja ætti einkennandi rétti Vínarbúa er líklegt að Schnitzel og kökur kæmu einna fyrst upp .
Kaffihús borgarinnar eru heimsþekkt , ekki síst fyrir heitu eplakökuna Apfelstrudel og Sacher-tertu .
Ekki er síðra ef sú síðarnefnda er snædd á samnefndu hóteli sem stendur gegnt Ríkisóperunni .
Annar kunnur staðarréttur í Vín er svokallað Tafelspiz sem ku hafa verið eftirlætisréttur Frans Jósefs I. Er um að ræða magurt nautakjöt soðið ásamt grænmeti .
Austurríski kokkurinn Mario Plachutta hefur gert þennan rétt að þungamiðju veitingaveldis síns , gefið út bækur og rekur veitingastaði .
Eitt kaffihús til verður að nefna sérstaklega en það er Palmenhaus , í glerskála Hofburg-hallarinnar .
Einnig má geta þess að vinsælt er hjá Vínarbúum að bregða sér á Heurigen , svokallaðar vínkrár – ýmist í útjaðri eða innan borgarinnar .
Á slíkum krám er boðið upp á einfaldan mat en vín hússins fæst keypt á karöflum gegn vægu gjaldi .
Hafi fólk lengi haft hug á að ná sér í gamalt " góss " á góðu verði er ekki úr vegi að koma við í einhverju af uppboðshúsum Vínarborgar .
Er oftar en ekki hægt að virða þar fyrir sér muni sem munu boðnir upp þá vikuna og það í öllum verðflokkum .
Kennir oft ýmissa grasa á slíkum slóðum , t.d. í Dorotheum .
Þar er oftar en ekki hægt að bjóða í silfur , skart , húsgögn , úr og málverk , og gera góð kaup .
Það væri til að æra óstöðugan að nefna öll söfnin sem er að finna í Vínarborg en þau eru yfir 100 talsins .
Mörgum höllum hefur sem dæmi verið breytt í söfn og það jafnvel fleiri en eitt .
Til dæmis eru söfnin þrjú í hinni tilkomumiklu aðalhöll Habsborgaranna við Ringstrasse , Hofburg .
Þar er m.a. hægt að kynna sér hvernig aðalsfólkið bjó .
Önnur höll sem inniheldur veglegt safn er Belvedere höllin en þar er tvö listasöfn að finna .
Á öðru þeirra má m.a. finna Kossinn fræga eftir Gustav Klimt .
Önnur þekkt söfn eru m.a. listasögusafnið og náttúrugripasafnið , Techinsches Museum Wien , Leopold Museum , KunsHausWien og fleiri .
Þá eru einni ótalin söfn tileinkuð dáðustu sonum borgarinnar , t.d. Mozart og Freud auk þess sem kirkjugarðurinn Zentralfriedhof , þar sem margir þeirra hvíla ( þó ekki Mozart en hans er minnst ) , er einnig vinsæll viðkomustaður ferðamanna .
