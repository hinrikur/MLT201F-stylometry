J ames Oswald er stórt nafn í glæpasagnaheiminum eftir að hafa landað risasamningi við Penguin-útgáfuna .
Oswald , sem er bóndi í Skotlandi , var staddur hér á landi fyrir nokkrum vikum og var þátttakandi á glæpasagnahátíðinni Iceland Noir .
Hann segist hafa verið afar ánægður með hátíðina og vonast til að koma aftur hingað til lands á þessu ári .
Útgáfusaga bóka Oswalds er ævintýraleg .
Árið 2012 gaf hann sjálfur út sem rafbækur tvær sögur um lögreglumanninn Tony McLean , en hann hafði lengi átt þær í fórum sínum .
" Ég hef skrifað í tuttugu ár vegna þess að ég hef unun af að skrifa en mér virtist ekki miða mikið áleiðis en svo allt í einu fór allt að geraast og síðustu átján mánuðir hafa verið ótrúlegir , " segir Oswald .
" Í áraraðir sendi ég handrit að glæpasögum mínum til útgefenda sem höfnuðu þeim með þeim athugasemdum að þeir væru vissulega hrifnir af þeim en þær hentuðu þeim ekki og auk þess væri enginn markaður fyrir bækur af þeirri tegund sem ég væri að skrifa .
Hið yfirnáttúrlega kemur mjög við sögu í glæpasögum mínum og ég held að sá þáttur hafi átt þátt í því hversu hikandi útgefendur voru við að gefa út bækur mínar .
Ég ákvað að gefa bækurnar út sem rafbækur .
Sú fyrri , Natural Causes , vakti gríðarlega athygli meðal lesenda svo ég flýtti mér að setja bók númer tvö , Book of Souls , á markað sem rafbók og áhugi lesenda á henni var sömuleiðis mikill .
Penguin-útgáfan veitti því athygli hversu hrifnir lesendur voru og keypti síðan útgáfuréttinn að bókunum tveimur og gerði saming við mig um alls sex glæpasögur í þessum flokki , sú þriðja kemur út í febrúar og ég er að skrifa þá fjórðu núna .
" Spurður um efni glæpasagna sinna segir Oswald : " Aðalpersónan er lögreglumaðurinn Tony McLean .
Ég hef verið borinn saman við Ian Rankin og bækur mínar taldar líkjast Rebus-bókum hans , ég held að það sé vegna þess að líkt og hann skrifa ég um lögreglumann sem starfar í Edinborg .
Ég er hrifinn af bókum Rankins en mínar eru mjög ólíkar hans .
Í mínum bókum kemur hið yfirnáttúrlega við sögu og ill öfl hafa áhrif á fólk sem mér finnst virka vel í sögu sem gerist í Edinborg , sem er gömul borg , stútfull af stöðum þar sem sagt er að sé reimt .
Hvernig bregst lögreglumaður við þegar ill og óútskýranleg öfl eru á kreiki ? Hvernig eiga slíkar frásagnir að rata í lögregluskýrslur þegar enginn trúir á drauga og djöfla ? Þótt útgefendur hafi á sínum tíma sett fyrir sig yfirnáttúrlega þáttinn í bókum mínum hefur viðhorfið breyst .
Áður þótti ekki fínt að blanda saman glæpum og því yfirnáttúrlega en nú nýtur slíkt mikilla vinsælda í kvikmyndum þar sem vampírur koma við sögu og fyrir vikið eru útgefendur mun opnari fyrir því að hleypa þessum þáttum inn í glæpasögurnar .
Lesendum finnst samspil glæpa og þess yfirnáttúrlega skemmtilegt og ég hef sannarlega grætt á því .
" Oswald er bóndi í Skotlandi , er með tólf nautgripi og fimmtíu kindur .
" Faðir minn var bóndi og ég var honum til aðstoðar á bænum en ég ætlaði mér ekki að verða bóndi og lærði sálfræði , " segir Oswald .
Fyrir fimm árum lést faðir minn í bílslysi og ég tók við bóndabænum .
Síðustu ár hef ég verið að breyta bænum eins og ég vil hafa hann , það má segja að ég hafi byrjað frá grunni .
Á þessum tíma setti ég bækur mínar á markað sem rafbækur og bjóst ekki við neinu .
Svo skyndilega gjörbreyttist líf mitt .
" 