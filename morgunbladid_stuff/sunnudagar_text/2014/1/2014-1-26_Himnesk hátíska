Hugtakið Haute Couture stendur fyrir hátísku og handgerðar lúxusvörur .
Haute Couture er verndað hugtak í eigu franska félagsins " The chambre syndicale de la haute couture " .
Félagið setur þeim tískuhúsum sem fá að taka þátt í hátískuvikunni strangar reglur um gæðastig sem eiga rætur sínar að rekja til ársins 1868 , þegar félagið var stofnað .
Fötin , sem eru sérpöntuð , skulu sérsniðin á kúnnann sem þarf að mæta í mátun að minnsta kosti einu sinni .
Tískuhúsin verða að hafa verkstæði eða " atelier " í París með í það minnsta 15 klæðskerum og 20 tæknisérfræðingum í fullu starfi .
Hátískulínurnar samanstanda af að minnsta kosti 50 dags- og kvöldklæðnuðum sem sýndir eru í janúar og í júlí ár hvert .
Gríðarleg vinna fer í hverja hátískulínu og er hver einasta flík handsaumuð í París .
Mikið er lagt upp úr smáatriðum svo sem perlum , bróderingum og textílvinnu og tekur það að meðaltali um 150 klukkustundir að gera eina Haute Couture flík Hátískulínum tískuhúsanna hefur gjarnan verið lýst sem einskonar listsköpun fatahönnuða , þar sem flíkunum svipar meira til listaverka heldur en hefðbundins fatnaðar .
Mikil leynd ríkir um kúnnahóp Haute Couture en gjarnan hefur þeim hópi kvenna verið lýst sem nokkurnskonar leyndardóms-samfélagi af barónessum , erfingjum og nýríkum konum , enda kosta flíkurnar allt frá þrem milljónum íslenskra króna upp í nokkra tugi milljóna .
