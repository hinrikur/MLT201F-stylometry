Brasilískur bóndi vakti athygli vegfarenda í vikunni við bæinn Agudos þar í landi vegna hnífs sem stóð út úr höfðinu á honum .
Eftir að hafa veifað nokkrum bílum stoppaði einn góðhjartaður maður og skutlaði bóndanum á sjúkrahús .
Gekk hann þar inn á með tíu sentimetra hníf inni í höfðinu .
Maðurinn var skýr í tali og virtist frekar fúll yfir því sem hafði gerst .
Sagði að hann hefði reynt að taka sitt eigið líf eftir rifrildi við kærustu sína .
Málið er rannsakað af herlögreglunni í Sao Paulo sem hugsanlegt sakamál því lögreglan trúir ekki orðum bóndans um það hvernig í ósköpunum 10 sentimetra hnífur fór inn í höfuðið á honum .
Ljóst er að maðurinn er gríðarlega heppinn að hafa lifað af þessa hnífstungu , hvort sem hún var viljandi eða óviljandi .
Hnífurinn fór nánast í gegnum höfuðið á honum .
Þegar læknar tóku við honum gat bóndinn talað og frætt þá um stöðu mála .
Eftir nokkurra klukkustunda aðgerð var hnífurinn loks fjarlægður og höfuðið er nú laust við þennan skrítna en flugbeitta aðskotahlut .
Læknar spá því að bóndinn muni ná sér að fullu .
