Eusébio da Silva Ferreira , betur þekktur sem Eusébio , var einn allra besti leikmaður sögunnar .
Hann lést eftir veikindi , 71 árs , og knattspyrnuheimurinn hefur vottað þessum frábæra leikmanni virðingu sína í vikunni , enda var Eusébio þekktur fyrir mikinn drengskap og heiðarleika .
Hann sló í gegn hér á landi þegar hann kom með Benfica 1968 og spilaði við Valsmenn .
Lék á als oddi og fræg er myndin af honum í Valsblaðinu þetta sama ár þar sem hann hafði fengið lánað reiðhjól hjá ungum dreng .
Þá er sagt um heimsókn hans hingað til lands : " Í þessu sambandi má geta þess að öll framkoma hans utan vallar speglar hinn sanna íþróttamann .
" Boðið til Juventus Eusébio fæddist í Mafalala í Mósambík árið 1942 en landið var portúgölsk nýlenda á þeim tíma .
Ólst hann upp við gríðarlega fátækt .
Faðir hans lést þegar hann var aðeins átta ára .
Eusébio sleppti oft skóla til að leika sér í fótbolta , berfættur með bolta sem búinn var til úr alls konar efnum ; yfirleitt sokkum og dagblöðum .
Hann vakti fljótlega athygli og ítalska stórliðið Juventus bauð honum að koma til Tórínó þegar hann var 15 ára .
Mamma hans , Elísa , sagði nei .
Hann flutti til Lissabon sem unglingur en árið 1961 gekk hann til liðs við Benfica fyrir 7.500 pund frá Sporting í Lissabon , þá 18 ára að aldri .
Brasilíumaður að nafni Bauer var í fríi í Mósambík og kom auga á unglinginn og sá hæfileika hans .
Hann hafði fyrst samband við Sao Paulo , sem hafði ekki áhuga .
Þá hringdi téður Bauer í fyrrverandi þjálfara sinn , sem þjálfaði Benfica , sem keypti þennan efnilega pilt .
Sporting-menn voru ekki sáttir lengi vel , enda Eusébio einn efnilegasti piltur sem komið hafði fram .
Þeim fannst þeir eiga hann því hann hafði spilað með unglingaliði Sporting .
Samband Eusébios og Benfica var engu líkt og fór hann með liðið upp á næsta þrep .
Jafnvel mörg þrep .
Drengskapurinn á Wembley Strax í fyrsta leiknum sínum fyrir Benfica skoraði hann þrennu en alls skoraði hann 733 mörk í 745 opinberum leikjum á ferli sínum .
Fyrir Portúgal skoraði hann 41 mark í 64 leikjum .
Hann var þekktur fyrir mikinn hraða og gríðarlega nákvæm og föst hægrifótarskot .
Árið 1962 vann hann Evrópubikarinn með Benfica og skoraði tvö mörk í úrslitaleiknum gegn Real Madrid , en sá leikur fór 5:3 .
Benfica lenti í öðru sæti Evrópubikarsins 1963 , 1965 og 1968 .
Eitt eftirminnilegasta atvikið á ferli Eusébios var þegar hann lét Alex Stepney , markvörð Manchester United , verja frá sér þrumuskot af stuttu færi í úrslitaleik Evrópukeppni meistaraliða árið 1968 .
Eusébio gat tryggt sínum mönnum titilinn með marki en í staðinn fór leikurinn í framlengingu þar sem Manchester varð fyrsta enska liðið til að vinna Evrópukeppnina .
Í stað þess að svekkja sig á klúðrinu eða hengja haus sýndi Eusébio mikinn drengskap og klappaði Stepney á bakið og klappaði svo fyrir honum til merkis um hrós fyrir þessa glæsta markvörslu .
Þetta þótti sýna hvaða mann Portúgalinn hafði að geyma og Eusébio var mikill vinur Manchester-liðsins allt til dauðadags .
Félagið minntist hans með mínútuþögn fyrir leik liðsins gegn Swansea um síðustu helgi .
Ótrúlegar tölur Árið 1968 var Eusébio sá fyrsti sem vann gullskóinn ; verðlaun sem veitt voru markahæsta leikmanni Evrópu .
Hann endurtók leikinn fimm árum síðar .
Hann var sjö sinnum markahæsti leikmaður portúgölsku úrvalsdeildarinnar frá árunum 1964 til 1973 .
Hann hjálpaði Benfica að vinna deildina ellefu sinnum og bikarinn fimm sinnum .
Stjarna hans skein hvað skærast á HM 1966 þar sem hann var markahæstur , með níu mörk .
Fjögur þeirra komu í 5:3 -sigri gegn Norður-Kóreu í leik þar sem Portúgal hafði lent 3:0 undir .
Portúgalar töpuðu gegn Englandi í undanúrslitum en enskir urðu ástfangnir af þessum herramanni úr suðri .
Gerðu styttu af kappanum sem stendur enn í vaxmyndasafni Madame Tussaud .
Góðmenni allt Eusébio hafði allt sem prýða má góðan fótboltamann ; hraða , leikni og afburðaskottækni .
Hann var einn fyrsti aukaspyrnusérfræðingur boltans .
Umframt allt var hann heiðursmaður og það kom því ekki á óvart að hann skyldi gerður að sendiherra fótboltans þegar skórnir voru komnir upp í hillu .
Margir lýstu sorg í hjarta þegar fréttin um fráfall hans fór sem eldur í sinu .
Gary Lineker , Franz Beckenbauer , Ruud Gullit , Cristiano Ronaldo og Luis Figo , ásamt fjölda annarra goðsagna í knattspyrnuheiminum , minntust hans í tísti á samfélagsmiðlum .
Jose Mourinho , knattspyrnustjóri Chelsea , sem er hvorki á fésbók né twitter , sagði Eusébio einn af bestu sonum Portúgals .
" Ég held að hann muni lifa áfram .
Hann er ódauðlegur .
Allir vita hvað hann þýddi fyrir fótboltann , sérstaklega portúgalska fótboltann .
" Eusébio lætur eftir sig eiginkonu og tvö uppkomin börn .
Afrekið á Laugardalsvelli Íslendingar fengu að kynnast Eusébio þegar Benfica dróst gegn Val í Evrópukeppni meistaraliða 1968 .
Í öllum viðtölum í kringum leikinn sést greinilega hvílíkur höfðingi hann var .
Hann bauð blaðamanni Morgunblaðsins að fylgja sér eftir frá flugvélinni að innritunarborðinu þegar hann lenti til að eiga smáviðtal .
Eftir æfingu Benfica daginn fyrir leik bauð hann blaðamönnum upp á hótelið þar sem liðið dvaldi og spjallaði við þá .
Sat fyrir á myndum og var allur hinn almennilegasti .
Sýndi gullskóinn sinn sem hann hafði fengið fyrstur manna fyrir að vera markahæstur í Evrópu .
Eðlilega var búist við stórsigri Benfica í leiknum gegn áhugamönnunum í Val .
Trúlega var þetta fyrsti sigur liðs sem gerir jafntefli , eins og hefur orðið vani núna síðustu ár .
Morgunblaðið var með mynd úr leiknum á forsíðu og talaði um að Val hefði tekist hið ómögulega .
Fyrirsögnin úr leiknum á íþróttasíðunum var : Kraftaverkið varð : Valur – Benfica 0:0 .
Hemmi Gunn var fyrirliði Vals í leiknum og vann hlutkestið .
Valur byrjaði með boltann en missti hann fljótt .
Þá var pakkað í vörn og treyst á Sigga Dags í markinu .
Á fyrstu sjö mínútunum átti Benfica þrjú góð færi , meðal annars Eusébio .
Hemmi átti svo skalla framhjá sem bjargað var í horn .
Hann lýsti þessum leik eftirminnilega í bókinni sinni .
Valsmenn léku oftar en ekki sjö til níu í vörninni , slík var pressan .
En þeir vörðust og vörðust og það sem lak í gegn varði Sigurður af stakri snilld .
Eusébio fékk gott færi í síðari hálfleik en skaut framhjá úr dauðafæri .
Leiktíminn rann svo út og úrslitin ein þau frækilegustu hjá íslensku félagsliði í Evrópukeppni .
Þrátt fyrir stórskotahríð Benfica fundu þeir ekki leiðina framhjá Valsvörninni sem stóð sína plikt .
Gaman að dekka Eusébio Tölfræði leiksins er ótrúleg og ekki oft sem svona tölur sjást í fótboltaleik .
47 skot Benfica , þar af 24 á rammann , en ekkert mark .
Páll Ragnarsson , tannlæknir á Sauðárkróki , fékk það hlutverk í leiknum að gæta goðsins og segir hann að það hafi verið mögnuð reynsla .
" Það tala allir um hversu leiðinlegt það sé að láta einhvern elta sig en það talar enginn um hvað það sé leiðinlegt að elta einn mann .
Ég gerði það .
Mitt hlutverk var einfalt ; að láta hann ekki komast í boltann – allavega reyna það .
Við höfðum vitað lengi að við myndum mæta Benfica og það var stutt síðan við höfðum tapað 14:2 í frægum leik í Kaupmannahöfn .
Við vildum ekki önnur slík úrslit .
Við vorum búnir að stilla okkur inn á leikinn og það vildi enginn fá aftur slíkar tölur .
Þetta voru ekki jöfn lið að keppa þótt þetta endaði sem jafntefli , við spiluðum stífan varnarleik og svona úrslit geta orðið í fótboltanum .
" Áhorfendamet var sett á Laugardalsvelli þegar leikurinn fór fram .
18.243 áhorfendur troðfylltu völlinn og sátu menn og konur víða til að geta barið Eusébio og Benfica augum .
" Við fengum að kíkja út um gluggann skömmu fyrir leik til að við myndum ekki hrökkva í kút við að sjá allt þetta fólk .
Svo reyndi maður bara að stilla sig inn á það verkefni sem á mann var lagt og reyndi að loka á hann þegar hann fékk boltann .
" Páll fékk hrós frá Eusébio eftir leikinn .
" Hann lék drengilega og sleppti mér aldrei úr augsýn .
Hann á heiður skilið fyrir að hafa gætt mín svo vel með þessum hætti .
" Ekki amalegt .
Valur – Benfica 0:0 Laugardalsvöllur , Evrópukeppni meistaraliða , miðvikudag 18. september 1968 .
Skilyrði : Blíðskaparveður .
Skot : Valur 3 ( 1 ) – Benfica 47 ( 24 ) .
Horn : Valur 3 – Benfica 12 .
Lið Vals : Mark : Sigurður Dagsson .
Vörn : Halldór Einarsson , Samúel Örn Erlingsson , Þorsteinn Friðþjófsson , Páll Ragnarsson .
Miðja : Bergsveinn Alfonsson , Sigurður Jónsson , Ingvar Elísson , Hermann Gunnarsson , Reynir Jónsson .
Sókn : Gunnsteinn Skúlason .
Lið Benfica : Mark : José Henriques Rodrigues Marques .
Vörn : Fernando Da Conceiçao Cruz , Humberto Manuel Jesus Coelho , Raul Machado , Jacinto .
Miðja : Coluna , Toni , José Augusto , Antonio Simoes .
Sókn : Eusébio , José Torres .
Dómari : Patrick Graham Áhorfendur : 18.243 .
