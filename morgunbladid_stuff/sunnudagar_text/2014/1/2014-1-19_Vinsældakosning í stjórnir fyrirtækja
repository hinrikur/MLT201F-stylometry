Í vikunni ritaði fjárfestir og stjórnarmaður í VÍS og Högum grein þar sem hann lýsti ánægju sinni með kynjakvóta í stjórnum fyrirtækja .
Taldi hann æskilegt að kynjakvótar fengju að standa óhaggaðir en ráðherra hafði ýjað að endurskoðun laganna .
Greinin vakti mikla lukku , a.m.k. í netheimum , og heyrði ég því fleygt að almenn sátt væri bara í atvinnulífinu um kynjakvótann .
Það er kannski eins og að varpa sér fyrir ljónin að gera athugasemdir við málflutning hins réttsýna fjárfestis .
Ég þekki það hins vegar úr störfum mínum að það er engin almenn sátt í atvinnulífinu um kynjakvóta í stjórnum fyrirtækja .
Sumir eru kampakátir en aðrir ekki þótt þeir láti það yfir sig ganga .
Ég tek undir fullyrðingu fjárfestisins um að það hefur verið fullt af óhæfum körlum í stjórnum íslenskra fyrirtækja .
Um það vitna til dæmis fjölmargir Hæstaréttardómar .
Það líka rétt að kynjakvótinn leiðir ekkert sérstaklega til þess að óhæfar konur veljist í stjórnir .
En hann er heldur ekki til þess fallinn að hæfar konur veljist til starfans .
Ekki frekar en almenn ákvæði í lögum um stjórnir félaga tryggi að í þær setjist hæfir einstaklingar .
Spurningin um hæfi er algerlega óviðkomandi umræðu um kynjakvóta .
Það sem skiptir máli er að eigendur fyrirtækja stjórni þeim eins og þeir sjálfir kjósa .
Ef þeir vilja skipa í stjórn fulla frændann , félaga úr boltanum , gamla skólasystur " for old time sake " , nú eða sig sjálfa jafnvel þótt þeir hafi aldrei hugsað heila hugsun til enda þá verður að unna þeim þess .
Þeir standa og falla með þeirri ákvörðun .
Hæfi verður ekki tryggt með kynjakvóta .
Í grein fjárfestisins segir : Árið 2009 var hlutfall [ kvenna ] tíu prósent .
Var eingöngu valið í stjórnir árið 2009 á forsendum hæfis ? Líkurnar á því eru vitaskuld mjög nálægt núlli .
Stór hluti þessara stjórnarmanna varð fyrir valinu í krafti kynferðis síns .
Í stjórn VÍS og Haga er aðeins háskólamenntað fólk , 35-50 ára .
Háskólamenntað fólk á þessum aldri er um 5% þjóðarinnar .
Er líklegt að hæfustu stjórnarmennirnir í landinu séu allir úr þessu þrönga mengi ? Varla .
Hvað hafa Hagar og VÍS á móti iðnaðarmönnum sem eiga enga fulltrúa í stjórnunum ? Er enginn verslunarmaður með næga þekkingu á verslun til að setjast í stjórn Haga ? Hverjar eru líkurnar á því ? Litlar .
Og starfsfólkið , sem heldur þessum fyrirtækjum á floti og hefur mikla hagsmuni af því að reksturinn gangi vel .
Á það ekki að eiga fulltrúa í stjórn ? Hávær krafa var um slíkt fyrir um áratug , áður en krafan um kynjakvóta komst í tísku .
Það versta við tískuna er að hún fer í hringi .
Það er hins vegar ekki til ein uppskrift að vel heppnaðri stjórn .
Sigríður Ásthildur Andersen sigga@sigridurandersen.is 