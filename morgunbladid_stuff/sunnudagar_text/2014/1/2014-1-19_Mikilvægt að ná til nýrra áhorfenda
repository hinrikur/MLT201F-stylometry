Á umliðnum árum hef ég valið að setja sýningar mínar ekki upp á þar til gerðum danssviðum í Kaupmannahöfn heldur frekar í leikhúsum og á listasöfnum , því þá næ ég mun betur til áhorfenda sem myndu annars ekki fara á danssýningar .
Mér finnst mikilvægt að ná til nýrra áhorfenda á öllum aldri sem jafnvel eru ekki vanir að horfa á dans , " segir danski danshöfundurinn Lene Boel og heldur áfram : " Dansinn er alþjóðlegur tjáningarmiðill sem getur talað til allra .
Þegar maður notar líkamann til að tjá tilfinningar sínar getur það orkað mjög sterkt á áhorfendur og jafnvel breytt heimsmynd þeirra .
" Lene Boel semur eitt þriggja verka sem Íslenski dansflokkurinn ( Íd ) frumsýnir á stóra sviði Borgarleikhússins 1. febrúar nk. undir yfirskriftinni Þríleikur .
Verk Boel nefnist Berserkir ; Óðir sem úlfar , ljúfir sem lömb og er lýst sem magnþrunginni blöndu " break , nútímadans og balletts með akróbatísku tvisti " , eins og segir á vef Íd .
Önnur verk kvöldsins eru F A R A N G U R sem er nýtt íslenskt dansverk eftir Valgerði Rúnarsdóttur þar sem innblástur að sköpunarferlinu er sóttur í minnið og stöðuga mótun þess og Tilbrigði þar sem Bryndís Halla Gylfadóttir leikur tónverkið Stef og tilbrigði fyrir einleiksselló frá árinu 1887 eftir finnska tónskáldið Jean Sibelius meðan Ellen Margrét Bæhrenz dansar eindans eftir Láru Stefánsdóttur .
Vann danskvikmyndir hérlendis Lene Boel hefur starfað sem danshöfundur , dansari og danskvikmyndaleikstjóri á umliðnum árum .
Hún er listrænn stjórnandi og danshöfundur hjá Next Zone .
Hún nam við virta dansskóla og hjá danshópum í New York , London og Hollandi , m.a. hjá Merce Cunningham Studio , Trisha Brown Company , Susan Klein School , Movement Research , London Contemporary Dance School og European Dance Development Centre .
Boel hefur sem danshöfundur vakið athygli fyrir að blanda saman ólíkum dansstílum , allt frá nútímadansi til breakdans .
Hún þykir í sýningum sínum ná að skapa fagurfræðilega heild þar sem lýsing , tónlist og dansinn mætast sem jafningjar .
Aðspurð segir Boel það hafa verið mikið tilhlökkunarefni að vinna með Íd .
" Ég hef allnokkrum sinnum komið hingað til lands til að vinna að dansverkum en aldrei áður unnið verk fyrir svið hérlendis , " segir Boel og rifjar upp að á árunum 1998 til 2006 hafi hún komið hingað til að taka upp fjórar danskvikmyndir á vegum danshópsins síns , en þrjár myndanna sýndi hún sem innsetningu í galleríi hérlendis árið 2009 .
Upptekin af hernaði Spurð um verk sitt Berserki segist Boel vera innblásin af norrænni goðafræði og víkingum .
" Þið eruð sennilega orðin mjög þreytt á því efni hérlendis , " segir Boel afsakandi .
" En ég reyni að nálgast efnið á nýjan hátt .
Markmið mitt er að greina , með aðstoð dansins , þá frumkrafta og tilfinningar sem birtast í manneskjunni , " segir Boel og tekur fram að hún nýti sér líka rúnir og handverk sem innblástur að hreyfingum dansara sinna .
" Ég hef verið mjög upptekin af hermönnum og stríði í seinustu verkum mínum , " segir Boel og nefnir í því samhengi sýningu sína Hero – Antihero þar sem hún var innblásin af samúræjum .
" Stríð og hernaður er hluti af eðli mannsins og því finnst mér áhugavert að vinna með þennan efnivið .
Mér finnst spennandi að skapa andstæður þar sem ég stilli keppnisandanum og baráttuþrekinu upp andspænis hinu ljóðræna .
Ég læt dansarana hins vegar ekki hlaupa um sviðið með reidda öxi heldur læt ég þá nota líkamann sem vopn .
Ég vinn alltaf út frá umbreytingu forma þar sem dansararnir þurfa að geta umbreytt sér úr einni persónu í aðra .
Þeir fá því ekki að vera ein og sama persónan verkið á enda , heldur þurfa með hreyfingum sínum að taka á sig ímynd t.d. vopns , veggteppis , náttúruafla og gyðju .
" Ætlunin að skapa nýtt tungumál Aðspurð segist Boel gera miklar tæknilegar og líkamlegar kröfur til dansara sinna .
" Þeir þurfa þannig að koma sterkri tjáningu til skila jafnt í smáum hreyfingum sem stórum .
Mér finnst spennandi sem danshöfundur að láta reyna á mörkin og þess vegna finnst mér spennandi að fá dansara með ólíkan tæknilegan bakgrunn , " segir Boel , en í sýningunni taka þátt tveir breakdansarar .
Boel rifjar upp að hún hafi á seinustu árum unnið mikið með breakdansinn í verkum mínum .
" Í seinustu uppfærslu minni notaði ég bæði breakdansara , sirkuslistafólk og nútímadansara .
Sem danshöfundur reyni ég markvisst að skapa nýtt tungumál , ef svo má að orði komast , sem er öðruvísi og frumlegt .
Mér finnst ekkert sérlega heillandi að láta alla dansarana gera sömu hreyfinguna samtímis á sviðinu .
Markmið mitt er að framkalla persónulegan stíl og bakgrunn hvers dansara , sem getur oft verið mikil áskorun þegar þú ert með mannmargan hóp .
" 