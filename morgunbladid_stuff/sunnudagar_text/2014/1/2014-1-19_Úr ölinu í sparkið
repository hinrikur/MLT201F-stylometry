Árni Ingi Pjetursson tekur við lykilstöðu hjá fótboltageira íþróttavörurisans Nike í Bretlandi á mánudaginn .
Hann var áður í góðu starfi hjá Ölgerðinni en stóðst ekki mátið þegar húsbændur hjá Nike höfðu samband við hann og buðu honum starfið en Árni Ingi vann áður fyrir fyrirtækið í Bandaríkjunum og hér heima .
Orri Páll Ormarsson orri@mbl.is Árni Ingi Pjetursson er í stuttu stoppi á Íslandi þegar fundum okkar bera saman að morgni föstudags .
Kvöldið áður kom hann heim frá Hollandi , þar sem hann var að setja sig inn í nýtt starf hjá íþróttavörurisanum Nike og á mánudaginn flýgur hann utan til Leeds á Englandi til að taka formlega við téðu starfi .
" Strategic executive in football " er starfsheitið sem ekki er auðvelt að snara yfir á hið ástkæra ylhýra .
" Mitt hlutverk verður að fylgja eftir stefnu Nike í sölu- og markaðsmálum , " útskýrir hann .
" Það er að réttar vörur komi á réttum tíma og í réttu magni .
Ég kem til með að verða í nánum samskiptum við alla helstu viðskiptavini fyrirtækisins í Bretlandi og rækta þau sambönd .
" Markaðssvæðið sem Árni Ingi kemur til með að halda utan um er Bretland .
" Fótbolti er hlutfallslega langstærsti vöruflokkurinn hjá Nike í Bretlandi og raunar í Vestur-Evrópu allri og ég verð ábyrgur fyrir einum stærsta fótboltavörureikningi í heimi .
Þess utan mun ég koma að stefnumótun hjá fyrirtækinu og hafa þannig áhrif á Bretlandsmarkað .
" Vildu útlending í starfið Árni Ingi segir húsbændur hjá Nike líta á Vestur-Evrópu sem eina heild , nánast eitt land , og fyrir vikið komi hann til með að verða á faraldsfæti .
Ekki bara innanlands í Bretlandi , heldur um alla vestanverða álfuna .
" Ég kem til með að verða mjög hreyfanlegur .
Ætli ég verði nema 50-60% af tímanum á skrifstofunni í Leeds .
" Einmitt vegna þessara alþjóðlegu tengsla vildi Nike ráða útlending í starfið en ekki Breta .
Heimamaður væri líklegri til að horfa bara inn á við .
Árni Ingi metur það svo að þjóðerni sitt hafi alls ekki spillt fyrir .
" Við Íslendingar erum upp til hópa ótrúlega alþjóðlega þenkjandi .
Mun meira en hinn almenni Evrópubúi , hugsa ég .
Við ferðumst mikið og vegna smæðar landsins og markaðarins lærum við snemma að hugsa út fyrir landsteinana .
" Annar Íslendingur vinnur hjá Nike , Vala Steinsdóttir hönnuður , sem er í Hollandi .
" Ég hitti hana einmitt úti í vikunni .
Hún hannar fótboltatreyjur og er að gera mjög góða hluti , " segir Árni Ingi .
Næsti yfirmaður Árna Inga verður framkvæmdastjóri Nike í Vestur-Evrópu með aðsetur í Hollandi .
Hann hefur líka stuðning af yfirmanni fyrirtækisins í Bretlandi .
" Stuðningskerfið er mjög gott og þó ég sé ábyrgur fyrir mínu verkefni fæ ég gott aðhald .
Þarf til dæmis að gefa skýrslu vikulega um stöðuna , næstu skref og hvort einhver vandamál séu á sjóndeildarhringnum .
Það eru miklir peningar í húfi .
" Manchester United langstærst Sem dæmi um verkefni Árna Inga má nefna að stór hluti allra fótboltatreyja í landinu mun fara í gegnum hann en meistarar tveggja síðustu ára í ensku úrvalsdeildinni , Manchester City og Manchester United , leika báðir í búningum frá Nike .
Eins enska landsliðið .
Þess utan hefur Arsenal leikið í Nike-búningum undanfarin ár en sá samningur rennur út í sumar .
" Af þessu er Manchester United langstærst – enda besta liðið , " segir Árni Ingi sem er sjálfur grjótharður stuðningsmaður Rauðu djöflanna .
Spurður hvort það séu ekki vond tíðindi fyrir City skellir Árni Ingi upp úr .
" Jú , blessaður vertu .
Ég mun segja öllum sem vilja kaupa treyjurnar þeirra að þær séu uppseldar ! " Árni Ingi þekkir vel til hjá Nike en eftir háskólanám í Bandaríkjunum réði hann sig til starfa í höfuðstöðvum fyrirtækisins í Beaverton , Oregon .
Vann þar í eitt ár , frá 2005 til 2006 .
Eftir að hann sneri heim vann Árni Ingi áfram fyrir Nike og stýrði dreifingu á vörum fyrirtækisins á Íslandi frá 2007 til 2012 .
" Ég bý fyrir vikið að mikilli reynslu og þekkingu og veit hvernig fyrirtækið hugsar .
Það kemur til með að nýtast mér í þessu nýja starfi .
" Ölgerðin þjóðargersemi Undanfarið ár hefur Árni Ingi unnið hjá Ölgerðinni Agli Skallagrímssyni , meðal annars við það að flytja út íslenskt brennivín og bjór .
" Þetta hefur verið mjög skemmtilegur tími og ég kveð Ölgerðina með miklum söknuði .
Ölgerðin er eitt flottasta fyrirtæki sem ég hef kynnst , algjör þjóðargersemi .
Ég var alls ekki á leiðinni þaðan en þegar Nike hafði samband við mig í haust og bauð mér þetta starf stóðst ég ekki mátið .
" Hann segir margt líkt með Ölgerðinni og Nike enda þótt varan sé ekki beinlínis af sama meiði .
" Þessi tvö fyrirtæki vinna og hugsa með svipuðum hætti og liðsandinn hjá þeim báðum er einstakur .
Það er eiginlega eins og maður sé kominn í fótboltann aftur , " segir Árni Ingi en fyrir þá sem ekki þekkja til lék hann knattspyrnu um árabil , með KR , Fram og fleiri félögum .
Bæði eiga þau líka höfuðandstæðing , sem brýnir þau áfram .
" Það er alveg rétt .
Ölgerðin hefur umboð fyrir Pepsi og þar á bæ er hinn Cola-drykkurinn aldrei nefndur á nafn .
Eins með Nike , höfuðandstæðingurinn er aldrei nefndur fullu nafni , en það er allt í lagi að segja Adi , " segir hann sposkur .
Berlín fallin Gríðarleg samkeppni er milli Nike og Adi ( das ) á heimsvísu og undanfarið hefur fyrrnefnda merkið haft betur .
Árni Ingi er ekki með nýjustu tölur fyrir framan sig en minnir að Nike sé með um 45% markaðshlutdeild og Adi ( das ) 40% .
Aðrir mun minna .
" Þetta hefur verið mikill slagur og það var stór dagur þegar Berlín féll fyrir fáeinum misserum .
Heimavöllur Adi , " segir Árni Ingi hróðugur .
" Annars er stríðinu hvergi nærri lokið .
Menn mega ekki slá slöku við .
" Spurður hvers vegna hann komi til með að búa í Leeds er Árni Ingi fljótur til svars .
" Það er ekki út af liðinu ! " Hann hlær .
" Ég valdi Leeds vegna þess að gott orð fer af borginni .
Konan mín , Edda Blumenstein , og þrjú börn flytja með mér utan og frúin reiknar með að fara í framhaldsnám í háskóla borgarinnar .
Það spilar líka inn í þessa ákvörðun , " segir Árni Ingi .
Lundúnir og Sheffield hefðu einnig komið til greina , en Nike er líka með bækistöðvar þar , og þess vegna Reykjavík .
Þannig bjó forveri Árna Inga í starfi , sem er Belgi , heima í Belgíu meðan hann gegndi starfinu .
Flaug bara á milli .
Til Bretlands í byrjun viku og heim í lok hennar .
Börnin eru þrjú , ellefu ára tvíburastrákar og þriggja ára stelpa .
" Strákarnir eru mjög spenntir enda miklir áhugamenn um fótbolta og nóg er víst af honum í Bretlandi .
Stelpan veit ekki alveg hvað er á seyði og það verður erfitt að setja hana á leikskóla þar sem hún skilur ekki nokkurn mann .
En mér skilst að börn séu fljót að læra ný tungumál .
" Kann vel við Bretana Sjálfur hefur Árni Ingi búið áður í Bretlandi , var sem unglingur á mála hjá knattspyrnufélaginu Reading í einn vetur .
" Mér leið vel í Reading og veit fyrir vikið nokkurn veginn að hverju ég geng .
Ég hef mjög gaman af Bretunum .
Þeir eru léttir og skemmtilegir og hafa húmor fyrir sjálfum sér .
Það er góður kostur .
Að mínu mati eru þeir mun líkari okkur Íslendingum en til dæmis Norðurlandabúar .
" Hann kvíðir mest umferðinni .
Það verði viðbrigði að aka á vinstri helmingi .
" Það er búið að útvega mér sjálfskiptan bíl sem bíður eftir mér á flugvellinum .
Ég verð bara að henda mér út í djúpu laugina .
" Hann hlær .
Árni Ingi segir alltof snemmt að velta fyrir sér hversu lengi fjölskyldan verði í Bretlandi .
" Við erum að selja bílana og flytja út með búslóðina , þannig að við erum farin til að vera .
Alla vega í einhvern tíma .
Ætli maður taki ekki stöðuna eftir svona tvö ár .
Hvort manni líkar ennþá vel eða langar að prófa eitthvað nýtt .
Hvort það yrði heima eða erlendis er ómögulegt að segja .
Við erum opin fyrir öllu .
" 