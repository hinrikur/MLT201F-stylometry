Stjórn Hólamannafélagsins skorar í ályktun á Alþingi og stjórnvöld að taka höndum saman um að tryggja sem best framtíð Háskólans á Hólum , sem sjálfstæðrar og framsækinnar háskólastofnunar .
Minnt á að Hólastaður eigi sér langa sögu og sinna þurfi ýmsum skyldum í því sambandi .
Það verði best gert með því að efla þá starfsemi sem fyrir sé á Hólum .
Í ályktun segir að á síðustu árum hafi verið byggðar upp námsbrautir á háskólastigi í hestafræðum , ferðamálafræðum og fiskeldi og fiskalíffræði við Hólaskóla – sem og rannsóknartengt framhaldsnám á meistarastigi .
Þetta starf sé mikilvægt á allan máta .
" Þrátt fyrir að fjárveitingar til skólans hafi ekki fylgt eftir örri stækkun hans , hefur tekist að þróa skólastarfið og byggja upp alþjóðleg sambönd með öruggum hætti .
Jafnframt gegnir skólinn mikilvægu hlutverki í héraði sem öflugur þekkingargrunnur og stoð við ýmsa aðra starfsemi á þeim slóðum .
Því er brýnna en nokkru sinni fyrr að tryggja skólanum nauðsynlegt fjármagn næstu ár , " segir Hólamenn í ályktun sinni .
sbs@mbl.is 