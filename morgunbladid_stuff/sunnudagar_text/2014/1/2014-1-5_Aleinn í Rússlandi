Sölvi Geir Ottesen , landsliðsmaður í knattspyrnu , býr fjarri fjölskyldu sinni , aleinn í Yekaterinburg í Rússlandi og leikur þar knattspyrnu með FC Ural .
Fjölskyldan hans flutti heim til Íslands og hefur komið sér fyrir í úthverfi borgarinnar .
Á meðan er faðirinn 4265 kílómetra í burtu og þarf að láta sprauta sig 20 sinnum í hverri viku til að laga bakið sem hefur verið að plaga hann í töluverðan tíma .
Sölvi segir að hann hafi lagt félagsleg og veraldleg gæði á hilluna í smástund en þó kann hann afskaplega vel við sig , aleinn í Rússlandi .
Benedikt Bóas benedikt@mbl.is FC Ural er ekki þekktasta knattspyrnufélag heimsins en þar spilar Sölvi Geir Ottesen , landsliðsmaður .
Það vakti óneitanlega töluverða athygli þegar Sölvi samdi við liðið en hann fékk algjöran kóngasamning samkvæmt frétt Ekstra Bladet í Danmörku , einkabílstjóra , íbúð og fjölmargar milljónir .
Sölvi hafði áður verið í Danmörku og leikið þar með stórliði FCK frá Kaupmannahöfn en eftir að hafa verið frystur hjá félaginu var alltaf ljóst að hann myndi færa sig um set fyrir þetta tímabil .
Sölvi drekkur te á kaffihúsinu þar sem fundur okkar fer fram .
" Ég datt inn í te-menninguna eftir að ég flutti til Rússlands .
Rússar drekka mikið te , " segir Sölvi en hann kann nokkuð vel við sig við Úral-fjöllin þó fjarlægðin frá fjölskyldunni sé erfið .
" Lífið í Rússlandi er nokkuð gott .
Það er nóg að gera í fótboltanum og það er meginástæða þess að ég fór til liðsins .
Út af fótboltanum .
Ég er þarna til að spila fótbolta , ég legg til hliðar lífsgæði og félagslega pakkann en í svona aðstæðum kann ég vel við mig .
" Skype-maður mikill Fjölskylda Sölva , Sandra Karlsdóttir kona hans og börnin þrjú , hefur komið sér vel fyrir í fallegri íbúð í úthverfi borgarinnar þar sem þjónustustigið er hátt .
Fjölskyldan vildi flytja heim því fimm ára sonur Sölva er einhverfur og þarf aðstoð í leikskóla .
" Danmörk á að heita velferðarríki en við vorum aldrei nógu ánægð með kerfið þar í landi .
Það má margt segja um Ísland en kerfið hér er frábært og hérna heima fær sonur minn þá aðstoð sem hann þarf .
" Börn Sölva og Söndru eru Ásta 11 ára , Alexander Helgi 5 ára og Magnús Daði 3 ára .
" Við einblíndum á gott hverfi og gott svæði .
Við vorum svo heppin að finna það .
Stuðningskerfið fyrir einhverfa er mjög gott hér á landi og sérstaklega þar sem við búum .
Það var alltaf vitað að þau ætluðu að flytja heim á þessum tíma bara út af guttanum .
Þannig lagað hefði ekki skipt mig neinu að vera í Tyrklandi , Grikklandi , Englandi , Þýskalandi eða Rússlandi .
Maður hefði alltaf verið svolítið mikið á Skype .
Ég er eðlilega mikið á Skype því maður hittir ekki marga , hvorki þá sem kunna ensku eða tala íslensku .
En það er munur að vera í landsliðinu því þá kemur maður heim oftar og fær að hitta sína nánustu .
Lalli ( Lars Lagerbäck landsliðsþjálfari ) leyfir okkur að hitta okkar fólk á milli æfinga .
En það er erfitt þegar maður fer af klakanum , ég viðurkenni það .
" Flug til Yekaterinburg tekur níu klukkutíma í þremur áföngum og heildartími ferðalagsins er í kringum 17 klukkutíma .
Stundum lengur sem er vont fyrir bakveika menn en Sölvi hefur glímt við meiðsli í baki í nokkur ár .
" Þeir hjá Ural vita alveg hvernig ég er í bakinu og ég segi þeim líka hvernig ég er í bakinu .
Ég þekki skrokkinn minn það vel í dag og veit hvenær ég þarf að hætta á æfingum .
Þeir hlusta á mig og leyfa mér að ráða ferðinni .
" Úrræðin sem Sölvi hefur notað til að laga á sér bakið eru eftirfarandi .
" Það er tekið blóð úr mér og hvítu blóðkornin einangruð .
Þeim er síðan sprautað í bakið á mér , 20 sprautur hvorum megin við mjóhrygginn .
Ég geri þetta einu sinni í viku .
Þetta gerir mér gott og er alveg löglegt .
Þetta er ekki eins og hjólreiðakallarnir eru að gera – langt frá því .
" Það verður eðlilega smá þögn , enda undirritaður ákaflega sprautuhræddur .
Frystur hjá FCK Sölvi var í guðatölu hjá stuðningsmönnum FCK eftir að hafa komið liðinu inn í Meistaradeildina 2011 .
Gullskalli hans gegn norsku meisturunum í Rosenborg kom liðinu inn í riðlakeppnina og tryggði því fjölmarga milljarða í tekjur .
Liðið var með Barcelona og Chelsea í riðlakeppninni .
Þegar Belginn Ariël Jacobs kom til sögunnar hjá FCK sem stjóri fór hinsvegar að síga á ógæfuhliðina hjá Sölva .
Jacobs þessi tók Sölva úr liðinu eftir nokkrar umferðir í dönsku deildinni árið eftir og setti hann á ís .
Frysti hina sjóðheitu meistaradeildarhetju .
Það fór hvorki vel í okkar mann né stuðningsmenn FCK .
" Þetta var allt mjög undarlegt hvernig hann bar sig að í þessum málum öllum hjá FCK .
Ég var að renna út á samning og kannski spilaði það eitthvað inn í , ég veit það ekki og hann vildi kannski byggja á mönnum sem hann vissi að yrðu áfram .
FCK er þannig lið að þeir geta gert slíkt .
En mér fannst ég vera besti varnarmaðurinn í þessu liði , með fullri virðingu fyrir hinum .
Ég lít reyndar stórt á sjálfan mig , finnst ég alltaf vera bestur en þannig hugsunarhátt þarf maður að hafa í atvinnumennsku .
" Jacobs sagði við danska fjölmiðla að hann saknaði meiri fagmennsku hjá Sölva , nokkuð sem enginn skildi , hvorki hér á Íslandi né í Danmörku enda er Sölvi í miklum metum þar í landi eftir að hafa verið fyrirliði SönderjyskE og sýnt mikla fagmennsku eftir að hann varð atvinnumaður .
" FCK er með þá stefnu að málin eru leyst innan félagsins og í búningsklefanum .
Ekki í blöðunum .
Þetta er mjög mikilvæg regla og hluti af regluverki FCK .
Hann braut þessa reglu og þurfti síðar að biðjast afsökunar .
Ég var virkilega fúll að ég væri ekki í liðinu , eins og ég segi þá fannst mér ég vera besti varnarmaðurinn þarna , en ég var ekkert að haga mér eins og smákrakki á æfingum .
Það er hægt að hafa samband við hvaða þjálfara sem ég hef spilað undir og hann staðfestir að ég legg mig alltaf fram .
Jacobs var líka tekinn á teppið fyrir þetta .
Ég fílaði hann aldrei sem þjálfara og hann gaf mér aldrei séns .
Sumir þjálfarar eru bara þannig .
Hann tók annan leikmann líka svona fyrir .
Sagði í blaðaviðtölum að hann gæfi aldrei krökkum eiginhandaráritanir og annað í þeim dúr .
Kom slæmu orði á hann en þessi gæi var toppmaður í alla staði .
Ég veit ekki hvort hann var að sýna öðrum leikmönnum að það væri hann sem réði en þetta var allt mjög undarlegt .
" Þrátt fyrir að vera í frystinum var Sölvi ekki gleymdur knattspyrnutoppum um Evrópu og það var mikill áhugi á hans undirskrift .
Frá Englandi , Þýskalandi , Grikklandi , Tyrklandi og Norðurlöndunum , sem Sölvi sagði pent nei takk við .
" Mér fannst sá kafli búinn á mínum ferli , " segir hann en Sölvi fagnaði sænska meistarabikarnum með Djurgården 2005 auk þess að verða tvisvar sinnum bikarmeistari með liðinu .
Hjá FCK vann hann dönsku deildina tvisvar og varð einu sinni bikarmeistari .
Nú vildi hann fara í stærri deild og rússneska deildin er sögð vera sú áttunda sterkasta í Evrópu .
" Mér leist strax vel á rússnesku deildina .
Þetta er náttúrulega mikið ævintýri og að spila í svona sterkri deild gerir ævintýrið bara skemmtilegra .
Þarna er ég að spila á móti mjög góðum leikmönnum , jafnvel heimsklassa mönnum eins og þeir sem eru í stóru liðunum í deildinni eins og Zenit frá Pétursborg , Moskvu-liðunum og Rubin Kazan .
Svo eru fleiri lið þarna mjög góð .
" Skömmu fyrir viðtalið fór fram leikur Ural og Zenit frá Pétursborg þar sem Sölvi átti góðan leik og hélt framherjanum Hulk niðri .
Hulk er af mörgum talinn einn allra besti framherji heims og kostaði Zenit-liðið 40 milljónir evra þegar hann var keyptur til félagsins .
Peningarnir í toppliðunum í Rússlandi eru gríðarlega miklir , jafnvel óraunverulegir en Samuel Eto ' o var leikmaður Anzi í Rússlandi og var þá launahæsti knattspyrnumaður heims .
Sölvi vakti athygli rússnesku stórliðanna með frammistöðu sinni gegn Hulk og Zenit .
Janúarglugginn er að opnast og nafn Sölva hefur verið nefnt við stóru liðin .
" Rússarnir eru ekkert að fylgjast mikið með því hvað er að gerast fyrir utan Rússland .
Ef maður kemst inn í landið og stendur sig vel þá koma stóru liðin og taka eftir manni .
" Ural-liðið er í fallsæti eins og er en frammistaða Sölva hefur verið ljósi punkturinn .
Geggjað í Grosny Rússland er gríðarlega stórt land þar sem vegalengdirnar eru miklar í alla leiki .
Ural-liðið flýgur í alla leiki , þrjá tíma hið minnsta .
" Ég fæ alltaf þrjú sæti , það er séð til þess að ég hafi eina lengju fyrir mig þannig ég leggst bara .
Það hefur hjálpað mikið og álagið á bakið er minna fyrir vikið þannig að ég get spilað .
Ég held að það séu níu tímabelti í Rússlandi og ég veit ekki hversu oft ég er búinn að breyta klukkunni á símanum mínum .
" Terek Grosny er í rússnesku deildinni en flestir tengja Grosny við hryðjuverk og blóðsúthellingar frekar en fótbolta .
Sölvi spilaði í Grosny og segir það hafa verið ákveðna upplifun .
" Við keyrðum þarna í gegn og ég held ég hafi talið 50 brynvarða bíla , bara frá hótelinu og að leikvanginum .
Þegar við keyrðum út á völl var öllu lokað fyrir okkur , sérsveitin var á undan okkur og á eftir og svo var rútan bara stigin í botn .
Ekkert stoppað .
Síðan kom maður á völlinn og það er eiginlega ekkert hægt að útskýra hvernig stemningin var .
Hún var ótrúleg .
Það má ekki blóta á vellinum og allir eru kurteisir en ofboðsleg stemning .
Hermenn út um allt með alvæpni .
" Sölvi segir að stuðið sé oft mikið á pöllunum í rússnesku deildinni , þarna sé mikil stemning þó margt annað sé í ólagi .
Það vissi hann svo sem fyrir en hann er lítið að velta því fyrir sér .
Hann vill bara spila fótbolta og gera það vel .
" Ég vissi að völlurinn hjá Ural væri fínn og það var alveg nóg .
Það skiptir mig litlu máli hvort búningsklefinn er úr sandi og sturturnar með litlum krafti .
Ég þarf ekkert meira en gras og bolta .
Æfingasvæðið okkar er fínt , búningsklefarnir eru ...
Já , bara eiginlega ekkert sérstakir en ég meina : aðstæður til að spila fótbolta eru frábærar , maður þarf ekkert meira .
" Völlur Ural-manna heitir Central Stadium og þar munu fara fram nokkrir leikir á Heimsmeistaramótinu sem fram fer í Rússlandi 2018 .
Það er því verið að taka hann allan í gegn sem og borgina , því umsókn Rússa var nákvæm og skýr hvað varðar borgirnar og leikvangana .
Allt myndi verða í himnalagi .
Völlurinn tekur 27 þúsund manns í sæti en eftir breytingar verður pláss fyrir 40 þúsund manns .
" Ég sá nokkra leiki með liðinu og vissi að ef ég yrði í lagi þá myndi ég spila alla leikina .
" Hann bætir því við að það séu engin undanskot eða neitt slíkt hjá Rússunum .
" Allt stenst sem þeir segjast ætla að gera og allt er á tíma .
Engin vandamál , bara lausnir .
Rússarnir eru mjög flottir og það hefur allt staðist sem mér var lofað .
Þegar ég ræddi við umboðsmanninn minn þá sagði hann að þetta væri bara gömul mýta með Rússana .
Það er ekkert bull í gangi eins og til dæmis í deildunum í Grikklandi og Tyrklandi .
Þeir hafa staðið við allt sitt gagnvart mér þannig að ég get ekki annað en verið sáttur .
" Má ekki keyra Yekaterinburg er fjórða stærsta borg Rússlands og þar býr rúmlega ein og hálf milljón manna .
Það er því ekkert sem vantar í borgina og í miðbænum er allt til alls þar sem Sölvi býr .
Hann kann vel við sig í borginni og hefur hitt annan Íslending sem þar býr en sá hafði upp á Sölva þegar hann frétti að hann léki með liðinu .
Móðir mannsins hafði séð viðtal við Sölva á íþróttavef mbl í tengslum við landsliðsverkefni .
" Ég hitti hann og það var gaman að heyra íslensku svona langt frá fósturjörðinni .
Það var mjög spes .
Það er aðeins einn leikmaður Ural sem talar ensku þannig að það var kærkomið að tala á sínu tungumáli .
" Leikmenn Ural eru flestir Rússar og Armenar , svo er einn Serbi og Chisamba Lungu , sá er talar ensku , er frá Sambíu .
Ég er með íbúð í miðbænum frá klúbbnum sem er voða fínt .
Þegar það kom í ljós að ég mætti ekki keyra þarna úti setti ég þá kröfu að ég fengi íbúð í miðbænum .
Þeir treysta ekki hverjum sem er til að keyra þarna þannig ég er með einkabílstjóra sem skutlar mér á æfingar og til baka .
Ég labba bara í miðbæinn og þarf svo sem ekkert bíl .
Vegakerfið þarna úti er skelfilegt .
Ég hef aldrei séð annað eins .
Ekki einu sinni í bíómyndum .
Ég keyri eina 15-20 kílómetra á æfingasvæðið og maður er stundum klukkutíma að komast .
Umferðarreglurnar eru hálf-skrýtnar .
Þetta er eiginlega allt einstefna þannig að það þarf að vera mjög vakandi yfir því hvert maður á að beygja .
Ætli sé ekki einfaldast að segja að Rússar séu mjög ákveðnir í umferðinni .
" Sölvi segist ekki vera besti kokkur í heimi og borða yfirleitt úti .
Það er úr nægum stöðum að velja í miðborginni og maturinn og matarmenning Rússa hefur komið honum á óvart .
" Þeir leggja mikla áherslu á mat .
Hann er algjört sælgæti , ég nefnilega bjóst við einhverjum viðbjóði en rússnesk matargerð hefur komið mér mjög á óvart .
Í svona stórborgum er þetta allt í lagi .
Nánast hvar sem þú ert í heiminum .
Þetta er milljónasamfélag og allt til alls þarna .
Yfir engu að kvarta .
" Fá bók frá Lars Það er auðvitað ekki hægt annað en að ræða um landsliðið við Sölva .
Breytingin við að fá atvinnumann til að þjálfa atvinnumenn hefur reynst vel og landinn er mjög jákvæður gagnvart landsliðinu .
Fullt er á Laugardalsvelli og árangurinn sem náðist á síðasta ári var magnaður eins og heimsbyggðin tók eftir .
Sölvi spilaði sinn fyrsta landsleik 2005 og segir hann að breytingin sé fyrst og fremst fólgin í undirbúningi leikjanna .
" Það er jákvætt hvað Lars er að gera .
Hann og Heimir Hallgrímsson eru að koma með svo mikinn undirbúning fyrir leiki að það er eiginlega með ólíkindum .
Mér finnst stóri munurinn liggja þar .
Þeir undirbúa hvern leik ótrúlega vel og fara vel yfir hvert smáatriði .
Hver leikmaður fær bók um alla leikmenn og hverju þeir eru sterkir í og hvað þeir munu gera í komandi leik .
Þetta er meiri nýtískuþjálfun .
Lalli er auðvitað hokinn af reynslu en það eru kynslóðaskipti og þvílík kynslóð sem kom upp .
Ólafur Jóhannesson , fyrrum landsliðsþjálfari , gerði vel að koma með þá alla inn og tók áhættu á sínum tíma .
Það kannski bitnaði á úrslitum á þeim tíma en hann gerði strákana miklu betur undirbúna fyrir komandi átök .
Það eru allir sáttir við þessa breytingu , meira að segja ég sem var kominn á bekkinn .
En maður hugsar öðruvísi þegar maður er í landsliðinu .
Þá vill maður að öllum gangi vel og að við vinnum .
Auðvitað var ég svekktur og fúll að ég skyldi missa sætið mitt en Kári [ Árnason ] og Raggi [ Ragnar Sigurðsson ] stóðu sig það vel að ég studdi þá bara og hjálpaði eftir bestu getu .
Ef maður missir sætið sitt þá styður maður þá sem eru að fara að spila .
Þegar þeir standa sig síðan svona vel eins og þeir gerðu þá gat ég eiginlega ekkert sagt .
Ég gat ekkert farið upp að Lalla og sagt ; Hvað ertu að spá ? Af hverju ertu ekki með mig þarna inná ? Þetta var bæði gleðiefni og svekkelsi því liðinu gekk mjög vel en á sama tíma var ég ekki partur af því .
En ég gat bara ekkert sagt .
" Hann segir þó að árangurinn undanfarið sé magnaður og mikill atvinnumannabragur á öllu landsliðinu , stutt sé í brosið og glensið þegar landsliðið kemur saman .
" Gleðin var alltaf til staðar þegar maður kom í landsliðið hérna í den þrátt fyrir árangurinn en hún er kannski meiri núna .
Maður er afslappaðri og fólk er komið á völlinn til að hvetja okkur til dáða .
Það gefur manni miklu meira þegar fólk mætir og styður okkur .
Þetta er allt annað en þegar það voru einhverjar nokkrar hræður sem sátu lengst í burtu bak við hlaupabrautina .
Enda miklu skemmtilegra að taka þátt í þessu þegar þjóðin styður okkur .
" Einbeitir sér að núinu Rússneska deildin er í jólafríi .
Hún hefst aftur í byrjun mars og á Sölvi að vera mættur út til skyldustarfa nú í lok janúar .
Þá hefst annað undirbúningstímabil þar sem farið verður til Dúbai , Grikklands og Tyrklands , alls í einn og hálfan mánuð .
Ural er sem stendur í fallsæti en þjálfarinn gaf það út í rússneskum fjölmiðlum milli jóla og nýárs að liðið yrði styrkt , peningarnir væru til og verið væri að semja við tvo nýja menn .
Spartak Gogniyev , sem er markahæstur í Ural-liðinu , og Sölvi eru í sömu miðlum sagðir verða áfram .
Sölvi er 29 ára og segir að hann ætli sér að koma fyrr heim en hann áætlaði áður .
Enda er ekkert grín að vera frá fjölskyldu og vinum .
Hvað þá 4265 kílómetra í burtu .
Hann er með nokkur járn í eldinum , hvað hann muni gera eftir að ferlinum lýkur en ætlar ekki að gefa það upp að svo stöddu .
" Ég er kominn með einhverjar hugmyndir .
Ég er bara að einbeita mér að núinu og fótboltanum núna .
Ég tek kannski nokkur ár í viðbót en ætla að koma fyrr heim en ég gerði ráð fyrir .
Það er bara vegna þess að fjölskyldan er komin til Íslands og ég ætla ekkert að vera frá henni í tvö til þrjú ár .
Það er fínt að koma til Íslands og geta eitthvað í fótboltanum ennþá .
Hjálpa Víkingum kannski , " segir Sölvi um leið og hann klárar teið sitt .
Fjölskyldan bíður og hann er búinn að vera nógu lengi frá henni .
Best að tefja hann ekkert frekar .
