Það er ekki lítið undir hjá Ólafi Darra Ólafssyni og Hildi Berglindi Arndal í byrjun nýs árs .
Sjálfur Hamlet , prins allra prinsa , og hin ómótstæðilega Ófelía .
Annað byggir á reynslunni en hitt á spriklandi æskufjöri .
Það gildir í raun einu – svo lengi sem hjartað ræður för .
Meistaraverk Williams Shakespeares verður frumsýnt á Stóra sviði Borgarleikhússins laugardaginn 11. janúar .
Texti : Orri Páll Ormarsson orri@mbl.is Mynd : Kristinn Ingvarsson kring@mbl.is Fólk faðmast á Stóra sviði Borgarleikhússins .
Líkt og " strákarnir okkar " fyrir mikilvægan kappleik .
Leiklist er líka hópíþrótt og nauðsynlegt að þétta raðirnar fyrir stórleiki .
Síðustu æfingu ársins 2013 á Hamlet Shakespeares er lokið og menn á leið í stutt en kærkomið áramótafrí .
Ég er þarna staddur í fylgd með Hamlet sjálfum , Ólafi Darra Ólafssyni , og finn til smæðar minnar andspænis leikmynd Ilmar Stefánsdóttur – fimm tonnum af járni .
Eins gott að þetta virki sé sæmilega fest .
Ég er fullvissaður um það .
Af sviðinu leggjum við Ólafur Darri leið okkar fram í forsal leikhússins til að ræða saman .
Hann býður upp á tópas og sódavatn .
Fínt saman .
Ófelía , Hildur Berglind Arndal , þarf af hafa fataskipti áður en hún slæst í hópinn .
" Þetta er mjög spennandi , " segir Ólafur Darri , þegar við höfum komið okkur fyrir í leðrinu , spurður um þetta hlutverk allra hlutverka í leikhúsinu .
" Sérstaklega í ljósi þess að ég gerði aldrei ráð fyrir því að leika Hamlet .
Hélt ekki að ég væri týpan í það .
Þegar mér var boðið að leika Lenný í Músum og mönnum hér í Borgarleikhúsinu í fyrra kom það mér ekki sérstaklega mikið á óvart .
Við erum ekki svo margir hér á landi , stóru leikararnir , sem pössum í það hlutverk .
Öðru máli gegnir um Hamlet , maður sér ýmsa fyrir sér í hlutverki hans .
" Orðinn of gamall ? En Ólafur Darri varð fyrir valinu að þessu sinni og fljótt leysti eftirvæntingin undrunina af hólmi .
" Ég hafði ekki lesið Hamlet síðan ég var í leiklistarskólanum fyrir fimmtán árum og það var mjög spennandi að nálgast verkið aftur núna á þessum forsendum .
Til að byrja með velti ég því aðeins fyrir mér hvort ég væri orðinn of gamall í hlutverkið en ef ég á að vera alveg hreinskilinn er ég feginn að hafa ekki verið boðið það fyrr .
Það er gott að búa að fimmtán ára reynslu þegar maður tekst á við Hamlet .
Mér finnst ég hafa meira að segja núna .
Þetta er nógu erfitt þótt maður sé orðinn fertugur , " segir hann og brosir .
Það er þó alls ekki algilt .
" Hilmir Snær [ Guðnason ] var ekki búinn að vera útskrifaður lengi þegar hann lék Hamlet í Þjóðleikhúsinu 1997 en gerði það með glæsibrag .
Kannski er ég bara svona seinþroska ? " Hann skellir upp úr .
Spurður hvort hann sé þá hvergi banginn hleypir Ólafur Darri brúnum .
" Jú , jú , blessaður vertu .
Ég er skíthræddur .
" Að vera eða ekki vera .
" Maður er búinn að heyra þann mónólóg svo ofboðslega oft .
Ég notaði hann meira að segja til að hita mig upp þegar ég var í leiklistarskólanum og sýndi honum mátulega mikla virðingu .
Núna er það að bíta mig í rassinn .
" Sjarmatröll Íslands Hildur Berglind er nú sest hjá okkur og er þá spurð hvort valið á Ólafi Darra í aðalhlutverk sýningarinnar hafi komið henni í opna skjöldu .
" Nei , alls ekki , " svarar hún .
" Það er hjartað í Hamlet sem skiptir mestu máli – ekki útlitið .
Þess utan er Darri mjög myndarlegur maður .
Það er búið að titla hann sjarmatröll Íslands .
" Hún gjóar augunum á meðleikara sinn .
Í þeim renna saman virðing og stríðni .
" Nú jæja , er það orðið opinbert ? " segir Ólafur Darri mæðulega .
Hildur Berglind er á sínu fyrsta leikári í Borgarleikhúsinu , brautskráðist frá Listaháskóla Íslands síðastliðið vor .
Leikhúsgestir hafa þegar séð hana í Húsi Bernhörðu Alba , þar sem hún leikur yngstu dótturina , og framundan eru hlutverk í Ferjunni eftir Kristínu Marju Baldursdóttur og Baldri eftir Skálmöld .
Dágott á fyrsta ári .
" Ég tek öllum þessum verkefnum fagnandi .
Hús Bernhörðu Alba var mikil áskorun og það á við um Hamlet líka .
Ófelía er stórbrotin persóna og ég skil hvernig henni líður í þessum erfiðu aðstæðum og hvers vegna hún grípur til slíkra örþrifaráða , " segir Hildur Berglind .
Allur skalinn Í ljósi þess sem Ólafur Darri sagði hér að framan er hún spurð að því hvort hún hefði kosið að fá hlutverkið aðeins síðar á ferlinum .
" Ég velti því ekki fyrir mér , " svarar Hildur Berglind .
" Mér er treyst fyrir þessu núna .
Í leikhúsi tekur maður því sem að höndum ber .
" Hamlet og Ófelía eru með frægari elskendum leikbókmenntanna .
Eigi að síður skarast leiðir þeirra ekki oft í verkinu og Ólafur Darri bendir á að fyrir vikið sé það stór glíma fyrir leikarana að sannfæra áhorfendur um að ástin lifi .
Ekki þarf að fjölyrða um verkið sem slíkt .
Hamlet er eitt mest sýnda leikrit allra tíma .
Ólafur Darri segir það alltaf eiga jafnmikið erindi , orðið meira en fjögur hundruð ára gamalt .
" Það er allur skalinn í þessu verki .
Hamlet á sokkabuxum með hauskúpu er táknmynd fyrir Shakespeare og þessa tegund af leikhúsi .
Viðfangsefnin eru klassísk : Morð , sorg , ást og hatur .
Og mögulega geðveiki .
Mörkin eru ekki alltaf skýr í þeim efnum .
Verkið er mjög opið til túlkunar .
Þess vegna hafa menn nennt að leika það í fjögur hundruð ár .
Því meira sem strengurinn er þaninn þeim mun meira liggur undir .
" Hildur Berglind tekur undir þessi orð .
Verkið sé hiklaust eins gott og af sé látið .
" Ekki versnar það heldur í meðförum Jóns Páls Eyjólfssonar leikstjóra .
Hann hefur fundið mjög áhugaverða nálgun .
Manni líður ekki eins og þetta sé ævafornt stykki , við gætum alveg eins verið stödd í nútímanum , " segir hún .
Nettklikkaður leikstjóri Ólafur Darri er sammála þessu en þeir Jón Páll unnu líka saman í Músum og mönnum .
" Ég hafði leikið með Jóni Páli áður en aldrei haft hann sem leikstjóra .
Ég var himinlifandi með það samstarf og þetta hefur ekki verið síðra .
Jón Páll er nettklikkaður og hefur ástríðu fyrir því sem hann er að gera .
Það er lykilatriði í leikhúsi .
Leikhúsið á að segja sögur – alla vega skil ég mitt hlutverk þannig – og Jón Páll er mjög flinkur við það .
Við brennum báðir í skinninu að segja sögur .
" Ýmsir merkir leikarar hafa farið með hlutverk Hamlets gegnum aldirnar .
Fyrstur var Richard Burbage í Globe-leikhúsinu í Lundúnum en síðan Sarah Bernhardt , Edwin Booth ( bróðir Johns Wilkes ) , John Gielgud , Laurence Olivier , Richard Burton , Derek Jakobi , Kenneth Branagh , Jude Law og margir fleiri .
Fyrstur Íslendinga til að leika prinsinn var Lárus Pálsson árið 1949 .
Gunnar Eyjólfsson lék hann árið 1963 og næstum aldarfjórðungi síðar eða árið 1987 fór Þröstur Leó Gunnarsson með hlutverkið í Iðnó .
Hilmir Snær Guðnason var Hamlet í Þjóðleikhúsinu árið 1997 og loks Ívar Örn Sverrisson í uppfærslu LA árið 2002 .
Ólafur Darri hefur aðeins séð eina af þessum sýningum , þá með Hilmi Snæ , og líkaði vel .
Hann hefur líka séð kvikmyndir og erlendar uppfærslur , svo sem með Mel Gibson , Laurence Olivier , David Tennant og fleirum .
" Auðvitað er alltaf fróðlegt að sjá hvernig aðrir hafa farið með hlutverk sem maður er að leika en samt hef ég tilhneigingu til að forðast samanburð .
Mér finnst til dæmis alltaf erfitt að leika fólk sem er á lífi , eins og í kvikmyndinni Djúpinu , " segir hann .
Sami tíðahringurinn Úr því við sitjum í Borgarleikhúsinu er ekki úr vegi að spyrja nýliðann um andann í húsinu .
Hildur Berglind segir hann góðan og umhverfið traust .
" Mér hefur liðið vel hérna í vetur .
Það er gott fólk á öllum sviðum í Borgarleikhúsinu sem hefur tekið afskaplega vel á móti mér .
" Ólafur Darri bregður sér sem snöggvast í ham blaðamanns og spyr hvort það séu ekki mikil viðbrigði að koma úr skólanum í leikhúsið .
Bæði faglega og félagslega .
Hildur Berglind kinkar kolli .
" Jú , það hafa verið mikil viðbrigði .
Maður er að læra nýjar aðferðir og tengja við þær .
Á sama tíma er mikilvægt að treysta á það sem maður kann .
Leiklistarnám er mjög gott á Íslandi og engin ástæða til að mikla hlutina fyrir sér .
Félagslega hefur þetta verið erfitt , maður saknar óhjákvæmilega félaganna úr skólanum .
Maður verður mjög náinn bekkjarfélögum sínum í leiklistarnáminu og við stelpurnar vorum allar komnar á sama tíðahring .
" Hún hlær .
Hildur Berglind hefur ekki fundið fyrir neinum stjörnustælum í Borgarleikhúsinu .
" Slíkir stælar tíðkast ekki í þessari stétt , sjáðu bara þennan mann þarna , " segir Ólafur Darri og bendir á mynd af Ingvari E. Sigurðssyni á veggnum .
" Þetta er líklega stærsta stjarnan í íslenskri leiklist .
Einhver almennilegasti maður sem ég hef kynnst .
" Ólafur Darri hefur víða farið á umliðnum árum og verður sárasjaldan var við dramb og hroka .
Ekki einu sinni í Hollywood .
" Það er nokk sama hvert maður kemur , virðing leikara fyrir listinni er alls staðar sú sama .
Það er líka mín trú að maður komist lengra á því að vera almennileg manneskja en fífl .
Ég hef samt alveg unnið með mönnum sem eru kröfuharðir .
Það er ekki það sama og vera erfiður í samstarfi .
Persónulega finnst mér gott að láta ýta við mér .
Það er nefnilega stutt í letidýrið í mér .
Þess vegna þykir mér mjög gaman að vinna með fólki eins og Vesturportshópnum og Baltasar Kormáki sem er að springa úr þörf til að skapa .
Sama á við um Jón Pál .
" Ólafur Darri hefur unnið með mörgum heimsfrægum leikurum og leikstjórum og lært margt af þeim .
Nefnir sænska leikarann Stellan Skarsgård sem dæmi .
Þar fari mikill meistari sem sé alltaf tilbúinn að miðla af reynslu sinni og þekkingu .
Ekki að hætta í leikhúsi Eins og fram hefur komið leikur Ólafur Darri í mynd Bens Stillers , The Secret Life of Walter Mitty , sem nú er í kvikmyndahúsum .
Hann er einnig búinn að leika í annarri Hollywood-mynd , A Walk Among the Tombstones , með Liam Neeson og fleiri köppum , en til stendur að frumsýna hana í haust .
Þá hefur Ólafur Darri farið með hlutverk í sjónvarpsþáttum vestra , meðal annars í True Detectives , þar sem Woody Harrelson og Matthew McConaughey eru í aðalhlutverkum .
" Svo er ég í bíómyndinni um Harry og Heimi .
Get ekki beðið eftir að hún verði frumsýnd , " segir hann hreykinn .
Undanfarin ár hefur Ólafur Darri aðeins náð einni leiksýningu á ári hér heima vegna anna í kvikmyndum , heima og erlendis .
Hann getur þó ekki hugsað sér að hætta að leika á sviði .
" Það er það síðasta sem ég myndi gera .
Mér finnst mjög gaman að leika í kvikmyndum en það er öðruvísi að leika í leikhúsi .
Þar er maður að fást við augnablikið .
Af því vil ég ekki missa .
Annars er það sagan sem heillar mig mest .
Langar mig að segja hana og tel ég mig geta bætt einhverju við hana ? Ef svo er breytir engu hvort það er í leikhúsi , kvikmyndum eða sjónvarpi .
" Sjálfsagi og dirfska Spurð hvort hugurinn leiti til Hollywood svarar Hildur Berglind því til að hana langi að gera áhugaverða hluti .
Sama hvar .
Hún á þegar eina kvikmynd að baki hér heima , Gauragang .
Ólafur Darri segir Hildi Berglindi öfundsverða að koma inn í núverandi umhverfi .
Möguleikarnir séu mun meiri en fyrir hálfum öðrum áratug þegar hann útskrifaðist .
" Stóru leikhúsin hafa líklega aldrei verið sterkari og mikið um að vera í sjálfstæðu senunni .
Þá er kvikmyndagerð allt önnur skepna en hún var .
Mitt ráð til ungra leikara í dag er að láta ekki deigan síga , jafnvel þótt illa gangi að fá verkefni .
Sem listamaður verður þú að læra að hafna höfnuninni .
Á sama tíma þarftu að vera sjálfsgagnrýninn og gefa þér aldrei afslátt .
Og óhræddur að prófa þig áfram – við lærum alltaf mest af mistökunum .
" 