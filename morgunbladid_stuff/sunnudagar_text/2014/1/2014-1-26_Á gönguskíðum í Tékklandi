Jón Ólafur Sigurjónsson tannlæknir hélt í félagi við nokkra aðra áhugamenn um gönguskíði til Tékklands í upphafi árs til að taka þátt í Jizerská-skíðagöngukeppninni .
Snjóleysi setti hins vegar óvænt strik í reikninginn en menn létu það ekki stöðva sig .
Gunnhildur Ásta Guðmundsdóttir gunnhildur@mbl.is Planið var að vera þarna í vikutíma , ná aðeins að æfa og hita upp í nokkra daga , og keppa síðan , " segir Jón .
Ekki vildi betur til en svo að þegar nálgaðist keppnina , sem fer árlega fram nálægt bænum Liberec um 110 km norðan við Prag , kom í ljós að nánast snjólaust var á helmingi hinnar 50 kílómetra löngu keppnisleiðar .
Hún var því blásin af með aðeins nokkurra daga fyrirvara .
" Martin Matzner , tékkneskur verkfræðingur , sem dvaldist hér á landi í fyrra , varð eiginlega kveikjan að því að við ákváðum að skella okkur .
Hann er mjög fær gönguskíðamaður og var okkur innan handar úti , " segir Jón .
Ákvað hópurinn í snarheitum að finna annað svæði ofar í landinu , þar sem meiri snjó var að finna og helst einnig keppni .
Það tókst á svæðinu Krkonose-Vrchlabi .
" Þar fór fram mót í 10 km göngu sem við gátum skráð okkur í á síðustu stundu .
Það var reyndar í svokallaðri " skautaskíðagöngu " , sem er aðeins annar handleggur , en maður lét vaða , " segir Jón .
Fór hann 10 kílómetrana en hafði einungis náð einni æfingu um morguninn á búnaðinum í " skautið " , en hann hafði hann fengið lánaðan þegar ljóst var í hvað stefndi .
" Það má kannski segja að ég hafi ekki tekið fram úr mörgum , eða eiginlega nokkrum manni , í keppninni , " segir hann kankvís .
" En það var mjög gaman að vera með og upplifa stemninguna .
Þarna var mikið af mjög öflugu skíðafólki , m.a. úr unglingalandsliði Tékka , " bætir hann við .
Þess má geta að Jón hafði fest kaup á forláta gönguskíðagalla hjá tékkneskum félaga sínum fyrir keppnina .
Reyndist um að ræða landsliðsgalla Tékka frá árinu 2011 , sem vakti mikla lukku .
" Allir héldu að ég væri grjótharður landsliðsmaður .
En svo kom tæknin í " skautinu " upp um mig , " segir hann léttur .
Yfir 400 km af leiðum Að sögn Jóns er mikil hefð fyrir gönguskíðaíþróttinni í Tékklandi .
" Á góðum degi eru yfir 400 km af troðnum gönguskíðasporum fyrir skíðafólk þar , " segir hann .
Mælir hann heilshugar með landinu fyrir áhugasama .
Auk þess sem aðstæður fyrir gönguskíðaiðkun eru frábærar þar er verð á gistingu og mat mjög hagstætt .
Allir sem héldu í Tékklands-ferðina eru meðlimir í Skíðagöngufélaginu Ulli í Reykjavík en gönguskíðaíþróttinni hefur vaxið mikill fiskur um hrygg að undanförnu .
" Við finnum vel fyrir auknum áhuga .
Aðstæður eru líka orðnar miklu betri en þær voru .
Bláfjallamenn eru orðnir ansi duglegir við að troða og leggja fyrir okkur spor og það er mikil aðsókn í námskeið , " segir Jón .
Mælir hann heilshugar með íþróttinni enda frábær útivist , sem reynir vel á .
Þess má geta að um helgina fer fram svokölluð Hermannsganga á Akureyri .
Blásið verður til Bláfjallagöngunnar þann 15. febrúar þar sem öllum er frjálst að taka þátt og hvattir til .
Síðan í byrjun maí fer Fossavatnsgangan á Ísafirði fram en það er nokkurs konar uppskeruhátíð , 50 km keppni og einnig styttri vegalengdir .
" 50 km keppnin þar er einmitt hluti af Landvættarkeppninni svokölluðu sem er mjög skemmtileg , " segir Jón að lokum .
