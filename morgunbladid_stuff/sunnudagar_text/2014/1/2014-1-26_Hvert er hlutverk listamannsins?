Eins og vera ber hefur val á fulltrúa Íslands á næsta Feneyjatvíæringi í myndlist , sumarið 2015 , vakið athygli og umtal .
Eðlilegt er að fólk velti fyrir sér hver eða hverjir eru valdir til að vera ásýnd íslenskrar myndlistar og myndlistarlífs gagnvart öðrum þjóðum , í sýningarskála þjóðarinnar , á þessum viðamikla og virta sýningavettvangi .
Þjóðin tekur ekki formlega þátt í öðrum slíkum .
Í vetur var í fyrsta skipti auglýst eftir tillögum um þátttöku Íslands á næsta tvíæringi og bárust fjórtán umsóknir .
Þriggja manna fagráð valdi úr þeim , með stuðningi fleiri sérfræðinga , og á dögunum barst tilkynning frá Kynningarmiðstöð íslenskrar myndlistar um að tillaga myndlistarmannsins Christophs Büchels hefði verið valin sem framlag Íslands .
Sýningarstjóri verður Nína Magnúsdóttir .
Í tilkynningunni segir að " tillagan uppfylli allar þær forsendur sem leitað var eftir .
Valin tillaga þykir hugmyndafræðilega sterk og eiga erindi við samtímann í íslensku og alþjóðlegu samhengi " .
Fyrirkomulag þátttöku Íslendinga hefur breyst umtalsvert síðan verk íslenskra fulltrúa voru fyrst send suður að Adríahafi til sýninga , sumarið 1960 .
Þá voru verk eftir Jóhannes Kjarval og Ásmund Sveinsson sett upp í ítalska skálanum .
Síðan hafa 23 listamenn sýnt fyrir Íslands hönd , lengst af í litlum skála sem leigður var af Finnum og var á heppilegum stað rétt innan við aðalinnganginn á megin sýningarsvæðið .
Frá 2007 , þegar Steingrímur Eyfjörð var fulltrúi Íslendinga , hefur hinsvegar verið leigt nýtt sýningarými úti í borginni í hvert skipti en margar þjóðir eru í þeirri stöðu að komast ekki að með skála á aðalsýningarsvæðinu .
Auk þjóðarskálanna eru settar upp stórar sýningar sem kunnir sýningarstjórar bera ábyrgð á ; verk Ragnars Kjartanssonar á síðasta tvíæringi var hluti af slíkri aðalsýningu og er heiður fyrir listamenn að vera valdir .
Óþekkt andlit Margir voru undrandi þegar tilkynnt var um valið nú , þar á meðal listamenn sem lengi hafa starfað á íslenskum myndlistarvettvangi .
Spurt var : hver er Christoph Büchel og hver er staða hans í íslensku myndlistarlífi ? Sú var einnig raunin á ritstjórn Morgunblaðsins .
Þrátt fyrir að hér sé fjallað mun meira um myndlist en í öðrum prentmiðlum fannst engin ljósmynd af listamanninum í myndasafni blaðsins , eða umfjöllun um hann eða verk hans í greinasafni .
Í tilkynningunni frá Kynningarmiðstöðinni kemur fram að listamaðurinn sé fæddur í Sviss árið 1966 en hafi búið hér á landi frá árinu 2007 .
Hann mun vera búsettur á Seyðisfirði ásamt Nínu Magnúsdóttur , konu sinni , sem verður sýningarstjóri verkefnisins .
Hún er einnig myndlistarmaður og var einn stofnenda Kling og Bang gallerís .
Hún var um tíma stjórnarformaður Nýlistasafnsins og var einn af stofnendum Sequences-hátíðarinnar .
Büchel er á mála hjá hinu virta Hauser & Wirth galleríi , sem er starfrækt í Sviss , Lundúnum og New York .
Hann vinnur í ýmsa miðla en er þekktur í hinum alþjóðlega listheimi fyrir hugmyndafræðileg verk og stórar staðbundnar innsetningar í merkum liststofnunum .
Hér á landi hefur hann tekið þátt í Listahátíð í Reykjavík og Skaftfelli á Seyðisfirði árið 2008 .
Sama ár var hann með gjörning í Sirkus Kling og Bang á Frieze-sýningunni í Lundúnum .
Í rökstuðningi fagráðs um valið segir : " Christoph Büchel er afar áhugaverður myndlistarmaður , sem hefur skýra afstöðu gagnvart samfélaginu og spyr áleitinna spurninga er varða samsetningu þjóðfélagsins og hlutverk stjórnvalda .
Verk hans eru afdráttarlaus og eiga erindi jafnt í íslensku sem alþjóðlegu samhengi .
Í verkum sínum sýnir hann fram á mátt listarinnar til að hreyfa við og vekja fólk til umhugsunar um stöðu og þróun samfélaga , skilgreiningar og sjálfsmynd .
Með vali á framlagi Christophs Büchel og Nínu Magnúsdóttur lætur Ísland sig alþjóðleg málefni varða með framlagi sínu .
" Hvernig fulltrúi ? Fram til þessa hefur fagráð , meðal annars skipað forstöðumönnum listasafna , valið hverjir verða fulltrúar þjóðarinnar .
Lengi hefur verið horft til þess að þeir sem valdir eru hafi tengsl við alþjóðlega myndlistarsenu , séu til dæmis á mála hjá erlendum galleríum og búi jafnvel og starfi erlendis .
Þannig séu þeir með sem bestar tengingar milli listheima erlendis og hér á hinni afskektu eyju .
Með þessari nýju aðferð við valið er " opnað fyrir hið óvænta " og segir Björg Stefánsdóttir , framkvæmdastjóri íslenska skálans , að áhugavert sé " að líta til þess að bæði listamaðurinn og sýningarstjórinn að þessu sinni búa og starfa á Íslandi þar sem gríðarlega mikil reynsla og þekking byggist upp í framkvæmd á stóru verkefni sem þessu og því dýrmætt fyrir íslensku myndlistarsenuna að sú þekking nýtist hér á landi .
" Sem betur fer hefur framkvæmdin við þátttöku þjóðarinnar í Feneyjum breyst stórlega til batnaðar .
Hér áður var í raun skammarlega illa staðið að málum , til að mynda hvað undirbúning og alla kynningu varðaði , og listamaðurinn sat jafnvel uppi með skuldir eftir að hafa lagt sig fram við að skapa sem áhrifaríkasta sýningu .
Á dögunum ræddi ég við listamann sem sýndi í Feneyjum fyrir nokkrum áratugum og á engar ljósmyndir frá sýningunni .
Ekki var gætt að því að skrá hana formlega fyrir framtíðina .
Nú eru veglegar sýningarskrár prentaðar og framlagið kynnt á allrahanda hátt , í samstarfi við gallerí listamannanna .
Framlög til verkefnanna hækkuðu verulega þegar Ragnar Kjartansson tók þátt , studdur af metnaðarfullum galleríum sínum .
Þá gerði listamaðurinn upplagsverk sem var selt og varð andvirðið mótframlag hans .
Sama háttarlag verður haft við verk Katrínar Sigurðardóttur , Foundation , en það verður tekið til sýninga í Listasafni Reykjavíkur í dag .
Ef það selst fá þær stofnanir sem styrktu framkvæmdina hluta andvirðisins .
Það verður forvitnilegt að sjá hvað Büchel gerir í íslenska skálanum .
Ef marka má önnur verk hans má búast við afar metnaðarfullri framkvæmd og ekki er ólíklegt að fagráð hafi horft til þess að gallerí hans komi að málum .
En að því sögðu þá hafa í samtölum við listamenn og myndlistarunnendur komið fram ýmsar spurningar sem vert er að velta upp , og verður vonandi gert á komandi mánuðum , því framkvæmd verkefna sem þessa er mikilvæg og kemur öllum við .
Margar spurninganna sem kvikna hafa með valið sjálft að gera , hvern eða hverja á að velja .
Ein breyta í jöfnunni er óþekkt , og það er hvernig hinar þrettán tillögurnar voru , en spyrja má hvort ekki sé mikilvægt að fulltrúar þjóðarinnar út á við séu listamenn sem hafa lagt ákveðinn skerf til listalífsins hér á landi , og sé jafnvel á vissan hátt umbunað með þátttökunni .
Ekkert í reglum um valið segir fyrir um að svo eigi að vera .
En hlutverk Kynningarmiðstöðvarinnar er að kynna og styðja íslenska myndlist erlendis .
Verður list sjálfkrafa íslensk ef listamaðurinn býr hér á landi ? Ætti að leggja áherslu á íslenska sérstöðu , ef hún er til , eða er þjóðin að " slá um sig " með því að velja þekktan listamann til þátttöku – þótt þjóðin þekki hvorki til hans né verkanna sem hann gerir ? Háar upphæðir fara af opinberu framlagi í þátttökuna , tugir milljóna þegar allt kemur saman ; má ekki spyrja hvort réttlætanlegt sé að það renni til verks listamanns sem hefur ekki verið virkur í listalífi þjóðarinnar ? Og mun verkið verða sýnt hér , eins og verk síðustu fulltrúa ? Vissulega er það spennandi hugmynd , að mörgu leyti , að senda listamann sem er þegar þekktur erlendis .
Dieter Roth hefði eflaust verið einstakur fulltrúi meðan hann lifði , og hann skildi líka eftir sig djúp spor í listalífinu hér .
Og hvers vegna er Ólafi Elíassyni ekki boðið að sýna í íslenska skálanum , ef horft er til frægðar og frama ? Kemur þátttaka Christophs Büchels til með að skipta íslenskt listalíf máli ? Hvernig hyggst hann vera fulltrúi þjóðarinnar ? Við bíðum spennt eftir umræðu , og svörum .
