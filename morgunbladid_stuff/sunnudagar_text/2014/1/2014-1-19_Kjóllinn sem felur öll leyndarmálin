Kvikmynd Davids O. Russells , American Hustle , fékk tíu tilnefningar til Óskarsverðlaunanna sem veitt verða í Los Angeles í febrúar .
Í myndinni fer leikkonan Amy Adams með hlutverk Sydney sem skartar þremur Diane Von Furstenberg-kjólum í myndinni .
Kvikmyndin gerist á áttunda áratugnum og er ekkert til sparað til þess að endurskapa þá stemningu sem ríkti á þeim tíma .
Það á vel við að láta Sydney klæðast DVF-kjólum því þeir ruddust inn í tískuheiminn 1974 og þóttu það allra heitasta sem konur gátu klætt sig í .
Í myndinni fær stórt og mikið krullað hár að njóta sín , risastór sólgleraugu , flegnir kjólar og glansandi veski svo eitthvað sé nefnt .
En aftur að Diane Von Furstenberg .
Ekki lækkaði hitastigið á DVF-kjólunum þegar ofurfyrirsætan Jerry Hall sýndi þá á Pierre-hótelinu í New York 1975 .
1976 komst DVF-kjóllinn á forsíðu Newsweek þegar Cybill Shepherd klæddist honum í tengslum við kvikmyndina Taxi Driver .
Smám saman lækkaði hitastigið og bundnu kjólarnir þóttu ekki alveg jafntöff og þarna á áttunda áratugnum .
Árið 1997 hækkaði hitastigið enn á ný og hefur ekkert kólnað síðan .
Auðvitað eru ekki allir kjólar eftir DVF flottir , en flestallir hafa einhvern sjarma ( líkt og mannfólkið ) .
Ekki skemmdi heldur stemninguna þegar Michelle Obama klæddist honum á jólakorti fjölskyldunnar 2009 .
Annie Leibovitz tók myndina .
Það er eitt merkilegt sem gerðist þarna á áttunda áratugnum en það er að með tilkomu bundnu kjólanna upplifðu konur hið fullkomna frelsi án þess að þeir ( kjólarnir ) drægju úr kynþokkanum .
Kjólarnir voru flestir úr teygjuefni og aðeins teknir saman í mittið .
Þeir voru flestir munstraðir úr þungum og veglegum prjónaefnum sem gerði það að verkum að þeir féllu vel .
Það að taka kjól saman aðeins á einum stað gerir það að verkum að kvenpeningurinn verður ósjálfrátt nokkuð flottur í laginu .
Íslenska tískuhúsið ELLA hefur gert nokkrar tegundir af bundnum kjólum og hafa þeir verið vinsælir á meðal íslenskra kvenna .
Það er líklega vegna þess að þeir eru svo klæðilegir .
Til þess að vera gordjöss í bundnum kjól er mikilvægt að vera í réttum brjóstahaldara og sokkabuxum sem halda magasvæðinu í skefjum ( það veitir víst ekki af því á þessum árstíma ...
) Leikkonan Sarah Jessica Parker sagði einmitt að tilfinningin hefði verið dásamleg þegar hún klæddist DVF-kjól í fyrsta skipti .
Það gerðist við tökur á sjónvarpsþáttunum Beðmálum í borginni þar sem leikkonan fór með hlutverk ofursjarmerandi blaðakonunnar Carrie Bradshaw .
Í framhaldinu sagði hún að dásemdin hefði aðallega falist í því að kjóllinn hefði falið öll leyndarmálin sem hún vildi fela .
Stundum þarf kvenpeningurinn á því að halda – sérstaklega í janúar .
martamaria@mbl.is 