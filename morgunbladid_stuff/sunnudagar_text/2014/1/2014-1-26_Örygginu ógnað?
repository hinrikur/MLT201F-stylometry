Stjórn Slökkviliðs höfuðborgarsvæðisins ( SHS ) hefur óskað eftir verklokum þjónustu SHS vegna sjúkraflutninga á höfuðborgarsvæðinu , þar sem ekki hefur náðst samkomulag við ríkið sem ber ábyrgð á þjónustunni .
Jón Viðar Matthíasson slökkviliðsstjóri segir þetta óheillaskref sem draga muni úr öryggi almennings .
Hann vonar að menn nái saman um óbreytt fyrirkomulag .
Orri Páll Ormarsson orri@mbl.is Slökkviliðið hefur sinnt sjúkraflutningum á Íslandi í heila öld .
Sjúkraflutningar voru lögbundið hlutverk sveitarfélaganna fram til ársins 1990 þegar heilsugæslan var færð yfir til ríkisins .
Slökkvilið Reykjavíkur , sem síðar varð Slökkvilið höfuðborgarsvæðisins ( SHS ) , hélt þó áfram að sinna þessu hlutverki samkvæmt samningi við heilbrigðisráðuneytið .
Samið var á tveggja til fjögurra ára fresti .
Að sögn Jóns Viðars Matthíassonar slökkviliðsstjóra er það mat sveitarfélaganna að hallað hafi á þau allan þennan tíma , þau hafi niðurgreitt þjónustuna fyrir ríkið .
Bendir hann á tvær óháðar úttektir máli sínu til stuðnings , úttekt oddamanns 1993 og ráðgjafafyrirtækisins KPMG árið 2012 .
Seinasti samningur milli slökkviliðsins og ríkisins rann út árið 2011 og ekki hefur tekist að undirrita nýjan samning þrátt fyrir mikla viðleitni .
Aðilar sammæltust um að kalla eftir úttekt KPMG vegna ágreinings SHS og ríkisins um þær forsendur sem stuðst er við í kostnaðarmati .
Bar nokkuð á milli útreikninga þessara tveggja aðila .
Í nóvember 2012 var samninganefnd , sem skipuð var fulltrúum ráðherra og stjórnar SHS , falið að fara yfir skýrslu KPMG og málið í heild sinni og reyna að ná samningum , þar sem fyrir lá að ríkið sætti sig ekki við niðurstöðu skýrslunnar .
Niðurstaða þeirrar vinnu var að samninganefndin undirritaði 1. febrúar 2013 samkomulagsgrundvöll þar sem lögð voru drög að nýjum samningi til sex ára .
Þar kom fram að ríkið skyldi greiða 616 m.kr. vegna sjúkraflutninga á árinu 2012 .
Greiddar yrðu 708 m.kr. fyrir þjónustuna á árunum 2013-15 eða 148 m.kr. lægra en KPMG lagði til og 830 m.kr. á árunum 2016-18 .
Undirbúningur að verklokum Í lok febrúar 2013 lá samningur í anda þessa samkomulags fyrir .
Taldi stjórn SHS á þeim tímapunkti að einungis væri formsatriði að undirrita samninginn og hóf því byggingu nýrrar slökkvistöðvar í Mosfellsbæ í samræmi við það .
Í millitíðinni var skipt um ríkisstjórn og hefur núverandi heilbrigðisráðherra ekki viljað undirrita samninginn enda sé hann gerður í tíð annars ráðherra og ríkinu ekki nægilega hagstæður .
Fyrir vikið hefur stjórn SHS farið fram á það að hafinn verði undirbúningur að verklokum þjónustu SHS vegna sjúkraflutninga á höfuðborgarsvæðinu , í samræmi við ákvæði um verklok og viðskilnað skv. gr. 1.2.10 í kröfulýsingu heilbrigðisráðuneytisins frá 25. maí 2010 .
" Með vísan til fyrri samskipta vegna málsins á fundum og í bréfaskriftum telur stjórn SHS einsýnt af framvindu málsins að vilji sé ekki til staðar af hálfu ríkisins til þess að leysa málið á farsælan hátt fyrir báða aðila og því sé nú því miður komið að aðskilnaði sjúkraflutninga og slökkvistarfs , eftir hartnær 100 ára samrekstur , " segir í bréfi stjórnar SHS til Kristjáns Þórs Júlíussonar heilbrigðisráðherra , dagsettu 17. janúar 2014 .
Stjórnin harmar að svo sé komið enda samrekstur þessi á höfuðborgarsvæðinu til hagsbóta fyrir heildina , bæði hvað varðar kostnað , gæði og afl þjónustunnar .
" Slíkur samrekstur verður þó að vera hagkvæmur fyrir báða aðila en það er á ábyrgð ríkisins að kveða á um framtíð sjúkraflutninga , þar sem þeir eru á verksviði þess samkvæmt lögum , " stendur í bréfinu .
Í síðustu viku kom fram að sveitarfélögin hafa ákveðið að stefna ríkinu vegna ógreiddra reikninga er snúa að sjúkraflutningum .
Málsaðilar hittust á fundi í Ráðhúsi Reykjavíkur í gær .
Ráðherra var ekki á fundinum en að sögn Jóns Viðars Matthíassonar var lagt fram bréf frá honum þess efnis að hann tæki undir afstöðu stjórnar SHS , samrekstur sé heppilegasta fyrirkomulagið .
Af hálfu ráðherra geti febrúarsamkomulagið þó ekki orðið grundvöllur nýs samnings .
Í þessu ljósi var ákveðið að fresta undirbúningi að verklokum meðan málsaðilar ráða ráðum sínum hvor í sínu lagi .
Fjölhæfnin styrkur Sjálfur tekur Jón Viðar heilshugar undir sjónarmið stjórnar SHS .
Samreksturinn sé til hagsbóta og verði sjúkraflutningar og slökkvistarf skilið að gæti það dregið úr öryggi borgaranna .
Betra sé að komast fram fyrir vandann , eins og tekist hafi , en að vera sífellt að elta hann .
Jón Viðar bendir á að árangur SHS sé til mikillar fyrirmyndar í mörgum þáttum starfsins í alþjóðlegu samhengi .
" Við erum með gott fólk og góða þjónustu .
Það hlýtur að skerða gæði þjónustunnar og styrk að fara úr einu liði í tvö .
Verði það gert er ekki hægt að tryggja sama árangur , hvorki varðandi bruna né sjúkraflutninga .
" Útköll vegna sjúkraflutninga eru mun fleiri en vegna bruna .
Í fyrra var SHS kallað út 26.036 sinnum , þar af 24.974 sinnum vegna sjúkraflutninga .
Brunaútköll eru sumsé 4% af starfseminni .
Að jafnaði eru sjúkraflutningar 62 á sólarhring en flest hafa útköll orðið 109 á sólarhring .
Líkamlegt og andlegt álag á sjúkraflutningamenn getur því orðið ansi mikið á einni vakt .
" Ef ekki væri fyrir samrekstur slökkviliðs og sjúkraflutninga væri ómögulegt að anna þjónustunni þegar álagið er mest , " segir Jón Viðar .
Brunaútköllum hefur sama og ekkert fjölgað á síðustu tuttugu árum , sem Jón Viðar þakkar meðal annars öflugum forvörnum , meðan útköll sjúkraflutninga hafa meira en tvöfaldast .
Jón Viðar segir skýringuna fyrst og fremst liggja í því að þjóðin er að eldast en eldra fólk þarf oftar á sjúkrabíl að halda en yngra .
Árið 2013 voru um 55% flutninga með sjúklinga sem voru 60 ára og eldri en um 42% með 70 ára og eldri .
SHS hefur þrjár slökkvistöðvar , í Skógarhlíð og á Tunguhálsi í Reykjavík og í Skútahrauni í Hafnarfirði .
Á Kjalarnesi er stöð mönnuð hlutastarfandi slökkviliðsmönnum .
Til stendur að bæta við fjórðu stöðinni , á Skarhólabraut í Mosfellsbæ , á næsta ári en Jón Viðar segir þá framkvæmd nú í uppnámi vegna óvissunnar sem ríkir varðandi samninginn við ríkið .
Þegar sé til dæmis búið að fresta álmu fyrir sjúkrabíla .
Jón Viðar veltir vöngum yfir kostnaðarliðnum .
Öryggi höfuðborgarbúa komi alltaf til með að kosta peninga , hvort sem það snýr að slökkvistarfi eða sjúkraflutningum .
Menn hljóti að gera sér grein fyrir því .
Hann segir sveitarfélögin hafa teygt sig eins langt og þau mögulega geti í samningaviðræðum við ríkið og séu að bjóðast til að sinna þjónustunni með minni tilkostnaði en óháðum aðila , KMPG , hafi þótt eðlilegt .
" Ég sé ekki hvernig ríkið ætlar að fara að því að reka þessa þjónustu með minni tilkostnaði en SHS er að bjóða .
Og sama slagkrafti .
Þá er ég bara að tala um rekstrarkostnað , ekki stofnkostnað sem hlýtur að verða umtalsverður .
En sjúkraflutningar eru lögbundið hlutverk ríkisins þannig að það ræður að sjálfsögðu hvernig það vill standa að þessum málum .
Frá mínum bæjardyrum séð er aðalatriðið að ekki verði slakað á kröfum um gæði og öryggi þegar kemur að þjónustu við íbúa höfuðborgarsvæðisins og þá sem það heimsækja , " segir Jón Viðar .
Rætt hefur verið um einkavæðingu sjúkraflutninga en Jón Viðar telur það óráð .
" Ég hef ekkert á móti einkavæðingu sem slíkri en hún á ekki við þegar kemur að öryggi borgaranna .
Dæmin sanna líka í löndunum í kringum okkur að maður fær aldrei öfluga samkeppni varðandi þessa þjónustu .
Svo má nefna að það fylgir því áhætta að segja mönnum upp og aðskilja þjónustuna .
Það verður ekki auðveldlega aftur snúið ef skrefið er stigið .
Þekking og reynsla getur tapast , hinir fjölhæfu starfsmenn SHS fara jafnvel til annarra starfa og snúa ekki aftur , samstaða og starfsandi hafa laskast og langan tíma myndi taka að ná aftur fyrri styrk .
" Jón Viðar vonar enn að samningar takist milli SHS og ríkisins enda sé það öllum fyrir bestu .
" Ég trúi því ekki fyrr en ég tek á því að menn ætli að eyðileggja kerfi sem virkar .
En lengi má manninn reyna .
" Ganga í öll störf " Við höfum litið svo á að ekki megi ganga á annan þáttinn þannig að það bitni á hinum .
Þess vegna gengur starfsfólk okkar í öll störf , er jafnvígt á slökkvistarf og sjúkraflutninga , " segir Jón Viðar Matthíasson .
" Í þessari fjölhæfni starfsfólksins eru helstu verðmæti SHS fólgin .
Fyrir þetta litla land er mikilvægt að til sé ein öflug björgunareining sem er leiðandi í þróun og uppbyggingu .
Stærri einingar mega við meiru en smærri , " segir hann .
Jón Viðar segir fjölhæfnina hafa margsannað sig , meðal annars í stórbrunum , alvarlegum umferðarslysum og hamförum , eins og jarðskjálftunum á Suðurlandi .
Það feli í sér ótvíræða kosti að fyrstu menn á vettvang geti gengið í hvaða störf sem er .
Þekkingin sé til staðar .
Menn komi ef til vill á staðinn með brunabíl og klippur en fari til baka á sjúkrabíl .
Þá eru dæmi um að menn hafi farið í endurlífgun á dælubílum , séu aðrir bílar uppteknir .
Verði sjúkraflutningum og slökkvistarfi skipt upp leiði það óhjákvæmilega til þess að einhæfni starfsfólksins verður meiri .
Hann segir starfsfólk SHS almennt láta vel af fjölbreytninni , hún auðgi starfið .
Meira álag er í sjúkraflutningum en slökkvistarfi en meðan menn eru á brunavaktinni gefist tóm til að stunda þjálfun og búa sig þannig betur undir allar hliðar starfsins .
Þá segir Jón Viðar augljóst að menn slitni fyrr stundi þeir bara sjúkraflutninga , vegna meira álags á líkamann .
Róteringin auki því jafnan starfsþrekið og lengi starfstímann .
