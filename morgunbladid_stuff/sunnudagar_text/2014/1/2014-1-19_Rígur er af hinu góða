Rígur er af hinu góða .
Alltént innan heilbrigðra skynsemismarka .
Hann getur ef rétt er með farið hvatt menn til góðra verka .
Um þetta hugsaði ég þegar ég hitti Indru Nooyi , stjórnarformann PepsiCo , fyrr í vetur .
Hún brennur fyrir það að gera Pepsi að stærsta gosdrykk í heimi og til þess þarf hún að gera betur en höfuðandstæðingurinn , Coca Cola .
Milli þessara risa á gosdrykkjamarkaði ríkir rígur sem hefur þá skemmtilegu birtingarmynd að enginn hjá Pepsi nefnir kók á nafn , aðeins er talað um " hinn cola-drykkinn " .
Þetta varðar örugglega brottrekstri .
Ungur Íslendingur , Árni Ingi Pjetursson , gerir þetta einnig að umræðuefni í viðtali í Sunnudagsblaði Morgunblaðsins í dag .
Hann er á leið frá Ölgerðinni Agli Skallagrímssyni , sem einmitt hefur umboð fyrir Pepsi á Íslandi , til íþróttavörurisans Nike í Bretlandi .
Hann fer því úr einum ríg í annan , í stað þess að tala um " hinn cola-drykkinn " verður hann nú að muna að segja bara " Adi " , þegar vísað er til helsta keppinautar Nike á markaði .
Eflaust gilda sömu reglur hjá Adidas .
Sem knattspyrnuáhugamaður þekkir Árni Ingi þetta líka en hann fylgir Manchester United að málum í enska boltanum .
Á þeim vettvangi er rígurinn síst minni en í viðskiptunum og stuðningsmenn United vísa gjarnan til höfuðandstæðings síns , Manchester City , sem " háværa nágrannans " .
Þannig styrkir rígurinn bæði lið og hvetur þau til afreka á velli .
Í þessu ljósi hyggst ég taka þetta upp í mínu lífi .
Sem Morgunblaðsmaður mun ég framvegis aðeins tala um " F-ið " í Skaftahlíðinni og sem Þórsari bara um " K-ið " á Brekkunni .
Hver veit nema það dugi til að halda mínum mönnum uppi í sumar ? 