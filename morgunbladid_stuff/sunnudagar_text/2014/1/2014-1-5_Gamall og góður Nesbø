Framhaldsbækur eru í eðli sínu þeirrar gerðar að lesandinn kýs að byrja á fyrstu bók og lesa sig síðan áfram .
Þegar kemur að bókum norska spennusagnahöfundarins Jo Nesbø er ljóst að þessi regla er ekki algild .
Bækur hans njóta gríðarlegra vinsælda víða um heim , meðal annars í Bretlandi og Bandaríkjunum þar sem erfitt er fyrir norræna höfunda að hasla sér völl .
Rauðbrystingur var bókin sem vakti verulega athygli á þessum flinka höfundi , en þar er lögreglumaðurinn Harry Hole í lykilhlutverki .
Rauðbrystingur var hins vegar ekki fyrsta bók Nesbø um Hole heldur sú þriðja .
Lesendum var því þeytt inn í bók án þess að vita forsöguna .
Þannig var ýmislegt á huldu um fortíð Hole , en lesendur settu það ekki fyrir sig heldur sökktu sér ofan í Rauðbrysting og þær bækur sem á eftir hafa komið .
Það var ekki fyrr en nýlega sem fyrsta bók Nesbø um Hole , Leðurblakan , kom út á ensku og á íslensku og ýmislegt er varðar persónu lögreglumannsins opinberaðist .
Ein gömul bók Nesbø kom svo út á ensku á dögunum , Cockroaches , sem kom fyrst út í Noregi árið 1998 og er bók númer tvö um Harry Hole .
Hún kæmi ekki út á ensku nema vegna þess að útgefendur í hinum enskumælandi heimi vita að þeir geta rokselt gamla bók eftir Nesbø , höfund sem hefur á undanförnum árum selt 20 milljónir eintaka af bókum sínum .
Cockroaches er vitanlega komin í bókabúðir hér á landi í ensku útgáfunni .
Harry Hole er í Bangkok þegar norski sendiherrann þar í landi finnst látinn í subbulegu gistiheimili .
Málið er allt hið dularfyllsta og barnaklám og ofbeldi gegn börnum kemur mjög við sögu .
Það sýnir sig hér , eins og í flestum bókum Nesbø , hversu laginn höfundurinn er við að blekkja lesendur þannig að lausnin kemur mjög á óvart .
Það verður svo ekki haft af Nesbø að hann kann að skapa hrylling þannig að lesandanum verður ekki rótt og síðustu kaflar bókarinnar eru æsispennandi .
Cockroaches ekki ein af bestu bókum Nesbø en hún er engu að síður hin besta afþreying .
