Er hann ótíndur , hefnigjarn ruddi , í stíl við Richard heitinn Nixon í sínum versta ham ? Þetta er spurning sem fjöldi Bandaríkjamanna spyr sig núna vegna " Bridgegate " , deilunnar um þátt Chris Christie , ríkisstjóra í New Jersey og líklegs forsetaefnis repúblikana 2016 , í því að lokað var fyrir umferð um einhverja fjölförnustu brú heims í nokkra daga í september sl. Andstæðingar Christie segja málið hneyksli .
Um hefndarráðstöfun hafi verið að ræða , ekki þátt í umferðarrannsókn , eins og fullyrt var af hálfu starfsmanna Christie .
Ríkisstjórinn hafi viljað refsa borgarstjóranum í Fort Lee , Mark Sokolich , sem er demókrati , fyrir að styðja ekki Christie fyrir síðustu ríkisstjórakosningar í fyrra .
Lokunin olli ringulreið , börn komust ekki skólann og bráðaliðar ekki á vettvang til að hlynna að sjúkum .
Christie hefur nú rekið einn nánasta ráðgjafa sinn , konu sem ljóst er af tölvuskeytum að skipulagði ásamt fleira fólki lokunina til að klekkja á Sokolich .
Segir Christie hana hafa gert sig seka um " makalausa heimsku " , hún hafi einnig skrökvað að sér .
Hann sé núna fyrst og fremst afar hryggur , reiðin eigi vafalaust eftir að koma yfir sig síðar .
" Þetta er mjög vandræðalegt og mér finnst ég hafa verið auðmýktur með hegðun nokkurra starfsmanna minna , " sagði ríkisstjórinn á blaðamannafundi .
" En þegar öllu er á botninn hvolft er ég ábyrgur fyrir því sem gerist á minni vakt .
" Hann segist ekkert hafa komið að málinu og vera óhræddur við boðaða rannsókn þingsins í New Jersey , þar sem demókratar hafa meirhluta , og dómsmálaráðuneytisins í Washington .
En margir spyrja hvort Christie hafi enga stjórn á sínu eigin fólki , láti það leika lausum hala , hvort honum sé treystandi til að stýra sjálfu risaveldinu ef nánustu ráðgjafar hans séu jafn dómgreindarlausir og raun ber vitni .
Einn þekktasti andstæðingur hans meðal repúblikana , sjónvarpsmaðurinn og ofurhægrisinninn Glenn Beck , hefur þegar gripið þá gagnrýni á lofti .
Eitt af því sem Beck og fleiri hægrimenn finna Christie til foráttu er að hann skyldi opinberlega hrósa Barack Obama forseta fyrir snörp viðbrögð forsetans við fellibylnum Sandy sem herjaði á New Jersey 2012 .
Reyndar þótti Christie sjálfur sýna einstaka röggsemi og dugnað við þær aðstæður .
Ein helsta von repúblikana Möguleikar repúblikana ættu að vera miklir 2016 ; Obama hefur brugðist væntingum fjölmargra og efnahagsbatinn virðist vera ákaflega brothættur .
En margt getur kollvarpað spádómum .
Christie , sem er 51 árs lögfræðingur , hefur í könnunum síðustu mánuði þótt líklegur til að sigra líklegan forsetaframbjóðanda demókrata , Hillary Clinton , 2016 og verið með ívið meira fylgi í sumum könnunum .
Hann var fyrst kjörinn ríkisstjóri árið 2000 og hefur að mati flestra staðið sig prýðilega , skilaði m.a. hallalausum fjárlögum án umtalsverðra skattahækkana , náði samkomulagi við demókrata á þingi 2011 um róttækar endurbætur á lífeyriskerfi opinberra starfsmanna .
Hann hefur höfðað ágætlega til kjósenda á miðjunni og fékk um 60% atkvæða í fyrra .
Ekki skiptir minna máli að hann hefur umtalsverðan stuðning meðal fólks með rætur í Rómönsku Ameríku og hjá blökkumönnum en þessir tveir kjósendahópar styðja að jafnaði demókrata .
En stjórnmálaskýrendur eru sammála um að komi eitthvað í ljós sem bendli hann beinlínis við Bridgegate geti hann kvatt alla drauma um forsetaembættið .
Og sporhundar demókrata hafa nú fundið blóðþef , kanna allar sögusagnir og reyna af kappi að finna eitthvað sem geti eflt þá ímynd að Christie svífist einskis , sé ekki bara góðlátlegur , holdugur og oft hrífandi bangsi heldur hættulegur maður .
Skýringin á því að hann hafi oft náð miklum árangri sé einmitt að hann beiti vafasömum aðferðum í stjórnmálum .
