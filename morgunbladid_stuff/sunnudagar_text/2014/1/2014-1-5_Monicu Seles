Það gerðist hratt .
Svo hratt að fáir áttuðu sig á því hvað hafði gerst .
Monica Seles sat á bekk sínum á tennisvellinum í Hamburg 30. apríl 1993 og var að safna kröftum fyrir lokaátökin gegn Magdelenu Maleevu .
Enn einn sigurinn var í augsýn .
Þá spratt skyndilega ókunnugur maður á fætur og lagði til hennar með hnífi .
Seles brá að vonum og rak upp vein .
" Skyndilega fann ég fyrir nístandi sársauka og þegar ég tók um herðablaðið var ég alblóðug , " rifjaði hún upp síðar .
Sjokkið var algjört og Seles hneig niður á völlinn , þar sem hópur manna stumraði yfir henni .
Árásarmaðurinn var yfirbugaður og afvopnaður .
Seles var flutt með hraði á sjúkrahús , þar sem í ljós kom að áverkinn var ekki alvarlegur .
Hnífurinn , sem gerður var til úrbeininga , hafði aðeins stungist hálfan annan sentimetra inn í bak hennar .
Seles var heppin , litlu mátti muna að hnífurinn hæfði mænuna .
Sárið á bakinu greri hratt .
Sama verður ekki sagt um hitt sárið , það sem var á sálinni .
Seles féll gjörsamlega saman og gat ekki hugsað sér að spila tennis í bráð .
Raunar liðu 27 mánuðir þangað til hún sneri aftur á völlinn .
Þá var hún ekki lengur sami leikmaðurinn .
Þessi einbeitta , nánast ósvífna , keppnismanneskja var skyndilega hógvær og berskjölduð .
Árangurinn var eftir því .
Vinsældirnar jukust Annað breyttist eftir að Seles sneri aftur , vinsældirnar jukust til muna .
Þrátt fyrir afbragðsárangur fyrir hnífsstunguna var hún aldrei sérstaklega vinsæll tennisleikari .
Virkaði köld og fráhrindandi .
Eftir áfallið héldu allir með henni .
Fyrst af vorkunnsemi en síðan vegna þess að hún þótti hafa brugðist við örlögum sínum af æðruleysi og reisn .
Monica Seles varð hvers manns hugljúfi .
Athyglin var mikil og kom hún meðal annars fram í gamanþáttunum Barnfóstrunni ( e. The Nanny ) í Bandaríkjunum árið 1996 .
Seles lék í átta ár til viðbótar sem atvinnumaður , til ársins 2003 , en vann aðeins eitt stórmót , Opna ástralska 1996 .
Hún lagði spaðann formlega á hilluna fyrir fimm árum og ári síðar var hún tekin inn í Frægðarhöll íþróttarinnar .
Árásarmaðurinn , Günther Parche að nafni , var dyggur aðdáandi helsta keppinautar Seles á þessum tíma , þýsku stúlkunnar Steffi Graf .
Var tilgangur hans að taka Seles úr umferð .
Það heppnaðist .
Parche átti við geðræn vandamál að stríða og var fundinn ósakhæfur .
Í stað þess að dæma hann til fangavistar var honum gert að leita sér geðhjálpar .
Seles var mjög ósátt við þær lyktir mála og lék aldrei framar í Þýskalandi .
" Maðurinn stakk mig af yfirlögðu ráði en hlaut enga refsingu .
Fyrir vikið þykir mér óþægilegt að fara aftur til Þýskalands og sé það ekki gerast , " sagði hún síðar .
Seles fæddist í Novi Sad í Júgóslavíu ( nú Serbíu ) 2. desember 1973 og er því nýorðin fertug .
Hún er af ungverskum uppruna en faðir hennar starfaði um árabil sem skopmyndateiknari við dagblöð .
Seles tók sér fyrst tennisspaða í hönd fimm ára gömul og ekki varð aftur snúið .
Hæfileikarnir blöstu við öllum og hún keppti á fyrsta atvinnumótinu aðeins fjórtán ára , 1988 .
Fyrsti titillinn kom ári síðar er hún lagði goðsögnina Chris Evert á móti í Bandaríkjunum og fyrsti stóri titillinn árið 1990 , á Opna franska meistaramótinu .
Samtals vann Seles það mót í þrígang , Opna bandaríska tvisvar og Opna ástralska fjórum sinnum .
Þá vann Seles til bronsverðlauna á Ólympíuleikunum í Sydney 2000 .
Glímdi við þunglyndi Seles býr í Bandaríkjunum og varð raunar bandarískur ríkisborgari árið 1994 .
Hún fékk líka ungverskan ríkisborgararétt árið 2007 .
Lítið hefur farið fyrir Seles í seinni tíð .
Árið 2008 tók hún raunar þátt í sjónvarpsþáttunum Dansað með stjörnunum í Bandaríkjunum og ári síðar gaf hún út endurminningar sínar , þar sem hún fjallar meðal annars um glímu sína við þunglyndi og matarfíkn eftir árásina .
Þá ræðir hún um baráttu föður síns við krabbamein sem varð honum á endanum að aldurtila .
Seles er ógift en frá árinu 2009 hefur lagsmaður hennar verið auðkýfingurinn Tom Golisiano sem er 32 árum eldri .
orri@mbl.is 