Hollendingurinn Clarence Seedorf er einn sigursælasti leikmaður heims .
Hann vann allt sem hægt er að vinna með félögunum sem hann spilaði með .
Hann naut alls staðar virðingar en hefur nú lagt skóna á hilluna til að taka við AC Milan .
Það er mikil ábyrgð lögð á breiðar herðar hins 37 ára gamla Seedorfs , sem spilaði 10 ár með Milan .
Stórveldið AC Milan réð í vikunni Clarence Seedorf sem knattspyrnustjóra en félagið rak Massimiliano Allegri á mánudag eftir snautlegt tap gegn Sassuolo degi fyrr .
Þeir eru heilum 30 stigum á eftir toppliði Juventus og 20 stigum á eftir Napoli sem er í síðasta meistaradeildarsætinu .
Það kom ekkert sérstaklega á óvart að Allegri skyldi þurfa að taka pokann sinn , fimm sigrar í 19 leikjum er ekki nógu gott fyrir AC Milan en félagið stendur á tímamótum og Allegri búinn að vinna við erfiðar aðstæður .
Endurnýjun er að eiga sér stað innan veggja félagsins .
Bestu og dýrustu leikmenn þess hafa verið seldir undanfarin ár og minni spámenn þurft að axla ábyrgð .
Thiago Silva , Zlatan Ibrahimovic , Andrea Pirlo , Alessandro Nesta , Gennaro Gattuso og Seedorf sjálfur hafa allir kvatt þetta mikla stórveldi í heimsfótboltanum .
Kannski er Milan akkúrat í þeirri stöðu sem búist var við miðað við leikmannahópinn fyrir tímabilið .
Töfrarnir eru ekki enn jafnmiklir í skóm Kakás og Robinhos , Mario Balotelli hefur margt sem fótboltamaður en hausinn á honum er mikið ólíkindatól .
Aðrir ættu í erfiðleikum með að komast í byrjunarlið toppliðanna á Ítalíu .
Þrátt fyrir erfiða stöðu kom Allegri Milan í Meistaradeildina þegar Phillippe Mexes skoraði sigurmark Milan á síðasta leikdegi á síðustu leiktíð .
Þeir mæta Atlético Madrid í 16 liða úrslitum í næsta mánuði og verður við ramman reip að draga enda Madrid-liðið á miklu flugi meðan Milan er fast á flugvellinum .
Mætti fyrstur , fór síðastur Seedorf á glæsilegan feril að baki .
Hann er gríðarlegur sigurvegari og atvinnumaður fram í fingurgóma .
Alls staðar sem hann hefur leikið hefur hann fengið hrós fyrir vinnusemi .
Hann er einn af þessum leikmönnum sem mæta fyrstir og fara síðastir .
Hann fæddist á Súrínam og ólst upp með boltann á tánum .
Faðir hans er fyrrverandi fótboltamaður og báðir bræður hans spiluðu , þótt hvorugur þeirra hafi náð jafnlangt og Seedorf .
Það leið ekki langur tími þar til útsendarar Ajax komu auga á kauða og fengu hann til félagsins .
Hinn 29. nóvember 1992 spilaði hann fyrsta leikinn fyrir Ajax , 16 ára og 242 daga gamall .
Hann spilaði yfirleitt hægra megin á miðjunni og Louis van Gaal hafði trú á kappanum .
Tímabilið á eftir byrjaði hann flesta leiki og vann félagið hollensku þrennuna ; deild , bikar og deildarbikar .
Árið eftir var síðan Ajax á allra vörum .
Ungt og sprækt lið sem fór alla leið og vann Meistaradeildina .
Vann þar AC Milan 1:0 með marki Patricks Kluiverts .
Seedorf byrjaði leikinn en fór út af fyrir Kanu .
Glænýtt samningaumhverfi fyrir leikmenn var að ryðja sér til rúms í Evrópu , svokallaður Bosman-samningur , og Seedorf varð skyndilega samningslaus eftir meistaradeildartitilinn .
Sampdoria bauð best og gerði hann eins árs samning við félagið .
Flestir voru enn að átta sig á hvað Bosman-samningurinn þýddi og trúlega hefði Sampdoria átt að gera örlítið lengri samning .
En eitt ár var það og spilaði Seedorf frábærlega með Sampdoria sem endaði í áttunda sæti .
Spænski risinn Real Madrid kom með gott tilboð enda var Seedorf samningslaus og mátti fara frítt .
Á Spáni var hann fastamaður og vann Real titilinn á hans fyrsta tímabili .
Næsta tímabil , 1998-1999 , unnu þeir svo Juventus í úrslitaleik Meistaradeildarinnar .
Um sumarið vildi Real skipta á Seedorf og Zinedine Zidane en skiptin gengu ekki í gegn .
Ljóst var að ferli hans var lokið hjá Real og um jólin 1999 skrifaði Seedorf undir samning við Inter frá Mílanó .
Hjá Inter vann hann enga bikara og eftir tvö ár hjá liðinu keyptu grannarnir í AC Milan hann .
Þar spilaði hann í áratug og vann fjölmarga titla , meðal annars Meistaradeildina enn einu sinni .
Alls hefur hann unnið hana fjórum sinnum með þremur liðum .
Geri aðrir betur .
2007 var hann kjörinn besti miðjumaður Meistaradeildarinnar og í raun gæti þessi grein verið upptalning á verðlaunum sem hann hefur unnið , bæði einstaklingsverðlaunum og með félögum sínum .
Fyrsti Hollendingurinn til að stýra AC Milan Seedorf spilaði sinn síðasta leik með AC Milan 14. maí 2012 gegn Novara .
Skömmu síðar samdi hann við brasilíska liðið Botofogo þar sem hann hefur spilað við góðan orðstír síðan .
Trúlega hefði hann getað spilað í nokkur ár til viðbótar en samningur hans við Botofogo var þannig að hann gæti farið frítt ef honum byðist stjórastaða en þá þyrfti hann að leggja skóna á hilluna .
Það hefur hann nú gert og mun standa í jakkafötunum á hliðarlínunni .
Að ráða Seedorf er djörf ákvörðun hjá AC Milan .
Hann verður fyrsti Hollendingurinn sem stýrir liði í Seriu A og hann hefur enga reynslu sem jakkafatamaður .
Þeldökkir þjálfarar eru heldur ekki þekkt stærð í þjálfaraheiminum , hvað þá í ítalska boltanum .
Seedorf verður aðeins annar þeldökki þjálfarinn til að stýra liði í deildinni .
Hinn var Jabras Faustinho Canè hjá Napólí árið 1994 .
En Seedorf hefur stungið sér til sunds í djúpu lauginni og nú er bara að sjá hvort hann getur synt .
