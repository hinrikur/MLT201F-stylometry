Leikritið Slysagildran eftir Steinunni Sigurðardóttur verður flutt af Útvarpsleikhúsinu á Rás 1 klukkan 13 á sunnudag .
Leikstjóri er Hlín Agnarsdóttir og Einar Sigurðsson annast hljóðvinnslu .
Leikendur eru Steinunn Ólína Þorsteinsdóttir og Sveinn Ólafur Gunnarsson .
Þá kemur við sögu páfagaukur sem leikstjórinn leikur .
Verkið var unnið í samstarfi við Listahátíð í Reykjavík og leiklesið á hátíðinni í vor sem leið .
Verkið fjallar um mann á besta aldri sem á í stöðugum samningaviðræðum um framhaldslíf við konu sem kallar sig Petru .
Hún montar sig af lyklavöldum .
Samt er það yfirstjórnin sem ber ábyrgð á ákvarðanatökunni , og jafnvel páfagaukur hennar .
