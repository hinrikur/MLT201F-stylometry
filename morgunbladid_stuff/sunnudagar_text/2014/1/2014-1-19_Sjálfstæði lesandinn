Ein frægasta bók skáldkonunnar Doris Lessing er The Golden Notebook , skrifuð áratugum áður en hún , háölduð , fékk Nóbelsverðlaunin .
Bókin kom fyrst út árið 1962 og hefur verið endurprentuð margoft síðan .
Árið 1971 skrifaði Lessing fádæma góðan formála að bókinni þar sem hún fjallaði meðal annars um skoðanir sínar á lestrarupplifun , bókmenntakennslu og bókmenntatúlkunum .
Lessing segir í formálanum að hún fái á hverju ári fjölda bréfa frá nemendum í bókmenntanámi sem biðji hana um að senda sér lista yfir greinar sem skrifaðar hafi verið um hana og verk hennar svo þeir geti vitnað í þau skrif í ritgerðum sínum .
Hún segist ætíð svara á sama hátt : Af hverju lestu ekki það sem ég hef skrifað og ákveður sjálf ( ur ) hvað þér finnst um það ? Vertu ekki að velta fyrir þér hvað kennaranum finnst .
Hún segist fá bréf til baka frá nemendunum : Ég verð að vita hvað fræðimennirnir segja .
Ef ég vitna ekki í þá , þá fæ ég lélega einkunn .
– Þessi krafa um að vitna í það sem öðrum finnst , í þessu tilfelli túlkanir bókmenntafræðinga og gagnrýnenda , fyllir Lessing skelfingu .
Hún leggur ákaflega mikið upp úr sjálfstæði lesandans og sjálfsögðum rétti hans til að túlka bækur á sinn eigin hátt , en ekki eins og fræðimenn segja honum að hann eigi að túlka þær .
Lessing segir að fólk eigi að lesa bækur sem það njóti að lesa og ef því leiðist bók þá eigi það bara að leggja hana frá sér , slíkt sé engin synd .
Aldrei , aldrei eigi fólk að lesa bók af skyldu eða vegna þess að það sé í tísku að lesa hana .
Það er hressandi að lesa þessa grein Lessing , sem er skrifuð af einlægri ást á bókmenntum .
Hún talar kröftuglega máli hins venjulega lesanda og harmar hlutskipti þeirra nemenda sem eru settir í spennitreyju og gert skylt að tileinka sér kenningar annarra um það hvernig skuli túlka bókmenntaverk .
Það er mikil sæla sem fylgir því að lesa góða bók og vitaskuld eigum við öll að hafa leyfi til að túlka verk á okkar eigin hátt , án þess að eiga á hættu að fá falleinkunn .
