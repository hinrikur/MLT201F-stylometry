Hildur Knútsdóttir er rithöfundur og MA-nemi í bókmenntafræði .
Þessa dagana er hún að skrifa bók og njóta þess að lesa jólabækurnar .
Hún , Kristín Svava Tómasdóttir og Salka Guðmundsdóttir stýra nefnilega saman námskeiði í Endurmenntun sem hefst í lok janúar og heitir Eftir jólabókaflóðið : Yndislestur í góðum hópi .
Hvað eruð þið mörg í heimili ? Við erum fjögur ; Ég , Egill kærastinn minn , Rán , rúmlega eins árs gömul dóttir okkar og svo kötturinn Gerður .
Mig grunar reyndar stundum að við höldum fleiri köttum í hverfinu uppi , kattamaturinn er í það minnsta grunsamlega fljótur að hverfa og við höfum stundum gripið sökudólgana glóðvolga .
Hvað áttu alltaf til í ísskápnum ? Safa , smjör og ost .
Og svo er líka krukka af dijonaise sem er búin að vera þar mjög , mjög lengi .
Hvað fer fjölskyldan með í mat og hreinlætisvörur á viku ? Ég held að maturinn sé stærsti útgjaldaliðurinn , enda erum við dugleg að fara á kaffihús og út að borða .
Ég hef bara aldrei tekið saman hvað það er mikið , því ef það er eitthvað sem ég sé ekki eftir peningum í þá er það góður matur .
Og ég held að við eyðum mjög litlu í hreinlætisvörur .
Hvar kaupirðu helst inn ? Við gerum stórinnkaupin í Krónunni eða Nettó .
Hlaupum svo út í Pétursbúð eftir daglega smotteríinu .
Hvað freistar helst í matvörubúðinni ? Ekki neitt .
Mér leiðist að kaupa inn og mér finnst yfirleitt allt í matvörubúðum frekar ógirnilegt , ábyggilega af því að það á eftir að elda það .
Sem er kannski ástæðan fyrir því að mér finnst svona gaman að borða úti .
Hvernig sparar þú í heimilishaldinu ? Ég borða ekki kjöt svo við kaupum það aldrei .
Við reynum líka að kaupa bara akkúrat það sem við þurfum .
Mér finnst nefnilega ekkert leiðinlegra en að henda mat svo mér líður alltaf eins og sigurvegara þegar mér tekst að elda eitthvað sniðugt úr afgöngum .
Eyðir þú í sparnað ? Þegar ég var í fastri vinnu var ég með aukalífeyrissparnað hjá einhverjum banka , en var með stöðugar áhyggjur af því að ég lifði í þeirri blekkingu að ég væri að leggja fyrir , en peningurinn var í alvörunni bara að renna í einhverja útrásarvíkingabónusa .
Skothelt sparnaðarráð ? Kaupa sér minna drasl .
Mér finnst fólk almennt eiga alltof mikið af allskonar .
Sérstaklega einhverju dýru drasli sem það notar svo kannski bara einu sinni eða tvisvar á ári .
En ef maður verður endilega að kaupa sér eitthvað þá er fínt að kaupa bara notað .
Það er ódýrara og miklu betra fyrir umhverfið .
