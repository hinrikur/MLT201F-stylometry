Hinn norski Jo Nesbø á fjölmarga aðdáendur hér á landi og bækur hans raða sér fimlega á metsölulista strax við útkomu .
Ekki skrýtið því Nesbø er meðal bestu núlifandi glæpasagnahöfunda heims en bækur hans hafa selst í um 20 milljónum eintaka .
Aðdáendur glæpasagnahöfundarins geta glaðst því tvær bækur hans koma út í íslenskri þýðingu í ár .
Í lok febrúar kemur Afturgangan út , en hún er níunda Harry Hole bókin og í sumar kemur svo bók númer tvö í seríunni , Kakkalakkarnir .
Það er bókaforlagið Uppheimar sem gefur bækurnar út , líkt og aðrar bækur Nesbø .
Nesbø hefur alls skrifað tíu bækur um Harry Hole og óvíst er að þær verði fleiri .
Hjá Uppheimum eru menn langt komnir með að gefa þær allar út á íslensku .
Þess má svo geta að von er á nýrri bók eftir Nesbø á þessu ári sem á ensku nefnist Blood on Snow , en Nesbø skrifar þá bók undir höfundarnafninu Tom Johansen .
Framhaldsbók mun koma út árið eftir .
Warner Brothers munu þegar hafa keypt kvikmyndaréttinn að bókunum .
Von er á fleiri glæpasögum frá Uppheimum og þar á meðal má nefna bók eftir Lizu Marklund , en hún á sér afar staðfastan lesendahóp líkt og Nesbø .
Það er því góður tími framundan hjá unnendum glæpasagna .
