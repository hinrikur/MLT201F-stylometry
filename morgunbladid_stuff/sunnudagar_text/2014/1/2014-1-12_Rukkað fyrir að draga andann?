Fyrir áramótin fluttu fjölmiðlar fréttir af því að ýmsir landeigendur og sveitarstjórnarmenn væru farnir að ókyrrast yfir því að geta ekki byrjað að rukka fólk fyrir að njóta náttúrunnar .
Seljalandsfoss og Skógafoss voru nefndir í þessu sambandi .
Ekkert hef ég við það að athuga að greiða gjald fyrir að nýta aðstöðu og þjónustu við ferðamannastaði .
Sums staðar hefur tekist vel til við þjónustustöðvar , til dæmis við Geysi í Haukadal .
Margoft hef ég komið þangað með erlenda gesti og í sumum tilvikum hópa og snætt þar málsverð .
Ráðstefnu hef ég setið við Geysi í tvígang við mikla ánægju þátttakenda .
Þó þarf að fara varlega í þessu efni og forðast ókosti og öfgar markaðsvæðingar og sölumennsku við ferðamannastaði .
Hrikaleg dæmi fyrirfinnast erlendis um skrumskælingu á náttúruperlum og sögulegum minjum .
Fyrir skömmu reistu eigendur Kersins í Grímsnesi rukkunarskúr með tilheyrandi sjóðvélum við þessa " eign " sína .
Þess er nú farið á leit að allir sem vilja skoða eldgíginn greiði eigendunum gjald fyrir .
Í bókhaldi má eflaust til sanns vegar færa að Kerið sé í einkaeign sem landspilda , en sem náttúruperla er Kerið hins vegar okkar allra .
Það á einnig við um aðrar náttúrugersemar .
Fyrir nokkru skrifaði landeigandi á norð-austurhorninu , sem segist eiga Dettifoss , grein í Morgunblaðið þar sem hann kveðst vilja fá leyfi til að rukka fyrir aðgang að sinni náttúruperlu .
Hann nefnir náttúruperlur " sem gætu staðið undir og séð um gjaldtöku ...
til dæmis Geysir , Kerið , Jökulsárlón , Dyrhólaey , Reynisfjörur , Dettifoss / Selfoss , Leirhnjúkasvæðið , hverir Námafjalls , Gjástykki , Gullfoss og Dimmuborgir , o.fl , o.fl .
" Landeigandinn sér fyrir sér að öryrkjar og börn fengju að skoða Dettifoss og Gullfoss ókeypis en að gjaldtakan verði " undir stjórn þeirra sem hafa umráðaréttinn á svæðinu og þeir skuli ráða því hvað gert verður til uppbyggingar og verndunar náttúrunnar " .
Í þeim dæmum sem hér eru nefnd skilur annars vegar á milli atvinnustarfsemi ásamt þjónustu , sem ég hygg að fáir andmæli að greitt sé fyrir , og hins vegar þegar fegurð náttúrunnar er gerð að söluvöru .
Þá held ég líka að almennt sé ríkjandi skilningur á því að verja þurfi umhverfið við fjölfarna ferðamannastaði og hlúa vel að því .
En það kostar peninga .
Skiptar skoðanir eru um það hvernig þeirra skuli aflað .
Gjald á komu ferðamanna til landsins er að mínu mati vel fallið til að láta renna í slíkar framkvæmdir .
Það gjald yrði greitt án tillits til þjóðernis enda greiddu Íslendingar , sem væru í förum til og frá landinu , gjaldið ekkert síður en útlendingar .
Þetta þyrfti ekki að vera hátt gjald til að skipta máli .
Við þurfum að taka þessa umræðu alvarlega .
Núverandi ferðamálaráðherra er hlynnt gjaldtöku en hefur ekki tjáð sig endanlega um hvert form skuli vera á henni .
Vill hún rukka í Leifsstöð og láta þannig greiða almennt gjald til stígagerðar og annarrar aðstöðu ? Eða vill Ragnheiður Elín Árnadóttir , ferðamálaráðherra , rukka nemendur í framhaldsskólaferðalaginu fyrir að koma í Landmannalaugar og vill hún heimila landeigendum að rukka við Dettifoss og Seljalandsfoss ? Og þegar á annað borð verður byrjað að krefjast aðgangseyris að sköpunarverkinu , hvar endar sú gjaldtaka ? Loftslagskvótar , með markaðsvæðingu andrúmsloftsins , eru kannski vísbending um það sem koma skal .
Mun einhver " eignast " leyfi til að rukka okkur fyrir að draga andann ? Ögmundur Jónasson ogmundur@althingi.is 