Guðmundur Ármann Sigurjónsson listamaður opnar um helgina sýningu í Populus Tremula á Akureyri .
Sýningin stendur aðeins yfir þessa einu helgi .
Þar má sjá vatnslitaverk , olíumálverk og skúlptúra .
Náttúran gegnir veigamiklu hlutverki í list Guðmundar .
Vatnslitamyndirnar eru málaðar undir berum himni og eru kveikjan að olíumálverkunum .
" Þetta eru einkum myndir sem ég málaði 2013 en örfáar frá 2012 .
Að þessu sinni nálgast ég verkin með ólíkum hætti .
Ég mála bæði raunsæjar vatnslitamyndir undir berum himni og síðan er ég með olíumálverk sem máluð voru á vinnustofunni .
Olíumálverkin eru máluð með hliðsjón af vatnslitamyndunum en ekki er um eftirgerð að ræða þar sem olíumálverkin eru mun óhlutbundnari .
Loks er ég með þrívíð verk en hráefni í þau finn ég í fjörum .
Ég set saman spýtur og aðra smáhluti sem verða á vegi mínum og bý til litla skúlptúra sem minna á fugla og andlit eða annað í þeim dúr .
" Guðmundur Ármann hefur komið víða við í list sinni en hann stundaði meðal annars nám við Konsthögskolan Valand og við Göteborgs Universitet í Gautaborg í Svíþjóð .
Hann einbeitti sér aðallega að grafík og málaralist en þrívíð verk hafa aldrei verið langt undan .
" Á tímabili lærði ég hjá Ragnari Kjartanssyni , Ásmundi Sveinssyni og Jóhanni Eyfells og hafði áhuga á að leggja þá listgrein fyrir mig .
Síðan þá hef ég fengist við ýmis listform , vatnsliti , grafík og fleira og í raun verið úti um allt í listinni .
Undanfarin ár hef ég lagt aukna áherslu á óhlutbundna list sem einkennist af láréttum línum og minna á landslag , sjóndeildarhring , himin og haf .
Þá hef ég í auknum mæli málað utandyra öll þau form og liti sem fyrir augu ber .
Náttúran og umhverfið eru útgangspunktur verka minna enda kalla ég sýninguna Nærlönd .
" Athygli vekur að sýningin stendur aðeins í eina helgi .
" Galleríið hefur þann háttinn á að lána til listamanna sal eina helgi í senn án endurgjalds .
Það er mjög þægilegt fyrirkomulag .
" mariamargret@mbl.is 