Um 781 þúsund erlendir ferðamenn fóru um Keflavíkurflugvöll á nýliðnu ári , skv. talningum .
Þetta er 20,7% aukning frá 2012 þegar erlendir ferðamenn voru 647 þúsund .
Ferðamenn hafa aldrei verið fleiri , segir í frétt frá Ferðamálastofu .
Þar kemur fram að ¾ ferðamanna í fyrra hafi komið frá tíu löndum .
Bretar og Bandaríkjamenn voru langfjölmennastir en þar á eftir komu ferðamenn frá Þýskalandi , Noregi , Frakklandi , Danmörku , Svíþjóð , Kanada , Hollandi og Kína .
Af einstaka þjóðerni fjölgaði Bretum , Bandaríkjamönnum og Þjóðverjum mest í fyrra .
Þannig komu 42.500 fleiri Bretar til Íslands árið 2013 en árið 2012 .
Met í öllum mánuðum Fjölgun ferðamanna eftir mánuðum hefur verið mismikil en hlutfallslega var hún þó mest í desember – eða 49% .
Bretar báru upp nærri helming þeirrar aukningar .
Fjöldamet voru slegin í öllum mánuðum síðasta árs .
Í febrúar , mars og desember til dæmis fór fjölgun ferðamanna yfir 40% í samanburði við sömu mánuði árið á undan .
Í janúar , apríl , júní og nóvember var aukningin á bilinu 20-30% og í maí , júlí , ágúst , september og október var hún á bilinu 10-20% .
" Ýmsar ástæður hafa verið nefndar fyrir þessari aukningu .
Áfram var mikil umfjöllun um landið á erlendum vettvangi þar sem saman fór öflugt markaðsstarf og fleiri þættir .
Þá er ljóst að framboð á flugsætum hefur aldrei verið meira en í fyrra og gengið áfram hagstætt fyrir erlenda ferðamenn , " segir Ferðamálastofa .
Um 27% erlendra ferðamanna árið 2013 komu að vetrarlagi eða um 210 þúsund talsins og fjölgar um 58 þúsund milli ára .
Af einstaka þjóðum voru flestir vetrarferðamenn frá Bretlandi flestir , eða um þriðjungur , og Bandaríkjamenn tæp 14% .
sbs@mbl.is 