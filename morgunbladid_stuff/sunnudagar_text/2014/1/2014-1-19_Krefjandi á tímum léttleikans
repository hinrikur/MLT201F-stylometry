Þetta er dramatísk tónlist og til að geta notið hennar verða menn að einbeita sér til fulls .
Litirnir eru sterkir og tekið djúpt í árinni .
Sjálfsagt má flokka þetta sem " þunga " tónlist , en þegar ég horfi nú til baka er ég ánægður með að hafa staðið á mínu og hafa ekki samsamað mig um of að ríkjandi kröfum um léttleika í listinni , " segir Hjálmar H. Ragnarsson tónskáld um tónverkin sem hljóma á Tengsl , nýútkomnum hljómdiski sem útgáfufyrirtækið Smekkleysa og Kammersveit Reykjavíkur hafa sent frá sér .
Á hljómdiskinum eru fimm kammerverk eftir Hjálmar sem hann samdi á árunum 1976 til 1998 , en þau voru tekin upp 2003 og 2004 .
Aðspurður segir Hjálmar það frekar hafa verið til góðs að útgáfan hafi dregist .
" Enda er það með góða tónlist eins og vínið að hún batnar bara með aldrinum .
" Þá tekur Hjálmar fram að sér finnist líka nauðsynlegt að fá ákveðna fjarlægð á verk sín .
" Auðvitað er maður mest upptekinn af því sem maður er að semja hverju sinni , en svo þarf maður lengri tíma til að upplifa verkin sín í einhverju samhengi , finna hvort þau eigi eitthvað stærra erindi en að tala til þess staðar og stundar sem þau skapast í .
Það er kannski ekki fyrr en eftir fimmtán til tuttugu ár sem maður er kominn í einhverja sátt við eigin smíðar .
Sjálfur er ég ánægðastur með elstu verkin á diskinum , en kannski á það eftir að breytast þegar fram í sækir .
Allri sköpun fylgir viss kvíði Aðeins eru liðnir nokkrir mánuðir síðan Hjálmar lét af störfum sem rektor Listaháskóla Íslands eftir fimmtán ára farsælt starf .
Hjálmar viðurkennir fúslega að ekki hafi gefist mikill tími fyrir tónsmíðar meðan hann sinnti rektorsstöðunni , enda var hann vakinn og sofinn yfir skólanum .
" Ég gætti þess þó að láta aldrei líða of langan tíma milli þess sem ég var að fást við tónsmíðar og ég hef alltaf æft mig reglulega á píanóið , allt frá hreinum fingraæfingum yfir í kröfumeiri verk , " segir Hjálmar og tekur fram að leið hans inn í tónlistina og þar með tónsmíðarnar hafi ávallt legið í gegnum hljóðfærið sjálft .
" Þegar ég hætti sem rektor ákvað ég að gefa mér þennan vetur til að ná aftur heildarmyndinni , skerpa fókusinn um hvar ég vilji beita mér og skapa mér vettvang , tengja mig á nýjan hátt inn í íslenskt og erlent tónlistarlíf og tileinka mér nýja tækni og skrásetja eigin verk , en handritin fylla marga kassa .
Í ákveðnum skilningi má segja að ég sé kominn aftur á þann reit sem ég var fyrir 15 árum , sem er spennandi en líka kvíðvænlegt .
Allri sköpun fylgir viss kvíði , því maður er að búa eitthvað til úr engu , " segir Hjálmar og tekur fram að það hafi verið forréttindi að fá , í starfi sínu sem rektor LHÍ , að vera í tengslum við helstu hræringar og nýjustu pælingar yngstu kynslóðarinnar .
" Mér finnst ég því vera alveg inni í kvikunni á því sem er að gerast og skiptir máli , " segir Hjálmar .
Tónlist sem stenst ólíkar umbúðir " Ég skynja þörf hjá listafólki í öllum listgreinum að snúa aftur í klassíska hugsun og einbeita sér að grunnatriðum listarinnar .
Svo ég tali út frá tónlistinni þá hafa síðustu áratugir einkennst af ofuráherslu á hljóðliti og áferð , en minna verið hugað að sjálfri tónbyggingunni og formum .
Þetta hefur leitt af sér endalausa framleiðslu af síbyljutónlist , sem hefur frekar það markmið að sefja en að vekja og er í mínum huga tilbreytingasnauð og viðburðalítil .
Þetta er yfirleitt auðvelt tónlist og hefur þann mikla kost að hún nær auðveldlega athygli framleiðenda og umboðsmanna og þeirra sem ráða ríkjum í stofnanakerfi listanna .
Að mínu mati er hins vegar margt af því besta sem samið hefur verið í tónlist það sterkt í grunnatriðum að það skiptir ekki máli í hvaða búnað músíkin er sett eða á hvaða hljóðfæri hún er spiluð , " segir Hjálmar og nefnir í því samhengi Goldberg-tilbrigðin eftir J.S .
Bach .
" Við heyrum börn leika bestu tónsmíðar misvel , en músíkin er kannski aldrei fallegri en þegar hún er spiluð af hjartans einlægni og náttúrulegu sakleysi .
Það er útópísk hugmynd hjá mér að búa til svoleiðis músík , sem stenst misgóðan flutning og ólíkar umbúðir .
Ég hef ítrekað sagt við nemendur að vits sé þörf í listsköpun jafnt sem á öðrum sviðum .
Við eigum að gera kröfu til fólks um að það vilji eitthvað meira en það sem er auðveldast .
Kannski er það óraunhæft , en ég vil vinna eftir þeirri forsendu .
Öðruvísi fá hlutirnir ekki inntak .
" Athygli vekur að tvö verkanna fimm á diski Hjálmars , þ.e. Tengsl og Sex sönglög , eru samin við ljóð Stefáns Harðar Grímssonar .
" Ég les mjög mikið ljóð og ljóð Stefáns höfða sterkt til mín .
Textar hans fjalla með einum eða öðrum hætti um manninn og umhverfi hans .
Þetta sést til dæmis vel í ljóðinu Þögnuðuholt í ljóðabókinni Tengsl sem er eitt magnaðasta ljóð sem ort hefur verið um þetta efni .
Ég var svo lánsamur að kynnast Stefáni , " segir Hjálmar og tekur fram að Stefán hafi tekið ungskáldinu vel árið 1974 þegar Hjálmar bað um að fá að semja raftónlistarverk við ljóð hans .
" Í framhaldinu vildi hann fá að fylgjast með tónsmíðum mínum .
Þegar hann kom á tónleika mína mætti hann iðulega seint , sat aftast og fór alltaf fyrstur út .
Hann vildi þannig forðast alla athygli .
Hann sendi mér alltaf bækur sínar í leigubíl eða kom sjálfur með þær þó án þess að láta vita af sér .
Í mínum huga er Stefán eitt af höfuðskáldum síðustu aldar á Íslandi .
" Jón Leifs og leikhúsið áhrifavaldar Á fyrrnefndum diski eru fimm verk af fjölda mörgum sem Hjálmar samdi á rúmlega tuttugu ára tímabili .
Aðspurður segir hann að vel megi í þessum verkum sjá hvernig hann hafi þróast og þroskast sem listamaður .
" Á þessum tíma var ég að vinna mikið í leikhúsinu og sjálfsagt vegna áhrifa þaðan varð leikræn frásögn mjög áberandi þáttur í hljóðfæramúsík minni .
Á sama tíma var ég að vinna mikið með tónlist Jóns Leifs , en í raun má segja að það hafi verið mitt annað starf að endurreisa hann sem tónskáld bæði með skrifum mínum sem og með að fá tónlist hans flutta .
Þótt ég sé mjög ólíkur Jóni á allan hátt sem tónskáld og persónuleiki er alveg greinilegt að áhrif hans hafa síast inn og þannig má segja að fyrsta verkið á diskinum , Adagio fyrir strengjasextett , sé " homage " til Jóns Leifs .
Ég finn að eftir því sem ég þroskast í músíkinni þá flækist það minna fyrir mér hvernig ég vil að hún hljómi .
Auðvitað set ég mér alltaf einhverjar reglur og ramma fyrirfram , en með reynslunni er ég reiðubúnari að sveigja þann ramma , gera hann dýnamískari og hef meiri húmor fyrir sjálfum mér .
Maður þarf ekki endilega að fara á viku bömmer þó manni finnist einhver hljómur ekki alveg passa , " segir Hjálmar kíminn og tekur fram að reynslan hafi kennt sér að betra sé að leggja hlutina til hliðar og koma að þeim síðar .
" Þegar maður semur stærri verk , ég tala nú ekki um sinfónísk verk sem tekur marga mánuði , þá er eðlilega hætta á að maður festist í smáatriðunum og missi þannig skynjunina á verkið sem heild .
Sökum þessa þarf maður að temja sér vinnuaðferðir sem eru þannig að maður haldi andanum og ferskleika hugmyndarinnar sem býr að baki til lengri tíma , " segir Hjálmar og tekur fram að hann vinni yfirleitt alltaf smærri verk samhliða stærri verkum til þess að geta skipt á milli .
Spurður hvaða þýðingu það hafi fyrir sig að Tengsl komi út núna þegar hann sé að snúa sér að tónsmíðum af fullum krafti segir Hjálmar það mjög jákvætt .
" Það kemur sér mjög vel fyrir mig að þessi verk komi út núna þegar ég get fylgt þeim betur eftir .
" Hjálmar segist vera afar ánægður með hvernig staðið sé að útgáfunni og vel sé vandað til flutnings tónlistarinnar .
" Hér er á ferðinni úrvalslið íslenskra söngvara og hljóðfæraleikara , og það er von mín að hlustendur eigi eftir að njóta bæði tónlistar og ljóða .
" 