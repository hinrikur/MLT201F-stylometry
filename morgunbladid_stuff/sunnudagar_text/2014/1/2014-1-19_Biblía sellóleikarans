Bryndís Halla Gylfadóttir sellóleikari flytur þrjár af sex sellósvítum Johanns Sebastians Bachs í Norðurljósasal Hörpu á sunnudagskvöld .
Seinni þrjár svíturnar mun Bryndís svo flytja að ári liðnu .
Tónleikarnir eru á vegum Kammermúsíkklúbbsins en flutningur þessara sellósvíta þykir alltaf merkisviðburðir enda meðal þekktustu einleiksverka tónlistarsögunnar og krefjandi í flutningi .
Þetta er í fyrsta sinn sem Bryndís Halla flytur þetta verk opinberlega .
" Það má segja að svíturnar séu nokkurs konar Biblía sellóleikarans .
Allar svíturnar eru stórkostlegar tónsmíðar eins og nánast allt sem Bach samdi .
Talið er að hann hafi samið þær í kringum 1720 og hljóta þær að teljast tímamótaverk því líklega höfðu engin sambærileg verk fyrir einleiksselló litið dagsins ljós á þessum tíma , " segir Bryndís .
Fyrir aldamótin 1900 voru svíturnar lítt þekktar og talið er að sellistar hafi fremur litið á þær sem tækniæfingar en á því varð breyting fyrir tilstuðlan katalónska sellóleikarans Pablo Casals .
Hann flutti þær reglulega á tónleikum sínum en tók þær ekki upp fyrr en hann var farinn að nálgast sextugsaldurinn árið 1936 .
Hann átti því stóran þátt í að svíturnar öðluðust þann sess sem þær hafa í dag .
Flutningurinn krefst mikils af sellóleikara .
" Mér finnst eiginlega allt erfitt sem ég spila en svíturnar eru þó í sérflokki .
Þær eru bæði tæknilega krefjandi og það krefst mikils úthalds að flytja þær margar saman sem útskýrir ef til vill af hverju svíturnar sex eru ekki oft fluttar í heild sinni hérlendis .
Hver einasti kafli er órofa heild .
Í þeim eru nánast engar þagnir , þær er aðeins að finna á milli kafla , " en tónleikarnir eru í heild einn og hálfur tími með einu hléi .
" Undirbúningurinn fyrir þessa tónleika hefur því verið mikill og ég vona að sá tími sem ég hef helgað þessum svítum í gegnum árin muni einnig skila sér .
" Bryndís starfar sem sellóleikari hjá Sinfóníuhljómsveit Íslands en auk þess kemur hún reglulega fram sem einleikari og kammermúsíkant jafnt innanlands sem utan .
Þá hefur hún spilað inn á margar hljómplötur og stefnir á að hljóðrita sellósvíturnar á næstunni .
" Það er langtímaverkefni hjá mér að gefa þær allar út á geisladiski og er ég þegar byrjuð að taka þær upp .
Pablo Casals var sextugur þegar hann taldi sig hafa þroska til að leika svíturnar inn á hljómplötur .
Ég er því alveg róleg en vonandi tekst það þó fyrir sextugt , " segir Bryndís og hlær .
mariamargret@mbl.is 