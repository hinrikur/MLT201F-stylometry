Á dögunum las ég bók sem var það spennandi að ég átti erfitt með að leggja hana frá mér .
Ég hafði hana því með mér í strætó og las í og úr vinnu .
Þessi spennusaga er Gröfin á fjallinu eftir Hjorth Rosenfeldt sem gerði nokkra lukku meðal íslenskra lesenda fyrir jólin enda hin ágætasta afþreying .
Bókin endar svo í háspennu sem verður til þess að flestir lesendur munu bíða eftir framhaldsbók .
Auðvitað eru það ákveðin meðmæli með bók að maður vilji hafa hana með sér í strætó , en bókin var heppileg fyrir þann ferðamáta vegna þess að hún er auðlesin og það er eiginlega ekki hægt að misskilja neitt í henni , jafnvel þótt maður lesi hratt .
Skömmu áður hafði ég lesið aðra bók og aldrei hefði hvarflað að mér að hafa hana með í strætó , einfaldlega vegna þess að lesturinn kallaði stöðugt á athyglina .
Þessi bók er Sem ég lá fyrir dauðanum eftir William Faulkner .
Þar skiptast fjölmargar persónur á við að segja söguna og það er fjarska auðvelt að rugla þeim saman og tapa þræði .
Sumir gefast upp á slíkum bókum .
Ég mæli ekki með því að fólk gefist upp á Sem ég lá fyrir dauðanum .
Það er mun meira gefandi að halda áfram að lesa og hafa við hönd blað og blýant og hripa hjá sér nöfn persóna og helstu einkenni .
Aðferð sem skilar verulega miklu þegar flókin skáldverk eru lesin og er mun skynsamlegri en að góla : " Ég skil þetta ekki .
" Það segir nokkuð um bók hvort maður geti hugsað sér að lesa hana aftur .
Sem ég lá fyrir dauðanum er bók sem hægt er að lesa aftur og aftur og koma alltaf auga á eitthvað nýtt .
Þess vegna er hún bók sem fer upp í hillu .
Gröfin á fjallinu , jafn ágæt afþreying og hún er , kallar ekkert sérstaklega á annan lestur .
Og upp í hillu fer bókin ekki , samkvæmt þeirri einföldu og mjög svo skynsamlegu reglu að engin ástæða sé til að eiga bækur sem maður les bara einu sinni .
Hér er þó ekki verið að gera lítið úr glæpasögum og spennubókum því bestu bækur í þeim geira eru klassík , samanber verk Raymond Chandlers , Dashiell Hammett og Patriciu Highsmith .
Hreint magnaðar bækur , sem fara upp í hillu , og svo vel skrifaðar að maður á að njóta þeirra í notalegheitum en ekki í strætó .
