Andlitsskygging eða " contouring " er gríðarlega vinsæl í heimi förðunar .
Skyggingin er einföld leið til þess að móta andlitið og grenna og draga fram þínar bestu hliðar .
Nota skal matt sólarpúður til að mynda skugga á móti ljóma eða " highlighter " , sem dregur fram aðrar áherslur í andlitinu .
Til að ná sem bestri útkomu er nauðsynlegt að byrja létt og blanda púðrinu vel með förðunarbursta á andlitið svo áferðin verði sem eðlilegust .
Byrjaðu á að staðsetja kinnbeinið með því að taka púðurburstann og rúlla honum upp frá kjálkabeini og upp .
Með því finnurðu hvar hann stoppar eðlilega þar sem kinnbeinið endar .
Einnig er sniðugt að sjúga inn kinnarnar til að sjá hvar kinnbeinið er .
Berðu matt , grátónað sólarpúður undir kinnbeinið með hringlaga hreyfingum svo skyggingin verði sem eðlilegust .
Skyggðu frá eyra að munnviki .
Hafðu mestan lit við eyrað og leyfðu litnum að deyja út í átt að munnviki .
Ef þér finnst þú hafa ofgert línunni má einfaldlega nudda yfir með farðaburstanum svo að sólarpúðrið blandist betur við húðlit þinn .
Púðrið er þá borið á ennið við hárlínu en yfir það er síðan gott að fara með farðaburstanum .
Að skyggja nef er vandaverk og þarf að fara gætilega að því .
Farðu varlega í að púðra með möttu sólarpúðri niður eftir nefinu frá augabrún .
Notaðu lítinn bursta til að móta litinn og síðan breiðari augnskuggabursta til að jafna áferðina svo liturinn blandist vel .
Þetta hentar bæði til þess að grenna nefið og láta það virka beinna .
Augun er fallegt að móta með því að setja sólarpúður undir augnbeinið með augnskuggabursta .
Þetta gefur augunum samstundis fallegra yfirbragð og meiri dýpt og hentar vel í stað augnskugga .
Ljómi eða " highlighter " er borinn á andlitið á þá staði sem þú vilt draga fram svo sem kinnbein , augabrúnabein , fremst á nefi og við efrivör .
Þannig leggur þú áherslu á þá staði og " lyftir þeim upp " .
Einnig getur verið fallegt að setja ljóma á mitt ennið , en gættu þess þó að setja ekki of mikið og dúppaðu létt yfir með farðabursta .
