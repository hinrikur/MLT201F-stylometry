Girnilegar maki-rúllur með humar tempura liggja á fallega dúkuðu borðinu en það er saumaklúbbur Tinnu Bjargar Friðþórsdóttur sem er að hittast og eiga góða stund saman .
Að öllu jöfnu taka þær í prjóna en nú ætla þær eingöngu að njóta matargerðarlistar lögfræðinemans og matarbloggarans Tinnu Bjargar .
Unnur H. Jóhannsdóttir uhj@simnet.is Ég ætla , fyrir utan maki-rúllurnar , að bjóða upp svínabóg í aðalrétt og Créme Brûlée með engifer- og hindberjasósu í eftirrétt .
Þær sem fá að njóta þessarar himnesku sælu eru Margrét Thedórsdóttir , Patrycja Wittstock Einarsdóttir og Helena Rós Friðþórsdóttir .
Tinna Björg Friðþórsdóttir er 24 ára lögfræðinemi í HR og þrátt fyrir að vera ung að árum hefur hún verið að stússast í matargerð frá því hún man eftir sér .
" Ég man bara að þegar ég byrjaði í matreiðslu í skólanum þegar ég var sex ára gömul kunni ég ótrúlega margt .
Mamma var heima með okkur börnin , þannig að maður var mikið í eldhúsinu með henni og hún var alltaf að baka og elda og er ennþá og pabbi er ekkert síðri .
Það má líka bæta því við að Siggi Hall var eiginlega fyrsta ástin mín , ég horfði á alla þætti með honum , " segir hún og hlær .
Tinna Björg byrjaði með matarblogg í júlí síðastliðnum , tinnabjorg.com , og segist ánægð með viðtökurnar .
" Ég er í fullu námi og með lítið barn en áhuginn er farinn að beinast í þessa átt .
Við systurnar erum með í bígerð matreiðslubók með ákveðnu þema , sem við viljum ekki gefa upp að svo stöddu , en draumurinn væri að fylgja henni eftir með sjónvarpsþætti .
Er það ekki það sem alla matarbloggara dreymir um ? segir Tinna Björg og brosir .
Tinna Björg fékk Kitchen Aid-hrærivél frá kærastanum í jólagjöf og segist ekkert hafa móðgast við það .
" Mér fannst það besta gjöfin , hún er yndisleg í baksturinn .
" Og aðspurð segist hún frekar vilja búsáhöld um þessar mundir en skartgripi .
" Hann opnaði einhverjar dyr sem verður ekki lokað aftur .
Nú er ég bara sjúk í öllum búsáhaldabúðum , " segir Tinna sposk og drífur sig í að skera kjötið .
Maki-rúllur með humar tempura Hrísgrjón 80 ml hrísgrjónaedik 40 g sykur 1/3 tsk .
salt 500 g sushi-hrísgrjón 550 ml vatn Hitið hrísgrjónaedik , sykur og salt saman í potti þar til sykurinn leysist upp án þess þó að blandan sjóði .
Kælið ediksblönduna .
Hreinsið hrísgrjón með köldu vatni í glerskál , nuddið burt sterkjuna og hellið af þeim .
Endurtakið 3-4 sinnum þar til vatnið verður tært .
Hellið köldu vatni yfir hrísgrjónin og látið standa í 30 mínútur eða þar til grjónin verða hvít .
Sigtið hrísgrjónin og setjið í pott með loki ásamt vatni og hitið að suðu .
Lækkið hitann og látið þau krauma í 15 mínútur .
Takið pottinn af hellunni og látið hann standa í 15 mínútur með loki .
Setjið hrísgrjón í viðarskál eða eldfast mót og hellið ediksblöndu jafnt yfir .
Blandið saman með viðaráhaldi eins og verið sé að skera þau í sundur .
Reynið að kremja hvorki hrísgrjónin né hræra í þeim heldur einungis að dreifa úr þeim , losa í sundur og kæla .
Humar tempura 300 g smáir humarhalar 125 g hveiti ½ tsk .
lyftiduft salt svartur pipar 180-200 ml sódavatn olía Blandið hveiti , lyftidufti , salti og svörtum pipar saman í skál og pískið sódavatn saman við .
Þerrið humarhala og dýfið í deigið .
Hitið olíu að 180° og leggið humarhala varlega ofan í .
Djúpsteikið þar til deigið hefur brúnast fallega .
Hvítlauksmajones 2 msk .
majones 1 hvítlauksrif ½ tsk .
chillimauk Pressið hvítlauk og hrærið saman við majones og chillimauk .
Maki-rúllur 8 nori-þarablöð elduð sushi-hrísgrjón humar tempura 1 avocado klettasalat hvítlauksmajones Leggið nori-þarablað á bambusmottu þannig að glansandi hliðin snúi niður .
Þekið það með hrísgrjónum en skiljið eftir auða u.þ.b. 1½ cm breiða ræmu á öðrum endanum .
Leggið humar tempura á þvert yfir miðju þarablaðsins ásamt handfylli af klettasalati .
Skerið avocado í mjóar ræmur og leggið ofan á klettasalatið .
Sprautið mjórri rönd af hvítlauksmajonesi yfir fyllinguna og rúllið upp með bambusmottunni .
Athugið að hafa fingurna alltaf blauta þegar sushi-hrísgrjónin eru meðhöndluð því þau klístrast auðveldlega .
Þegar maki-rúllurnar eru skornar er gott að hafa hárbeittan hníf og dýfa honum í vatn á milli skurða .
Skerið hverja rúllu í 8-10 jafnstóra bita .
Berið fram með sojasósu , súrsuðu engifer og wasabi-mauki .
Hægeldaður svínabógur 1 svínabógur gróft salt svartur pipar Season All 2-3 dl vatn Skerið rifur í skinnið á svínabógnum næstum niður að kjöti og nuddið grófu salti vel inn í rifurnar og ofan á skinnið .
Kryddið kjötið á öllum hliðum með Season All og svörtum pipar .
Setjið svínabóginn í djúpa ofnskúffu og eldið í 40 mínútur við 220° eða þar til skinnið hefur breyst í stökka puru .
Lækkið hitann niður í 150° , leggið álpappírsörk yfir kjötið og setjið það aftur inn í ofn .
Eldið kjötið áfram í 4 klukkustundir og 50 mínútur og undirbúið grænmetið á meðan .
Hellið vatni í ofnskúffuna eftir um 4 klst. og látið krauma með kjötinu í 50 mínútur .
Til að fá örugglega stökka puru er gott að byrja á að setja bóginn á hvolf í fat með 2 cm djúpu vatni og elda í ofni við 170° í 30 mínútur .
Þessar 30 mínútur dragast þá frá þeim tíma sem bógurinn er eldaður við 150° .
Þetta er þó ekki nauðsynlegt skref til að fá stökka puru .
Ofnbakað grænmeti 300 g skalottlaukur 300 g gulrætur 400 g kartöflur 1-2 laukar 1 askja litlir sveppir svartur pipar Season All timjan basilíka oregano 2 lárviðarlauf Afhýðið skalottlauk , lauk og gulrætur .
Þvoið kartöflur og sveppi .
Skerið kartöflur , smáar í tvennt og stærri í fernt , þannig að bitarnir séu allir svipað stórir .
Skerið lauk í fernt og gulrætur eftir endilöngu og í bita á stærð við kartöflurnar .
Mikilvægt er að grænmetisbitarnir séu svipaðir að stærð svo þeir bakist jafnt í ofninum .
Athugið að skalottlaukur og sveppir eru hafðir heilir .
Þegar svínabógurinn hefur eldast í samtals 5½ klukkustund er hann tekinn út úr ofninum og færður á fat .
Hellið mestum hluta soðsins sem eftir verður í ofnskúffunni í skál en skiljið eftir 3-4 msk .
Blandið skalottlauk , gulrótum , kartöflum , lauk og lárviðarlaufum saman í ofnskúffuna og veltið upp úr afganginum af kjötsoðinu .
Kryddið með svörtum pipar , Season All , timjan , basilíku og oregano .
Hækkið hitann á ofninum í 200° .
Leggið svínabóginn ofan á grænmetið í ofnskúffunni og eldið áfram án álpappírs í 30 mínútur .
Þegar kjötið hefur eldast í samtals 6 klukkustundir er það tilbúið .
Takið svínabóginn úr ofnskúffunni , setjið á fat og breiðið álpappír yfir á meðan sósan er löguð .
Kryddið sveppi með Season All og setjið í ofnskúffuna með grænmetinu .
Eldið grænmetið áfram í 30 mínútur þannig að það verði örlítið stökkt og fallega brúnað .
Þegar grænmetið er tilbúið , setjið það í fat , takið frá restina af soðinu í botni ofnskúffunnar og hellið í soðskálina .
Brún sósa 500-600 ml vatn kjötsoð svínakraftur eftir smekk 3 lárviðarlauf svartur pipar 1½ dl vatn 3/4 dl hveiti brúnn sósulitur Við sósugerðina þarf maður svolítið að prófa sig áfram og smakka til .
Sjóðið kjötsoð og vatn saman í potti ásamt lárviðarlaufum úr ofnskúffunni .
Ef sósan er of bragðlítil , smakkið hana til með svínakrafti og svörtum pipar .
Hristið saman vatn og hveiti .
Þykkið sósuna með hveitiblöndunni , hrærið nokkrum dropum af sósulit saman við og látið krauma við vægan hita í 10 mínútur .
Créme brûlée með engifer- og hindberjasósu Créme Brûlée 500 ml rjómi 1 vanillustöng 100 g sykur 6 eggjarauður Kljúfið vanillustöng , skafið úr henni fræin og skerið í bita .
Hitið rjóma , vanillufræ og -stöng að suðu , lækkið hitann og látið krauma í 5 mínútur .
Pískið sykur og eggjarauður saman í skál í stutta stund þar til blandan lýsist örlítið .
Hitið rjómann aftur að suðu og hellið rólega í skálina með eggjablöndunni , byrjið á að hella smávegis í einu svo eggin soðni ekki .
Sigtið blönduna og hellið í þar til gerðar créme brûlée-skálar .
Sprengið loftbólur á yfirborði blöndunnar í mótinu , best er að gera það með brennara .
Fyllið skálarnar að 2/3 hluta og setjið þær í ofnskúffu .
Hellið heitu vatni í ofnskúffuna upp að helmingi hæðar skálanna .
Bakið í miðjum ofni við 150° í 25-30 mínútur eða þar til eggjablandan verður stíf .
Kælið og stráið þunnu lagi af hrásykri yfir .
Brennið sykurinn með sérstökum créme brûlée-brennara eða setjið skálarnar á grind efst í ofninn á grillstillingu í nokkrar mínútur þar til hrásykurinn hefur bráðnað og brunnið .
Engifer- og hindberjasósa 250 g frosin hindber 3 cm engifer 1 msk .
síróp Afhýðið engifer og rífið .
Sjóðið hindber , engifer og síróp saman í potti í 5-7 mínútur eða þar til berin hafa soðnað niður .
Sigtið sósuna , hellið yfir créme brûlée í röndum .
