Uppáhaldsbækurnar eru margar og afar misjafnar .
Undanfarið hef ég einkum lesið ævisögur og sagnfræðilegar bækur og svo bækur um austræna heimspeki í bland .
En ég verð að byrja á skáldsögunum , þó að þær hafi aðeins setið á hakanum upp á síðkastið .
Þar fer efst á blað Glæpur og Refsing eftir Dostojevskí .
Ég var í sálfræðinámi þegar ég las hana og man að það var hrein og klár upplifun að sökkva sér ofan í hana í skammdeginu .
Ég held að það hafi sjaldan náðst önnur eins lýsing á innri togstreitu og því hvernig samviska manna virkar .
Frábærlega skrifuð og hrein og klár klassík .
Aðrar skáldsögur sem hafa setið eftir eru til dæmis Hundrað ára einsemd eftir Gabriel Garcia Marquez og Meistarinn og Margaríta eftir Bulgakov .
Af ævisögum hafa á síðustu árum setið eftir bækur um körfuknattleiksgoðsögnina Michael Jordan og ævisaga ljósvakakonungsins Mike Wallace .
Eins og fyrr segir hef ég töluvert lesið af bókum um trúmál og heimspeki á síðustu árum .
Af bókum úr þeim ranni hafa sérstaklega setið í mér Freedom from the Known eftir indverska heimspekinginn Jiddu Krishnamurti , sem ég las árið 2008 .
Hún lýsir mannshuganum stórkostlega og því hvernig við látum skilyrðingar fjötra okkur á alla kanta .
Svo er ég nýlega byrjaður á Journey to Ixtlan eftir Castaneda sem mér líst afar vel á og næ vonandi að klára í jólafríinu .
