Lesendur glæpasagna ættu að hafa auga með hinni bresku Belindu Bauer , en hún hefur fengið mikið lof í heimalandinu fyrir glæpasögur sínar , nú síðast fyrir skáldsöguna Rubbernecker .
Aðalpersóna þeirrar bókar er Patrick sem er í læknanámi .
Hann er með asperger-heilkenni og sér hlutina á annan hátt en flestir aðrir .
Hæfileikar hans verða til þess að hann fer að gruna að sjúklingar sem létust eftir að hafa verið lengi í dái hafi verið myrtir .
Hér er á ferð afar spennandi bók með eftirminnilegum persónum .
Bauer hefur síðan sérstakan og nokkuð myrkan húmor sem á sinn þátt í að gera lesturinn ánægjulega hrollvekjandi .
Rubbernecker er fjórða bók Belindu Bauer og með hennar bestu og dómarnir hafa verið afar lofsamlegir .
Bauer hóf feril sinn reyndar á toppnum því hún fékk Gold Dagger-glæpasagnaverðlaunin fyrir fyrstu skáldsögu sína , Svörtulönd , sem kom út í íslenskri þýðingu árið 2012 .
Glæpasagan Svörtulönd er sennilega besta bók Bauer til þessa , myrk og gríðarlega spennandi bók um dreng sem lendir í klóm morðingja .
Önnur bók Bauer , Dark Side , er svo væntanleg í íslenskri þýðingu á næstu mánuðum hjá bókaforlaginu Draumsýn .
Dark Side er óbeint framhald af Svörtulöndum og sögusviðið er hið sama , lítið þorp í Exmoor og sögupersónur eru sumar þær sömu .
Þriðja bókin , og sú síðasta , um glæpi í Exmoor er svo Finder ' s Keepers en þar hverfa börn í þorpinu .
Það er alltaf gaman að kynnast nýjum glæpasagnahöfundum og Bauer býr yfir ótvíræðum hæfileikum .
Hún hefur það fram yfir marga glæpasagnahöfunda að huga sérlega vel að persónusköpun , auk þess sem hinn sérstaki húmor hennar kemur lesandanum nokkuð í opna skjöldu .
Lýsingar á hjúkrunarkonunni , Tracy Evans , og tilraunum hennar til að fanga karlmann í Rubbernecker eru þannig að lesandinn veit ekki hvort hann á að skelfast eða skella upp úr .
Þess má svo geta að von er á Rubbernecker í bókaverslanir Eymundsson alveg á næstunni .
