Á meðan okkur konur snjóar og rignir niður hér á suðvesturhorni landsins , geðvondar yfir þessum dimma janúar , blankheitum , gjaldeyrishöftum , verðbólgu , " afnámi " verðtryggðra húsnæðislána , síhækkandi tölum á vigtinni og allri kaótíkinni sem fylgir því að vera á lífi , ganga systur okkar í París tískupallana ógurlega ferskar og lekkerar eins og ekkert hafi í skorist .
Svo má ekki gleyma því að fötin sem þær klæðast úr Haute Couture-línum frægustu hönnuða heims eru ekki bara úr fínustu efnum veraldar heldur er um dýrustu flíkur heims að ræða .
Jafnvel auðugustu konur heims hafa ekki efni á þessum flottheitum .
Það er því ekki að undra þótt salan á Haute Couture-fatnaði sé dræm .
En hátískuhönnuðirnir þurfa ekki að örvænta því þeir hafa okkur , venjulegu spariguggurnar , sem viðhöldum ríkidæmi þeirra .
Hátískuhús græða nefnilega langmest á sölu á snyrtivörum sem svona venjulegar konur eins og við kaupa .
Sem er allt í lagi því ef við klíndum ekki svolitlu af púðri , farða og maskara framan í okkur litum við líklega út fyrir að vera dánar – ekki lifandi .
Ef við þurfum á einhverju að halda í svarta janúar þá er það einmitt það sem ég taldi hér fyrir ofan .
Það er auðvelt að fá andarteppu yfir Haute Couture-sýningum því sumt er svo undurfallegt að konur eins og ég missa úr hjartaslag en annað er svo hryllilega ósmekklegt að maður getur eiginlega ekki sagt frá því nema breyta röddinni ( á innsoginu ) .
Að skoða myndir af sýningum eins og þessum getur því vakið allskonar viðbrögð og tilfinningar líkt og við værum stödd í leikhúsi .
Þess vegna er ágætt að minna sig á , þegar við erum pínulítið á röngunni út af þessu hér fyrir ofan , að hátískusýningar eru dægradvöl og eiga litla sem enga stoð í raunveruleikanum .
Í svarta janúar eiga margir fullt í fangi með að halda sér inni á veginum og þá er ágætt að minna sig á það hvað gefur lífi okkar raunverulegan lit .
Allan janúar hefur ykkar ástkæra þurft að þakka fyrir það á hverju kvöldi að hafa komist í gegnum daginn án þess að hálsbrotna í hálkunni á 12 sm háum leðurstígvélum .
Það er nefnilega ákveðin uppgjöf að skipta stígvélunum út fyrir kuldaskó .
Í þá verður ekki farið fyrr en flutt hefur verið í þjónustuíbúð ...
sem er ekki á dagskránni um helgina og heldur ekki helgina þar á eftir ...
Hver veit hvað næsta haust ber í skauti sér .
Svo er fínt að minna sig á það að það er í okkar valdi hvort við látum myrkur , kulda og almenn leiðindi buga okkur .
Rannsóknir hafa sýnt að þeir sem eru jákvæðir , alla daga – ekki bara á kvöldin og um helgar , lifa skemmtilegra og innihaldsríkara lífi .
Ef þú ert eitthvað að hugsa um velgengni fólks í lífinu má líka benda á það að þeim sem eru jákvæðir vegnar yfirleitt betur og þeir fá líka hærri laun .
Ef fyrirsæturnar þarna á Haute Couture-sýningunum geta glóð eins og demantar á leiðinlegasta tíma ársins er ágætt að minna sig á að það er líka vetur í París og skítkalt á köflum .
martamaria@mbl.is 