Líkamsiðkunin jóga er þekkt um allan heim og verður sífellt vinsælli hér á landi .
Telma Kristín lærði að verða jógakennari á Balí í Indónesíu í haust en námið þar er mjög eftirsótt .
Eftir námið voru hún og skólafélagi hennar beðin um að kenna jóga á ströndinni og ákvað hún því að framlengja ferðina .
Gunnþórunn Jónsdóttir gunnthorunn@mbl.is Telma Kristín Emilsdóttir er nýkomin heim frá eyjunni Balí í Indónesíu en þar stundaði hún jógakennaranám .
Skólinn heitir Radiantly Alive og er í Ubud á Balí .
Hún var búin að skoða jóganám lengi áður en hún fann það sem hentaði en námið sem hún var í er mjög eftirsótt og ekki komast allir að .
Umsækjendur eru beðnir um að svara spurningum og eru meðal annars valdir út frá því .
" Mig langaði að fara á heitan stað og stóð valið á milli nokkurra staða en ákvað á endanum að þetta ætti best við mig .
Námið sem ég valdi hafði fengið rosalega góð meðmæli frá öllum sem þar höfðu verið áður , en kennararnir sem þar kenna eru með þeim bestu í heimi , " segir Telma Kristín en hana hefur einnig alltaf langað að koma til Balí .
Þétt dagskrá á hverjum degi " Námið var mjög krefjandi og við tókum um 300 klukkustundir á einum mánuði í jóga .
Einnig voru okkur sett fyrir verkefni , ýmist einstaklings- eða hópverkefni .
Tímarnir hófust klukkan fimm á morgnana og var dagskrá yfirleitt til 22 á kvöldin .
Við fengum einn frídag í viku þar sem við gátum gert eitthvað skemmtilegt .
En týpískur dagur hjá okkur var þannig að við vorum komin inn í Shala ( jógasalinn ) stuttu eftir klukkan 5 á morgnana .
Þar byrjuðum við á að teygja vel og gera okkar eigin æfingar .
Næst tók við klukkutíma hugleiðsla sem var í zen-stíl , sem þýðir að við hreyfum okkur ekkert í klukkutíma , sitjum bein í baki og einbeitum okkur að andardrættinum .
Þetta var ekkert alltaf auðvelt , sérstaklega ekki til að byrja með en varð auðveldara og auðveldara með tímanum .
Eftir hugleiðslu var tveggja stunda vinyasa-jógatími og klukkan 9 fengum við morgunmat .
Eftir morgunmatinn var dagskráin misjöfn eftir dögum en fyrir utan jógaæfingar vorum við að læra t.d. jógalíffærafræði , jógaheimspeki og sóttum tíma þar sem við fórum yfir allskonar tækni og hvernig við hjálpum nemendum okkar .
" Á hráfæði allan tímann Meðan á náminu stóð voru nemendur í fullu fæði á vegum skólans sem var aðeins hráfæði .
" Þarna voru kokkar sem útbjuggu hráfæðismat fyrir okkur frá morgni til kvölds og var mjög áhugavert að prófa að borða aðeins hráfæði í heilan mánuð .
Ég hugsa að ég myndi ekki gera það aftur .
Margir eru ekki vanir svona mat og þurftu því að taka meltingarensím samhliða .
Hins vegar tókum við alltaf einn dag í viku til að fasta og á þeim degi máttum við ekkert tala , skrifa , lesa , nota tölvur eða neitt slíkt heldur aðeins vera í sjálfsíhugun .
" Námið var einn mánuður en dvaldi Telma Kristín þó í þrjá mánuði á Balí .
" Ætlunin var að koma heim fljótlega eftir námið en um helmingurinn af hópnum sem var þarna að læra , og þar á meðal ég , ákvað að dvelja þar lengur í nokkra daga .
Við færðum okkur þó yfir á annað svæði og vorum þar á æðislegu gistiheimili sem var alveg við ströndina með útsýni yfir hafið .
Fyrst um sinn vöknuðum við alltaf snemma á morgnana og stunduðum jóga saman á ströndinni en svo fór fólk að tínast heim .
Við urðum tvö eftir , ég og skólafélagi minn Jeff , og héldum áfram að gera jóga á ströndinni .
Þá fóru gangandi vegfarendur að koma við og vildu fá að æfa með okkur sem endaði á því að við fórum að kenna jóga þarna á morgnana .
Þetta var dásamlegt því þarna fékk maður tækifæri til að spreyta sig sem og kynnast fullt af fólki alls staðar að úr heiminum .
Okkur var borgað fyrir að vera þarna lengur og því ákvað ég að lengja ferðina aðeins .
" Upplifunin ómetanleg Telma Kristín segist gríðarlega ánægð með námið og hefði ekki viljað fara neitt annað .
" Ég náði að gera hluti þarna sem ég hef aldrei gert áður og lærði jógastellingar sem ég hafði ekki hugmynd um að væru til .
" Hún segir að áhuginn á jóga hafi blundað í sér lengi en hún hefur æft jóga í nokkur ár .
" Ætli áhugi minn á jóga hafi ekki kviknað þegar ég bjó í New York , þá tvítug .
Ég fór að sækja jógatíma og fór mikið í bikram-jóga og jivamukti-jóga .
Árið 2011 fór ég til Indlands og þar fór ég í Yoga Ashram í Rishikesh .
Hér heima hef ég einnig verið að stunda mikið jóga og þá aðallega í World Class .
Núna geri ég mínar eigin æfingar heima á morgnana .
Ég hugsa þó að ég fari ekki að kenna jóga hérna heima strax .
Ég er búin að hugsa mikið um að læra hefðbundnar kínverskar lækningar og nálastungur svo að á meðan ég er enn að ákveða mig vil ég ekki vera að binda mig hér heima .
Þetta kemur allt í ljós .
En reynslan eftir námið og upplifunin er ómetanleg .
" 