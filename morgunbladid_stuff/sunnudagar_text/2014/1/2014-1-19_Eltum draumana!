Eddu Björgu Eyjólfsdóttur þarf ekki að kynna fyrir leikhúsáhugafólki hér á landi .
Eftir mörg ár í stóru leikhúsunum söðlaði hún um fyrir fjórum árum og stofnaði eigið leikfélag ásamt Mörtu Nordal , Aldrei óstelandi .
Og ekki vantar verkefnin .
" Það er hellingur í gangi hjá kjellingunum , " eins og Edda Björg orðar það svo skemmtilega .
Nýjasta sýningin , Lúkas , er nú flutt úr Þjóðleikhúsinu yfir í Tjarnarbíó .
Orri Páll Ormarsson orri@mbl.is Þú ert alltaf að leika ? " spyr fólk Eddu Björgu Eyjólfsdóttur gjarnan þegar það rekst á hana á förnum vegi .
Já , svarar hún .
" Ertu þá í Þjóðleikhúsinu ? " Nei .
" Nú , Borgarleikhúsinu ? " Nei , ekki heldur , svarar hún .
Þá koma vöflur á fólk .
Hvar í ósköpunum er hún þá ? Það er nefnilega það , hér á landi er blómlegt starf í grasrótinni og fjölmörg sjálfstæð leikfélög starfandi .
Þeirra á meðal leikfélag Eddu Bjargar og Mörtu Nördal , þetta með undarlega nafnið , Aldrei óstelandi .
Það er létt yfir leikkonunni þegar hún snarar sér inn á kaffihús í miðborginni á þessum blíða janúarmorgni .
Við dettum raunar saman inn úr dyrunum , svo nákvæm er tímasetningin .
Kemur svo sem ekki á óvart , tímasetningar eru óvíða mikilvægari en í leikhúsinu .
Nú er Edda Björg í hlutverki viðmælandans en hugmyndin er að rekja úr henni garnirnar varðandi lífið utan veggja stofnanaleikhúsanna .
Og litla leikfélagið með dularfulla nafnið .
Sú saga er svona : Í byrjun árs 2010 stóð Edda Björg á tímamótum .
Hún var ekki lengur á samningi við atvinnuleikhús og vantaði verkefni .
" Ég hafði ekkert að gera og langaði að skapa eitthvað ódauðlegt , " segir hún og hlær dillandi hlátri .
Það er nauðsynlegt að hafa alvörumarkmið í þessu lífi .
Gefandi að finna partner Edda Björg hafði unnið talsvert með Mörtu Nordal leikkonu og leikstjóra í Borgarleikhúsinu og ræddu þær um að setja saman upp sýningu .
Marta var þá í fæðingarorlofi .
" Mig langaði að gera eitthvað nýtt og dramatískara og Mörtu langaði að leikstýra Fjalla-Eyvindi .
Það var því upplagt að efna til samstarfs .
Við Marta smullum strax saman , það er svo gefandi að finna partner í listinni .
Við höfum sama smekk á leikhúsi , bætum hvor aðra upp og börnum hugmyndir hvor annarrar .
Samtalið milli okkar Mörtu er mjög dýrmætt .
Það er stærsta gjöfin .
" Tilvísun í Fjalla-Eyvind Edda Björg og Marta söfnuðu í kringum sig hópi fólks til að setja upp Fjalla-Eyvind Jóhanns Sigurjónssonar í leikhúsinu Norðurpólnum .
Marta leikstýrði og Edda Björg fór með hlutverk Höllu .
Þær bjuggu ekki að neinum styrkjum en ákveðið var að láta skeika að sköpuðu .
Það borgaði sig .
Sýningin féll í frjóa jörð og fékk tvær tilnefningar til Grímunnar , íslensku leiklistarverðlaunanna , meðal annars sem besta sýningin .
Eftir Fjalla-Eyvind kom til tals að stofna leikfélag .
Það var gert en var þó alls ekki sjálfgefið .
" Blessaður vertu , ég velti því alvarlega fyrir mér hvort ég ætti að gera eitthvað allt annað .
Fara í nám eða leita mér að annars konar vinnu , " viðurkennir Edda Björg .
" Líf leikarans er hark á Íslandi og auðvitað kemur fyrir að maður spyr sig : Er þetta þess virði ? Svar mitt hefur alltaf verið já – og er enn .
Þess vegna ákvað ég að taka slaginn .
Ég veit að ég er góð í þessu og setti mér það markmið að verða ennþá betri .
Leiklist er þannig fag að maður kemst aldrei á endastöð .
Maður getur aldrei leyft sér að hugsa : Jæja , nú er ég komin með ' etta ! " Nafn leikfélagsins , Aldrei óstelandi , er tilvísun í Fjalla-Eyvind en hugmyndina að nafninu á Kristján Garðarsson arkitekt , eiginmaður Mörtu .
" Þetta var gjarnan sagt um Fjalla-Eyvind en gæti alveg eins átt við um annan mann sem er í miklu uppáhaldi hjá okkur báðum , Woody Allen .
Hann lætur alveg eftir sér að " stela " frá þeim bestu .
Það er að segja fá hugmyndir lánaðar hjá öðrum og setja sinn svip á þær .
Það erum við líka að gera , " segir Edda Björg .
Hún segir Fjalla-Eyvind hafa opnað ýmsar dyr fyrir leikfélagið og umfram allt sýnt þeim Mörtu að hægt er að spjara sig á eigin forsendum í íslensku leiklistarlífi .
" Það var afskaplega góð tilfinning .
Það er svo gott að standa á eigin fótum .
" Önnur sýning Aldrei óstelandi var Sjöundá sem Marta og Edda Björg skrifuðu sjálfar .
Byggðist hún að hluta á skáldsögu Gunnars Gunnarssonar , Svartfugli , en einnig málsskjölum um atburðina á Sjöundá á Rauðasandi í upphafi nítjándu aldar sem Gunnar sótti innblástur í , þar sem þau voru ráðin af dögum , Bjarni Bjarnason og Steinunn Sveinsdóttir .
Sýnt var í Kúlunni í Þjóðleikhúsinu .
Líst vel á Tjarnarbíó Fyrr í vetur var svo þriðja sýningin frumsýnd , Lúkas eftir Guðmund Steinsson , eitt af okkar ástsælustu leikskáldum gegnum tíðina .
Fyrst var Lúkas í Kassanum í Þjóðleikhúsinu en hefur nú flutt sig yfir í Tjarnarbíó og verða næstu sýningar í kvöld , laugardagskvöld , og svo á föstudag og laugardag eftir viku .
Ekki er búið að ákveða fleiri sýningar en Edda Björg segir allt opið í þeim efnum .
Gamall bekkjarbróðir hennar úr Leiklistarskólanum , Guðmundur Ingi Þorvaldsson , tók nýlega við sem framkvæmdastjóri Tjarnarbíós og Eddu Björgu líst vel á þær hugmyndir sem hann hefur um starfsemi í húsinu en Guðmundur leggur mikla áherslu á að hlúa að grasrótinni og bræða saman ýmsar listgreinar .
" Það er frábært fyrir sjálfstæðu leikfélögin að hafa aðgang að húsi eins og Tjarnarbíói .
" Edda Björg segir hlutverk sjálfstæðu leikhópanna að ögra og gera tilraunir , það er að segja hluti sem stóru leikhúsin eiga ekki eins auðvelt með að gera .
" Þannig auðgum við flóruna .
Það þýðir samt ekki að hægt sé að gera hvað sem er .
Til þess að eiga möguleika á styrkjum til starfseminnar þarf leikfélag að eiga erindi .
Ég lít svo á að það eigi við um okkur .
" Allt leystist frábærlega Ekki er heldur loku fyrir það skotið að Lúkas snúi aftur í Þjóðleikhúsið .
" Það er mikill áhugi fyrir því .
Samstarfið við Þjóðleikhúsið hefur gengið eins og í sögu , við höfum notið ómetanlegs stuðnings allra deilda , " segir Edda Björg .
Ekki spillti fyrir að Kristbjörg Kjeld , ekkja Guðmundar , lagði inn gott orð fyrir Aldrei óstelandi .
" Verk Guðmundar eiga heima í Þjóðleikhúsinu og það var dásamlegt að þetta skyldi ganga upp núna .
Ég er sannfærð um að Guðmundur var með okkur á æfingaferlinu .
Allt leystist frábærlega en uppfærslan er frekar flókin og í raun mun stærri en við sem leikfélag höfum bolmagn til að gera .
Lúkas er eins og fínasti útsaumur , hvert smáatriði skiptir máli .
" Leikmynd í Lúkasi er eftir Stíg Steinþórsson , Helga Stefánsdóttir gerir búninga og Stefán Már Magnússon , eiginmaður Eddu Bjargar , sér um tónlistina .
Marta leikstýrir og leikendur , auk Eddu Bjargar , eru Stefán Hallur Stefánsson og Friðrik Friðriksson .
" Það er frábært að vinna með þeim , báðum tveim .
Við Friðrik höfum gengið langan veg saman , vorum saman í bekk í Leiklistarskólanum á sínum tíma og byrjuðum okkar feril saman í atvinnuleikhúsi sem Pétur og Vanda í Pétri Pan í Borgarleikhúsinu .
Það er alltaf jafngaman að vinna með Friðriki .
Við erum eins og ein manneskja á sviðinu .
" Edda Björg segir afskaplega gaman að fást við íslenska klassík , eins og Fjalla-Eyvind og Lúkas .
" Það er eins og bæði þessi verk hafi beðið eftir því að verða sett upp og að komið yrði að þeim úr nýrri átt .
" Geðrof og ofsi Edda Björg segir engan skugga hafa borið á samstarfið við Mörtu .
Sjaldan rísi ágreiningur og sýningarnar hafi orðið til áreynslulaust .
Þær eigi líka auðvelt með að skipta með sér verkum .
" Mig langaði að leika og Mörtu að leikstýra .
Hún er frábær leikstjóri .
Það er ekki þar með sagt að við komum aldrei til með að skipta um hlutverk .
Ég hef mikinn áhuga á leikstjórn og hver veit nema maður mennti sig á því sviði í framtíðinni .
" Næstu verkefni Aldrei óstelandi eru Ofsi eftir Einar Kárason en leikfélagið hefur fengið styrk til að setja þá sýningu á svið .
Þá hafa þær keypt réttinn á einleiknum Geðrof 4:48 eftir breska leikskáldið Söruh Kane í þýðingu Diddu skáldkonu .
" Geðrof 4:48 hefur farið sigurför um heiminn en aldrei ratað á svið hér á landi .
Því þarf að breyta .
Mig hefur langað að setja þennan einleik upp í bráðum áratug í þeim tilgangi að opna fyrir þessa umræðu .
Það er ákveðin heilun í þessu verki .
Núna veit ég loksins hvernig ég vil gera þetta , augnablikið er komið .
Þetta er svolítið eins og að missa af strætó , svo kemur hann bara aftur .
" Spurð um tímarammann segir Edda Björg Geðrof 4:48 örugglega fara á svið á þessu ári og Ofsa mögulega líka .
Aðdáandi Frú Emilíu Þá eru ótalin verkefni á öðrum vettvangi en Edda Björg kemur til með að fara með hlutverk Sonju í Vanja frænda eftir Tsjekhov í uppfærslu frú Emilíu í Tjarnarbíói í vor .
" Það er mikill heiður , ég er bæði aðdáandi verksins og leikfélagsins .
Ég fór einmitt með Sonju í inntökuprófið í Leiklistarskólann á sínum tíma og sá allar sýningar Frú Emilíu meðan afköst þess frábæra leikfélags voru sem mest .
Ég hlakka rosalega til .
" Edda Björg verður ekki í amalegum félagsskap í Vanja frænda en meðal leikenda verða Kristbjörg Kjeld , Hilmir Snær Guðnason , Hjalti Rögnvaldsson og Þrúður Vilhjálmsdóttir .
Hún er þakklát fyrir öll þessi verkefni enda sé alls ekki sjálfgefið að vera með vinnu í leiklist á Íslandi .
" Maður verður að njóta þess meðan það er .
" Hlýtur að vera draumurinn Edda Björg segir undanfarin fjögur ár í senn hafa verið lærdómsrík og skemmtileg .
" Það hlýtur að vera draumur sérhvers listamanns að vera sjálfs sín herra .
Það er mjög mikil vinna að reka eigið leikhús en algjörlega þess virði þegar maður sér afrakstur erfiðisins eins og við höfum verið að gera .
" Eftir á að hyggja segir hún þetta hafa verið góðan tímapunkt til að stofna eigið leikfélag .
" Það er ekki eins og við séum nýútskrifaðar .
Við búum að talsverðri reynslu og það hefur tvímælalaust hjálpað okkur í þessu starfi .
Annars skiptir það ekki höfuðmáli á hvaða aldri maður er , fólk á alltaf að fara á eftir draumum sínum ! " 