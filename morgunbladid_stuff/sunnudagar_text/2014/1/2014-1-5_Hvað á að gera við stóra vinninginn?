Hver hefur ekki heyrt sögur af venjulegu fólki sem vinnur risastóra fjárhæð í happdrætti en glutrar öllu niður á örstuttum tíma , til þess eins að vera á alla vegu verr statt en áður .
Eftir stutt eyðslufyllirí stendur vinningshafinn uppi slyppur og snauður , búinn að missa sveitasetrið , ítalska sportbílinn , fæla frá sér maka , börn og vini og gott ef ekki ánetjast áfengi og fíkniefnum í leiðinni .
Að eignast óvænt stórar fjárhæðir , s.s. í happdrætti eða í formi arfs , getur haft ýmsar hættur í för með sér .
Miklu skiptir að ráðstafa peningunum skynsamlega , með langtímamarkmið að leiðarljósi .
Sigrún Guðmundsdóttir , endurskoðandi hjá BDO ehf. , segir að munur geti verið á milli villtustu drauma fólks um auð og velllystingar , og svo hvað raunverulega er hægt að gera við stóra vinninginn eða arfinn .
BDO starfar með Íslenskri getspá og veitir happdrættisvinningshöfum fjármálaráðgjöf .
Skuldirnar burt Sigrún segir ráðgjöfina taka mið af stöðu hvers og eins .
" Vinningshafi sem er mjög skuldsettur fær ekki sömu ráðleggingar og hinn sem þegar stendur vel að vígi fjárhagslega .
Ef vinningshafinn er skuldugur er oft hyggilegast að nota vinninginn til að greiða upp dýrar skuldir , eins og yfirdráttarlán og greiðslukortalán .
Að losna við skuldir sem bera háa vexti hefur þau áhrif að bæta fjárhagsstöðu heimilisins töluvert til lengri tíma , " útskýrir hún .
" Ef skuldir vinningshafans eru lágar er hins vegar iðulega skynsamlegast að nota vinninginn til fjárfestinga og njóta þá vaxta- og arðgreiðslna af vinningnum sem viðbót við aðrar tekjur heimilisins .
" Það getur líka þurft að skoða möguleg skattaáhrif , hugsanlegar afskriftir vegna lánaleiðréttinga ríkisins , eða hversu vel hefur verið búið í haginn fyrir elliárin .
" Aðstæður fólks og áherslur eru svo mismunandi að skoða verður hvert tilvik fyrir sig .
" Hluti af því að eignast óvænt stóra fjárhæð er mikil spenna , bjartsýni og jafnvel hömluleysi .
Þó það sé fjárhagslega skynsamlegt að borga niður skuldir eða setja peningana í fjárfestingar langar fólk oft að gera líka eitthvað skemmtilegt við peninginn .
" Ekki eru til neinar þumalputtareglur um hversu stóru hlutfalli af vinningnum ætti að ráðstafa með langtímahagsmuni í huga og hversu mikið ætti að fara í skammtímaævintýri .
Fólk ætti að hugsa sig vandlega um hvað það langar í eða langar til að gera og oft er gott svigrúm til staðar til að fara t.d. í skemmtilegt ferðalag eða kaupa eitthvað fallegt .
" Ekki breyta neyslumynstrinu Sigrún segir miklu skipta að láta hvalrekann ekki raska hefðbundnu neyslumynstri heimilisins .
Óvænta búbótin getur losað um ákveðnar hömlur og skapað öryggiskennd sem fær fólk til að eyða meira en það annars hefði gert .
Ef tekjurnar haldast óbreyttar getur þetta orðið til þess að smám saman saxast á sjóðinn og jafnvel að nýjar neysluvenjur lifa áfram eftir að peningarnir eru horfnir svo útkoman verður enn verri fjárhagsleg staða en áður .
" Fólk verður að passa sig á þessari hættu og reyna að breyta sem minnstu í lífsmynstri sínu , nema að um þeim mun hærri upphæð sé að ræða .
" Það er líka rétt að muna að stór arfur eða stór happdrættisvinningur er sjaldan nóg til að láta allra villtustu drauma rætast .
" Stóru happdrættisvinningarnir hér á landi eru oftast á bilinu 5-15 milljónir og þó að muni vissulega um slíka fjárhæð geta peningarnir líka verið fljótir að klárast .
Hraðskreiðir sportbílar , risasjónvarp eða fataskápur fullur af hátískufatnaði geta jafnvel notað upp allan vinninginn í einu vetfangi .
" Sigrún mælir líka með því við fólk að halda því leyndu ef það óvænt eignast sand af seðlum .
" Því miður getur það gerst að fjárhagslegt happ valdi togstreitu milli vina og ættingja , og laði jafnvel að misindismenn .
" 