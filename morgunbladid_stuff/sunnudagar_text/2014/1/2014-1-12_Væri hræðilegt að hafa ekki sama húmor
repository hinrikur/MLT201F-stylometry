Einn vinsælasti grínisti og uppistandari þjóðarinnar , Þorsteinn Guðmundsson , tekst á við nýtt hlutverk á árinu framundan sem ritstjóri mánaðarlegs tímarits .
Tímaritið sem hann stýrir er framtak hans og eiginkonu hans , Elísabetar Önnu Jónsdóttur .
Blaðið heitir Glott og yfirskrift fyrsta tölublaðsins er : " Bull er framtíðin " .
Það liggur beint við að spyrja : Vantar bull á fjölmiðlamarkaðinn ? " Já , en það reyndar vantar meira bull í lífið almennt og það vantar bull í fólk .
Ég var einmitt að hugsa um það á leiðinni hingað .
" Bull er framtíðin " er setning frá stórvini mínum Höskuldi Harra Gylfasyni myndlistarmanni sem hannaði blaðið .
Ég náði þessu ekki strax hjá honum ; hvaða rugl þetta var eiginlega í honum .
En í raun og veru er bull vanmetið .
Það er svo frelsandi .
Sjáðu til dæmis bara fólk í sértrúarsöfnuðum sem talar tungum .
Á eftir þakkar það guði og hrópar : " Já ! Andinn kom yfir mig ! Mér líður svo vel .
" En þetta fólk var einfaldlega bara að prófa hvernig það er að bulla í nokkrar mínútur .
Og hvað er betra , ef fólki líður eitthvað illa , en að fíflast með vini þangað til þið farið í hláturskast og tárin leka niður kinnarnar .
Margir halda því fram að húmor sé hollur og af hinu góða .
Ég er á því að bullið sé enn betra , " segir Þorsteinn .
Heldurðu að þetta sé það skrýtnasta sem þú hefur gert – að gefa út tímarit tileinkað bulli ? " Langt frá því .
Ég get lofað því að þetta er ekki það skrýtnasta .
Ég hef verið rekinn út úr húsdýragarðinum nakinn í tóga þar sem ég var tekinn með vídeóvél í svínastíunni og var þá orðinn þrítugur þannig að ...
nei .
Á ferli mínum er líka að finna margt flopp og skelfilegt .
En ég heyrði einhvern tímann skilgreininguna á því hver væri munurinn á góðum leikara og frábærum leikara og það er svo fallegt .
Hún er sú að góður leikari er alltaf góður .
Frábær leikari er stundum frábær en stundum líka hræðilega lélegur .
Eins og ég segi : " No guts , no glory .
" Fólk á að leyfa sér að standa og falla .
Það er ekki hundrað í hættunni .
" Ritstýrði með menntamálaráðherra Er ekki ágætt þá að Þorsteinn reifi það aðeins hverjir séu góðir grínistar á Íslandi – hverjir eru fyndnir bullarar sem þora fyrir utan vini hans ? " Það eru náttúrlega til þekktir grínistar sem eru ekki grínistar .
Til dæmis margir stjórnmálamenn .
Davíð Oddsson var hrikalega skemmtilegur með Útvarp Matthildi – ef hann hættir á Morgunblaðinu væri ég til í að vera með útvarpsþátt með honum .
Einnig Össur Skarphéðinsson og það er til fullt af skemmtilegu fólki sem kann þetta .
Það er einnig fólk þarna sem hefur öðlast ákveðinn þroska og sjálfstraust sem listamenn og má þar nefna Bubba Morthens .
Ég er mjög oft ósammála honum en mér finnst alltaf svo gott að heyra í honum því ég veit að hann er samkvæmur sjálfur sér .
Hann leyfir sér líka að segja það sem honum býr í brjósti og er ekkert að reyna að vera einhver hetja .
Hann þarf þess ekki , hann er búinn að ganga í gegnum svo margt .
Hann er ekkert að spá í það hvort það sé baunað á hann og með því að vera ekki of upptekinn af því kemur þetta frelsi sem er svo gott .
" Glott er fyrsta blaðið sem Þorsteinn ritstýrir .
Ef frá er talið skólablað sem hann og menntamálaráðherra komu að .
" Ég held að ég hafi farið að bulla í menntaskóla .
Ég hafði verið í hálfgerðri klemmu í gagnfræðaskóla sem unglingur og var svolítið úti í horni .
Mitt eina framtak á þessum árum var að stofna skákklúbb með vini mínum og sækja um styrk til að kaupa skákklukkur .
Vinur minn í þessu var Aðalsteinn Leifsson sem síðar stjórnaði fjármálaeftirlitinu .
Í menntaskóla eignaðist ég marga nýja vini og fór að njóta mín meira .
Þá gaf ég meðal annars út blað , ljósritað bekkjarblað í 23 eintökum .
Við vorum þrír sem teiknuðum í þetta og skrifuðum ; ég , Jóhann Þórir Jóhannsson tölvunarfræðingur og Illugi Gunnarsson menntamálaráðherra .
Við bulluðum þarna saman og höfðum ofsalega gaman af þessum mínífjölmiðli .
Þarna held ég að ákveðin þrá hafi kviknað og ég fann að ég naut mín í gegnum þetta og fékk útrás .
" Uppgjöfin opnaði dyr Það var síður en svo að Þorsteinn tæki þessa þrá og þróaði hana með sér í Leiklistarskóla Íslands .
Þvert á móti .
" Ég fór að reyna að verða mjög alvarlegur .
Allt varð erfitt og þungt .
Ég útskrifaðist og varð þunglyndur yfir því að enginn skyldi hringja í mig og svo gafst ég upp á því að vera leikari og þá allt í einu opnuðust dyrnar .
" Flestir þekkja söguna af því hvernig Þorsteinn kom sér endanlega á kortið .
Fóstbræður voru byrjunin og í framhaldinu fleiri sjónvarpsþættir , kvikmyndaleikur , bókaskrif , útvarpsþættir og í fjölda ára hefur Þorsteinn farið með vinsæla fyrirlestra inn í öll helstu fyrirtæki landsins en ráðningarfyrirtækið Talent hefur í þrjú ár séð um að bóka öll verkefni fyrir hann .
Hann segir það hafa breytt lífi sínu að geta haft gott fólk í að sinna því og hann einbeiti sér að listinni .
Fyrir utan að vera fyndinn hefur Þorsteinn sérstakan , blátt áfram og persónulegan stíl þannig að erfitt er að gera sér grein fyrir því að hann er í raun og veru að flytja uppistand .
Svona þangað til hann segir að hann hafi verið utanlegsfóstur og móðir hans hafi verið látin hósta honum upp á öskubakka á Héraðssjúkrahúsinu á Blönduósi .
Og hann sé á engan hátt öðruvísi en önnur börn fyrir utan eyrugga á mjöðmum sem enn megi sjá móta fyrir í rigningarveðri .
Eitthvað hlýtur Þorsteinn að vera öðruvísi í sínu daglega lífi .
Hann jánkar því að hann sé ekki alltaf svona .
Fólk á næsta götuhorni verði sjaldan fyrir honum í þessum ham .
" Já , sko ég geri þetta nú ekki þegar ég hitti ókunnuga .
Einstaka sinnum stríði ég búðarfólki með einhverju svona , en ég passa mig á því að vera ekki tilgerðarlegur .
Ég skil það ósköp vel að fólki hugsi bara : " Æ , byrjar hann nú að grínast .
Þú þarft ekkert að láta svona , ég veit alveg hver þú ert .
" Ég reyni því að vera venjulegur dagsdaglega en þetta eru ákveðin köst sem maður tekur með þeim sem maður þekkir og það er voðalega gaman .
En brandararnir eru sjaldnast þaulhannaðir fyrirfram .
Ég gæti farið með allt uppistandið mitt í þessu viðtali og þú myndir ekki fatta að það væri uppistand .
" Skrifstofufólk skilur mig best Skilja allir Þorstein Guðmundsson ? " Mér skilst ekki ! Ég er alltaf jafnundrandi á því .
Svo er líka fyndið hvað fólk , og ekki bara grínistar , hefur skekkta sjálfsmynd .
Maður heldur að maður sé eitthvað í augum annarra en svo kemst maður að því í mjög stuttum samræðum að fólk hefur allt aðrar hugmyndir .
Sumir líta á mig sem bjána og aðrir telja mig alvarlegan leikara .
En ég hef aldrei haft áhuga á því að byggja upp einhverja sérstaka ímynd fyrir mig sem persónu .
Það eru sumir sem hafa áhuga á því að byggja upp slíka ímynd og nota sjálfan sig sem tæki .
Ég get nefnt sem dæmi Jón Gnarr .
Hans tæki er í raun líka hans ímynd .
Hver er hann núna ? Hvaða týpa er hann núna ? Í hvernig fötum er hann og er hann trúaður eða ekki trúaður ? Þetta er skemmtilegt en bara ekki mín leið .
Ég er bara ekkert að pæla í þessu – ég er bara að pæla í efninu mínu og samstarfsfólki .
En þegar ég fer að skemmta er þarna ákveðinn hópur sem skilur mig betur held ég ; almennt er það skrifstofufólk og fólk sem vinnur með höndunum – er í verklegri vinnu – og það er í góðu lagi .
Inn á milli er fólk sem setur sig í ákveðnar stellingar og finnst ég kannski of flippaður ...
eða ekki .
Þorsteinn verður hugsi .
" Ég held ég sé kannski ekki alveg búinn að móta þessa kenningu .
" Þorsteinn segir að í öllum hans verkefnum sé eiginkona hans , Elísabet Anna , ráðgjafi hans og hann beri allt undir hana .
Vinnuferlið við tímaritið er enn í þróun en þau hjón ákváðu að skipta verkefnunum þannig á milli sín að Elísabet Anna væri í sambandi við dreifingaraðila og sæi um ýmislegt er snýr að sjálfri útgáfunni og Þorsteinn er í sambandi við auglýsendur og ritstýrir blaðinu .
Elísabet er utan þess með fleiri járn í eldinum , er á þriðja ári í lögfræði í Háskóla Íslands og í hlutastarfi hjá Vinnumálastofnun .
Hvernig leggst það í Elísabetu Önnu að fara út í tímaritaútgáfu ? " Það leggst mjög vel í mig .
Það er alltaf gaman að prófa eitthvað nýtt og demba sér í djúpu laugina .
Mestöll vinnan við blaðið hefur hingað til verið í höndum Steina og vina okkar sem einnig koma að því , skrifa og Dagur Gunnarsson sá um allar myndatökur fyrir blaðið .
Auk þess sem ég sé núna um að dreifa því verð ég auðvitað sjálfskipaður álitsgjafi .
Ég hef enga trú á öðru en þetta verði bara virkilega skemmtilegt .
Við hjónin eigum afskaplega auðvelt með að vinna saman .
" Fór úr hárgreiðslu í lögfræði Elísabet Anna er Hafnfirðingur , með hafnfirskt hjarta sem slær hraðar þegar hún heyrir Hafnfirðingabrandara , þrátt fyrir margra ára búsetu í miðbæ Reykjavíkur .
Svo hratt að þegar hún var yngri smíðaði hún Reykvíkingabrandara á móti .
Þorsteinn þekkir lítið annað en Fossvoginn og miðbæinn en þau hafa verið saman í 16 ár og eiga þrjú börn saman .
Þorsteinn á einnig son úr fyrra sambandi sem er 23 ára .
Leiðin að lögfræðinni er svolítið óvenjuleg en þegar þau Þorsteinn kynntust var Elísabet Anna hárgreiðslukona .
" Ég var mjög óákveðin þegar ég var yngri og vissi ekki hvað ég vildi læra .
Ég var hins vegar alveg með það á hreinu að ég vildi lita hárið á mér í öllum litum ! Þá fékk ég þá dellu í höfuðið að ég væri fæddur hárgreiðslusnillingur .
Það var mjög skemmtilegt í hárgreiðslunni enda vann ég líka með afar skemmtilegu fólki .
Áhuginn var bara ekki nægur til að héldi áfram á þeirri braut .
Þegar ég hafði eignast öll mín börn fann ég fyrir óstjórnlegri löngun til að skipta alveg um gír og ákvað að skella mér í lögfræðina .
Það tók smátíma að venjast því að sitja á ný á skólabekk og í rauninni þurfti ég að byrja á því að læra að læra .
En ég er fegin að hafa slegið til .
" Elísabet Anna er þó enn þann dag í dag með einn fastakúnna í gamla faginu sínu .
" Það er amma mín og það finnst mér frábært .
Svo klippi ég fjölskyldu og vini af og til , svo að ég hef þetta alltaf í pokahorninu ef lögfræðin bregst .
" Fyrirferðarmikill blaðamaður Aðalviðtal blaðsins , sem og margt annað efni þess , er þannig að allar formlegar og óformlegar reglur blaðamennskunnar eru meira og minna brotnar .
Hin óskráða regla um blaðamanninn sem eigi ekki að trana sér fram og vera hlutlaus , nánast ósýnilegur , aðili í viðtalinu er aldeilis ekki í heiðri höfð .
Raunar er Þorsteinn með nákvæmar lýsingar á því hvernig hann keyrir á þann stað sem hann hafði mælt sér mót við viðmælandann og í viðtalinu er blaðamaður ekkert of ánægður með að viðmælandinn tók nokkurra mánaða dóttur sína með og lýsir því hvernig hún þjösnast á upptökutækinu og sullar og er hreinlega fyrir blaðamanninum .
Þetta er frekar skondinn kafli og það er líklega óhætt að fullyrða að annað eins efnisyfirlit hafi hvorki fyrr né síðar birst í íslenskum tímaritum .
Hvernig ritstjóri ætlar Þorsteinn að verða ? " Það er auðvitað ekki nýtt fyrir mig að taka við efni frá öðrum og segja mitt álit á því en ég vildi að allir hefðu sinn persónulega stíl .
Það forðar líka vandræðum að vera hreinskilinn .
Það er reyndar sérstakt hvað sumir vinnustaðir , eins og fjölmiðlar og listastofnanir , eru komnir stutt í vinnustaðasálfræði .
Mörg einkafyrirtæki standa vel í þeim málum – að koma hreint og vel fram við fólk .
Hrós er ekki endilega nauðsynlegt en viðurkenning er það , að fólk fái að heyra það reglulega að það sé að vinna samkvæmt réttri stefnu , að skila sínu og standa sig .
" Þorsteinn segist orðinn mjög næmur á þetta eftir að hafa komið inn á alla helstu vinnustaði landsins .
Hann sé fljótur að sjá hvort andinn sé góður eða hvort eitthvað sé að .
Á RÚV var Þorsteinn að vinna sem verktaki í þrjú ár , með pistla og útvarpsþætti , sem hann segir að sér hafi þótt hrikalega skemmtilegt .
Honum þótti grautfúlt að horfa á eftir Margréti Marteinsdóttur , fyrrverandi dagskrárstjóra útvarpsins , en þau hafi náð vel saman í starfinu .
En sem verktaki hafi hans helstu vinnufélagar þó verið konan í anddyrinu , konan í mötuneytinu og tæknimaður enda var vinnutíminn bara á laugardögum .
Hann segist eiga erfitt með að skilja þróunina á RÚV .
Bæði uppsagnirnar og aðferðina .
" Ég skil að það þurfi að spara en ég næ ekki utan um þetta og ég held að það þurfi ekki mikið að ræða þetta , þetta dæmir sig bara sjálft .
Manni finnst að þarna vanti stefnu , hvernig RÚV á að vera .
En það er frábært að það verði rifrildi um RÚV og fólki geti í framhaldinu fundið út hvernig stofnun þetta eigi að vera .
Allir munu græða á því .
" Hafa þau hjón sterkar skoðanir á íslenskum fjölmiðlum ? " Ég held að það sé svo sem fjölbreytt efni í boði miðað við markaðsstærð en ég held samt að það hafi vantað blað sem er skemmtilegt út í gegn eins og Glott .
Svo myndi ég reyndar líka vilja sjá fleiri barnablöð á markaðnum , eins og ABC og Æskuna , sem voru gefin út þegar ég var krakki .
Hver veit reyndar nema við ráðumst í það verkefni einhvern daginn , " segir Elísabet .
Þorsteinn bætir við : " Miðað við það sem maður sér af fjölmiðlum erlendis megum við Íslendingar vel við una .
Ég trúi því ekki að hér sé einhver mikil ritskoðun þótt ákveðnar línur séu lagðar .
Ég myndi þó vilja sjá fleiri fjölmiðla og minni , líka bara svo blaðamenn geti flakkað meira á milli vinnustaða .
Ég held að það hafi verið röng ákvörðun – hver sá sem tók hana – að frægasti útrásarvíkingur og aðalstjórnmálamaður Íslands yrðu ritstjórar eða eigendur fjölmiðla .
Það hefur þó ekki haft neinar hræðilegar afleiðingar að mínu mati en mér finnst þetta samt ekki fara vel saman .
Þá er málið með fjölmiðlasamsteypur , sem reka útvarpsstöðvar , sjónvarpsstöðvar og prentmiðla , að þar er gefin skekkt mynd af samfélaginu .
Það er kannski sjónvarpsþáttur sem er ekkert sérstaklega góður en hann fær samt ofboðslega mikla athygli í vissum útvarpsþætti eða vissu dagblaði og það eina sem fólk hugsar : " Af hverju er alltaf verið að tala um þennan þátt , mér finnst hann ekkert góður .
" Þorsteinn tekur fram að hann sé ekki í neinu liði né stjórnmálaflokki .
" Mér finnst asnalegt þegar fólk tekur þá ákvörðun að vera í hinu eða þessu liði og vera þá um leið á móti öllu sem hinir gera .
Ég get það ekki .
Ég held að minn helsti kostur sem samfélagsrýnir sé að ég fer í taugarnar á öllum .
Ég sé að ég gæti gengið í lið með einhverjum og það sem ég myndi græða á því er að ég myndi fá fyrirgreiðslu hjá einhverjum .
Sá hópur gæti treyst á það að ég léti alltaf í ljós " rétta " skoðun og myndi geta teflt mér fram sem forsvarsmanni .
En þá væri ég bara pólitíkus í dulargervi grínista .
Ég skil vel að ungt fólk sem er að byrja í þessu geri það , hugsi með sér að það ætli að vera með ákveðnu fólki í liði til að vera inni í hlýjunni .
En þegar þú ert kominn yfir fertugt er það fáránlegt .
" Aðspurður hvar væri öruggast fyrir Þorstein að vera til að fá fleiri " læk " segir hann að þrátt fyrir að vera ekki samfylkingarmaður séu flestir vinir hans það á Facebook .
" Ætli það væri ekki fljótlegast að ganga í það lið .
" Sá spennandi tími sem er framundan er þéttskipaður hjá þeim hjónum .
Uppistand Þorsteins með Mið-Íslandi nýtur mikilla vinsælda en hann segir að þegar Mið-Ísland var að byrja hafi hann ákveðið að hugsa það ekki sem samkeppni og það sé almennt hollt fyrir fólk að hafa það í huga í sínu starfi .
Frekar eigi að líta á fólkið í kringum sig sem nýja spennandi samstarfsmenn og það varð reyndin með hann og piltana í Mið-Íslandi .
" Aldrei að hugsa : " Ég ætla að keppa við hann .
" Keppa hvað ? Hver segir að þú þurfir það ? Hvað með að vinna frekar saman , kynnast viðkomandi og læra eitthvað nýtt ? Þarna eignaðist ég bæði vini og samstarfsfélaga .
" Elísabet segir að þrátt fyrir að þau hjón séu allajafna að grúska í talsvert ólíkum fögum ; gríni og lögfræði , sé pláss fyrir grín á flestum stöðum og það eigi líka við um lögfræðina og bendir á að í hópi þekktustu uppistandara landsins séu að minnsta kosti tveir lögfræðingar .
Hvernig er að búa með grínista ? " Algengasta spurning sem ég fæ þegar fólk fattar að ég er gift Steina er : " Ertu ekki bara hlæjandi allan daginn ? " Ég er búin að vera að svara þessu síðastliðin 15 ár .
En jú , við hlæjum mikið saman , held að það sé nauðsynlegt í svona löngum samböndum að hlæja saman og taka lífið ekki of alvarlega .
En svo er þetta auðvitað líka vinnan hans og það koma alveg dagar þar sem hann grínast kannski ekki neitt ...
svona einn til tveir dagar á ári .
Ég er samt fegin að vera með sama húmor og hann .
Það væri hræðilegt að búa í 15 ár með grínista sem hefði allt annan húmor en maður sjálfur ! " 