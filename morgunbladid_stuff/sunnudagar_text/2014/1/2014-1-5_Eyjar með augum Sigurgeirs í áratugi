Sigurgeir Jónasson byrjaði ungur að taka ljósmyndir og birtist sú fyrsta á prenti þegar hann var 13 ára .
Fyrsta fréttamynd hans fyrir Morgunblaðið birtist hins vegar í nóvember 1959 , fyrir tæpum hálfum fimmta áratug ! Milljónir mynda eru í safni Sigurgeirs , en hann þorir reyndar ekki að nefna nákvæmari tölu .
Vestmannaeyjabæ verður afhent safnið formlega til varðveislu á morgun , sunnudag .
Sigurgeir fæddist í Vestmannaeyjum 1934 og verður því áttræður á þessu ári .
Hann hefur búið í Eyjum alla tíð .
" Það er merkilegt að vera tengdur blaðinu svona lengi og líklega undarleg þolinmæði af beggja hálfu ! " segir Sigurgeir í samtali við Sunnudagsblað Morgunblaðsins .
Auk þess að sinna ljósmyndun var Sigurgeir fréttaritari Morgunblaðsins um tíma og vert er að geta þess að hann og Jakobína Guðlaugsdóttir , eiginkona hans , voru umboðsmenn Morgunblaðsins í Eyjum í um 30 ár .
Fjölskylda Sigurgeir stofnaði fyrirtæki um safnið árið 2005 og var unnið við frekari flokkun og skráningu í nokkur ár .
Styrkir fengust til verksins framan af , en eftir að efnahagskreppan skall á varð það nánast ómögulegt .
Með því að bærinn fái safnið til varðveislu er tryggt að starfinu verður haldið áfram , myndefnið skráð og skannaðar myndir til varðveislu á rafrænu formi .
Af nógu er að taka .
" Ég á jafn mikið af myndum óunnið og þær sem til eru kópíeraðar ; af sumum filmum hefur ekki verið kópíeruð ein einasta mynd .
Ég þurfti oft að senda filmu í hvelli , með flugi eða skipi , framkallað var á Mogganum og ég fékk margar sendar til baka löngu seinna .
Auðvitað vildi ég stækka myndir en filmurnar hlóðust upp og þess vegna hef ég ekki einu sinni séð sjálfur það sem er á mörgum filmunum ! " Ekki er ofsögum sagt að Sigurgeir hafi skráð sögu Vestmannaeyja síðustu áratugi með myndavélinni .
Og safn hans er afar fjölbreytt .
Ekkert hefur verið honum óviðkomandi .
" Ég hef að langflestu leyti haft gaman af þessu , " segir Sigurgeir þegar feril hans sem ljósmyndara ber á góma .
Hann segist bæði hafa verið heppinn og óheppinn : " Ég hef tapað nokkrum myndavélasettum í sjóinn og ætti líklega ekki að vera hérna megin ! Einu sinni brotnaði undan okkur bátur við Surtsey og sökk á einni og hálfri klukkustund ; það var svart , en hér er maður samt enn ! " Komst á kortið Þegar Sigurgeir er spurður hvort eitthvað sé minnisstæðara en annað frá löngum ferli , segir hann allt renna í eina stöppu .
" Ég byrjaði að mynda vegna þess að ég hafði mikinn áhuga á mannlífi og gaman af því að mynda fólk .
Mjög snemma fór ég svo að safna myndum af fuglum .
" Bátamyndasafn hans er gríðarlegt að vöxtum .
" Ég var hafnarvörður og því voru hæg heimatökin þegar ég var að byrja .
En það sem stendur upp úr er líklega eldingamyndin af Surtsey ; hún kom nafninu mínu raunverulega á kortið .
Ég var óþekktur fram að því , bara fréttaljósmyndari heima í Eyjum , að mestu leyti fyrir þetta eina blað , en eldingamyndirnar sem ég tók 1. desember 1963 lukkuðust vel .
Ég renndi þó alveg blint í sjóinn , hafði litla þekkingu á því hvernig ég ætti að gera þetta vegna þess að ég hafði ekki fyrr tekið mynd á tíma .
" Sigurgeir stillti myndavél sinni upp á þrífót á Breiðabakka og Jakobína skráði ljósopið , hve myndin var lýst lengi og nákvæmlega klukkan hvað hún var tekin .
Hann segist hafa verið með myndavélina opna frá einni og upp í fimmtán mínútur og reyndi hann að meta hverju sinni hve eldingarnar væru sterkar .
" Best heppnaða myndin , sú sem birst hefur víða um heim , var tekin nákvæmlega klukkan 19.25.00 til klukkan 19.26.30 .
Myndin birtist út um allt ; í Life Magazine , Paris Match , National Geographic og ýmsum öðrum stórblöðum .
Og það er enn verið að biðja um hana .
Ég fæ á hverju einasta ári beiðni um hana til birtingar einhvers staðar , þótt svona langt sé liðið .
" Sigurgeir segir myndir af daglegu lífi í Eyjum raunverulega mestu verðmæti safnsins .
" Ég byrjaði engan veginn með nein markmið í huga , var bara fréttaljósmyndari en byrjaði mjög fljótt að halda utan um safnið og passaði mig á að henda ekki filmunum ofan í kassa þar sem þær myndu rykfalla .
Ég gekk skilmerkilega um safnið , sérstaklega eftir að ég kynntist Sigurði Þórarinssyni jarðfræðingi í Surtseyjargosinu .
Hann kenndi mér hve mikilvægt væri að skrá hvenær mynd væri tekin ; sagði að dagsetning gæti jafnvel sagt miklu meira en myndin sjálf eftir nokkur ár .
Ég gerði þetta og þar lágu strax haldgóðar upplýsingar .
" Sigurgeir lagði það í vana sinn að skrá upplýsingar með blýanti aftan á hverja einustu mynd sem hann kópíeraði á pappír ; fyrst dagsetningu en síðar urðu upplýsingarnir meiri og nákvæmari sem hefur gríðarlegt gildi síðar meir .
Kári Bjarnason , safnvörður í Vestmannaeyjum , er himinlifandi að fá hið glæsilega safn Sigurgeirs í vörslu bæjarins og Elliði Vignisson bæjarstjóri segist sem Eyjamaður gera sér grein fyrir því að gríðarleg verðmæti séu fólgin í safninu .
Ómetanlegt " Sigurgeir gerði meira en að taka bara myndir ; safnið er eins og gægjugat inn í liðna tíð .
Myndir hans úr atvinnulífinu , af horfnum atvinnuháttum , svo og þessi gríðarlegi fjöldi mynda sem hann safnaði af fólki , oftar en ekki í því umhverfi sem við þekktum það ; fólki við leik og störf .
Það er algjörlega ómetanlegt fyrir okkur Eyjamenn að fá þetta safn til varðveislu , " segir Elliði Vignisson .
Bæjarstjórinn nefnir að náttúrumyndir Sigurgeirs hafi vakið gífurlega athygli út fyrir Vestmannaeyjar " enda er hann listamaður , en fyrir mig persónulega og sögu Vestmannaeyinga er þetta gægjugat inn í liðinn tíma það sem skiptir mestu máli .
Sigurgeir er mjög vandvirkur og hefur haldið vel utan um safnið og fyrir vikið hafa myndirnar ekki bara listrænt gildi heldur ekki síður sagnfræðilegt .
" 