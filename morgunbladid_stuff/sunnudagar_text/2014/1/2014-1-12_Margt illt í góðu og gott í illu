Leikaraparið Hannes Óli Ágústsson og Aðalbjörg Þóra Árnadóttir starfa hjá Leikfélagi Akureyrar annað árið í röð og segjast kunna frábærlega við sig fyrir norðan , fjarri skarkala borgarinnar .
Hannes slær reglulega í gegn um áramót sem Sigmundur Davíð Gunnlaugsson í áramótaskaupinu en nú á hið Gullna hlið Davíðs frá Fagraskógi hug þeirra allan .
Skapti Hallgrímsson skapti@mbl.is Í upphafi árs er Hannes Óli Ágústsson leikari jafnan frægastur fyrir að túlka Sigmund Davíð Gunnlaugsson í áramótaskaupinu .
Fyrir því er orðin fernra áramóta hefð .
Hannesi tókst svo vel upp í þetta skipti að tæplega tveggja ára dóttir forsætisráðherra tilkynnti , þar sem fjölskyldan sat saman og horfði á Skaupið og Hannes var á skjánum , að hún vildi fá ís eins og pabbi .
Leikarinn tekur undir með blaðamanni að sennilega sé ekki hægt að fá meira hól fyrir vinnuna en að barn þekki ekki muninn á föður sínum og þeim sem hermir eftir honum ...
Hannes hefur nú lagt Sigmund til hliðar um stundarsakir og einbeitir sér að Jóni , karlinum í Gullna hliðinu sem frumsýnt verður eftir tæpa viku hjá Leikfélagi Akureyrar .
Við höfðum mælt okkur mót í gamla Samkomuhúsinu en sannarlega ekki einir , því við borðsendann sitja þau Vilborg grasakona , Lykla-Pétur , mamma kerlingar Jóns , Helga vinkona hennar , sýslumaðurinn , böðull og hjákona Jóns , hvorki meira né minna .
Hópurinn er þó ekki eins fyrirferðarmikil og ætla mætti því fulltrúi hans er Aðalbjörg Þóra Árnadóttir , leikkona .
Hún túlkar allar þessar persónur í Gullna hliðinu .
Hringt daginn eftir kosningar " Mér finnst þeir samt ekkert líkir ! " segir Aðalbjörg þegar áramótaskaupið ber á góma .
Og mark er á takandi því hún er sambýliskona Hannesar til nokkurra ára .
" En Hannes gerir þetta mjög vel ; hann stúderaði Sigmund lengi og útkoman kom mér skemmtilega á óvart .
" Hannes útskrifaðist sem leikari um svipað leyti og Sigmundur Davíð kom fram á hið pólitíska svið og birtist í gervi hans strax í fyrsta skaupinu eftir það .
" Ungur og atvinnulaus leikari fékk starfstilboð og tók því auðvitað .
Einhverjir höfðu nefnt við mig þennan möguleika , ég leit eiginlega á það sem djók fyrst en daginn eftir síðustu kosningar var hringt í mig og ég beðinn um að leika í útvarpsauglýsingu , " segir Hannes .
" Það fyrsta sem ég heyrði svo eftir að Sigmundur varð forsætisráðherra var : það verður nóg að gera hjá þér á næstunni .
Ég hef aldrei gefið mig út fyrir að vera eftirherma eða kómíker en þetta er skemmtilegt viðbót .
" Aðalbjörg Þóra hefur fengist við leiklist frá blautu barnsbeini og fetar í fótspor föður síns , Árna Péturs Guðjónssonar og bróður hans , Kjartans .
" Ég var alltaf að gera leikrit þegar ég var barn .
Það kom smá tímabil sem ég ætlaði að verða forseti Sameinuðu þjóðanna en annars var það bara leikhúsið .
Ég var í leikhópi í Kramhúsinu þegar ég var lítil , það var æðislegt og margir úr hópnum vinna að listum í dag .
Mér fannst ekkert eins skemmtilegt .
" Hannes segist líka hafa viljað verða leikari frá því hann var pínulítill en hann var þó í allt annarri stöðu en Aðalbjörg .
" Það var ekki mikil leiklist í kringum mig sem barn í Seljahverfi .
Engin leiklist í skólanum og ég fór mjög leynt með áhugann ; það var ekki fyrr en 12 eða 13 ára sem ég sótti námskeið úti í bæ og í menntaskóla fór ég á fullt í þetta .
Ég ætlaði mér í leiklist í Listaháskólanum og sótti um þegar ég útskrifaðist úr menntó .
" Svo skemmtilega vill til að Aðalbjörg og Hannes sóttu um á sama tíma , hún komst inn en hann ekki .
" Ég fór þá í bókmenntafræði í Háskóla Íslands , sótti aftur um í leiklist árið eftir en komst heldur ekki að , " segir hann .
" Var kominn í mastersnám í bókmenntafræðinni þegar ég ákvað að kýla á það einu sinni enn ; hafði þá leikið töluvert í Stúdentaleikhúsinu , og komst loks inn í skólann .
Það var árið 2005 , sama ár og Aðalbjörg útskrifaðist " Þau voru sem sagt aldrei saman í skólanum .
Aðalbjörg kynntist því bókmennafræðinema en ekki leikara .
" Við áttum sameiginlega vini og vorum stundum í sömu partíum .
Vinkona mín var skotin í honum og ég talaði oft um að Hannes þyrfti að ná sér í góða konu .
Þá hugsuðu strax einhverjir : já , þig , en enginn sagði það upphátt .
Ég frétti það ekki fyrr en seinna ! " Þau byrjuðu saman 2008 , síðasta vetur hans í skólanum en þá vann hún í Borgarleikhúsinu .
" Ég gerði mitt besta til að styðja ungan leiklistarnema ; gerði í því að hrósa honum .
" Hannes kann ekki almennilega að skýra leiklistaráhugann .
" Ég var ekki í því að setja upp leikrit sem barn en hafði samt alltaf áhuga á að komast í karakter og leika hlutverk í sögum .
Ég skrifaði smásögur og ljóð og tók upp stuttmyndir með félögunum en leiklistin var samt alltaf ofaná .
Ég veit ekki hvers vegna , en ég beið eftir því að fara í menntaskóla til að komast í leikfélag .
Systir mín hafði starfað aðeins í leikfélagi FB og mér fannst það rosalega spennandi .
" Hann lærði að lesa þriggja eða fjögurra ára og hefur síðan haft óslökkvandi áhuga á leiklist , bókmenntum , kvikmyndum og tónlist .
" Ég les mikið , horfi mikið á bíó og er forfallinn tónlistarlúði og alfræðibók um músík .
Ég er algjör menningarsuga og hef ekki haft áhuga á mörgu öðru en listum , nema Manchester United .
" Hannes segist horfa á leiki með þessu fræga enska fótboltaliði þegar möguleiki gefst .
" Ég er ekki forfallinn , veit ekki um leikmannaskipti í neðri deildunum eins og sumir en hef rosalega gaman af að horfa á fótbolta .
Það er fullkomin afþreying því maður getur algjörlega tapað sér án þess að þurfa beint að hugsa um það sem er um að vera .
Svo er líka gaman að hitta félagana og fá sér bjór ...
" Aðalheiður horfir ekki á fótbolta en henni þykir hins vegar mjög gaman að spila þá fallegu íþrótt .
" Ég spila hinsvegar blak .
Gerði það fyrst þegar ég var lítil , byrjaði aftur fyrir nokkrum árum og þegar ég flutti norður var ég ákveðin að finna mér lið , það er góð leið til að kynnast fullt af konum .
Í Reykjavík hitti maður mest leikara og annað listafólk en það er ofboðslega hollt og gott að umgangast alls konar annar fólk , heyra hvað það er að fást við og hvernig því gengur í vinnunni .
" Hún segir ofboðslega gaman í blakinu .
" Ég er svo heppin að vera í liði með konum sem eru fyrrverandi Íslandsmeistarar með KA og miklir töffarar .
Ég er nánast nýliði og læri mikið af þeim .
Það er skemmtilegra í boltanum en leikhúsinu að því leyti að það sjá allir hvenær er skorað .
Fólk klappar oft í leikhúsi en maður veit samt aldrei nákvæmlega hvað því finnst og gagnrýni er misjöfn .
Í blakinu fá menn hins vegar annað hvort stig eða ekki .
Einfalt ! " Leyndur draumur Parið tók sig upp og flutti úr höfuðborginni til Akureyrar sumarið 2012 .
" Ragnheiður [ Skúladóttir , þá verðandi listrænn stjórnandi LA og nú leikhússtjóri ] hafði samband við mig og spurði hvort ég gæti hugsað mér að fara norður og hvað ég héldi með Hannes .
Ragnheiður var deildarforseti leiklistardeildar Listaháskóla þegar ég var þar og ég hafði unnið með henni í sjálfstæðu verkefni .
Ragnheiður er einfaldlega þannig að ekki er hægt að segja nei við hana .
Ég sagði því auðvitað já ! " Hannes segist alltaf til í að stökkva á breytingar .
" Ragnheiður er framsýn og framsækin og hefur mjög gott og næmt auga fyrir leiklist , " segir hann og er afar sáttur .
Aðalbjörg segir þau hafa verið komin með nóg af Reykjavík í bili .
Bæði eiga rætur fyrir austan ; Hannes á Borgarfirði eystri , hún í Þingeyjarsýslum , m.a. á Melrakkasléttu og frænkur hennar búa í höfuðstað Norðurlands .
" Mér hefur alltaf þótt æðislegt að koma til Akureyrar en vildi reyndar oft halda fljótt áfram austur .
" Hannes botnar : " Ég átti mér alltaf leyndan draum um að flytja til Akureyrar .
Ég keppti hér í handbolta sem drengur og þótti alltaf svo gaman að koma .
Þegar ég fór í háskólanám velti ég fyrir mér að koma norður en þá voru ekki kenndar neinar greinar sem mig langaði til að læra svo ég fór í HÍ .
" Áður en þau fluttu norður höfðu bæði leikið í gestasýningum á Akureyri .
" Þetta er mikill menningarbær eins og Reykjavík en allt konsentreraðra og rólegra .
Það líkar mér vel .
Okkur líkar mjög vel að búa hérna , " segir hann .
" Við eigum æðislega vini hér sem eru útivistarfólk og við erum dugleg að ganga með þeim á sumrin , " bætir Aðalbjörg við , og svo man Hannes allt í einu eftir því að hann er nýbyrjaður í karlakór : " Hilmir [ Jensson leikari ] kom með þá hugmynd þegar hann flutti norður í sumar og við Þóroddur [ Ingvarsson tæknistjóri leikhússins ] fórum með honum .
Okkur var tekið tveimur höndum og þetta hefur verið hrikalega gaman .
Þarna stendur maður við hliðina á sýslumanninum og svínabóndanum ; það er góð leið til að komast inn í samfélagið að kynnast 50 karlmönnum á einu bretti .
" Þau bjuggu í miðbæ Reykjavíkur " og það er munur að koma út í mengun og læti við Hallgrímskirkju eða rólegheitin hér , " segir Aðalbjörg .
" Við bjuggum á Brekkunni í fyrravetur en erum nú í Innbænum og það er ótrúlega gott að vakna og sjá fjöllin .
Við erum enn að dásama birtuna í Vaðlaheiðinni ! " Svo skemmtilega vill til að húsið þeirra stendur framan við Nonnahús og styttan myndarlega af rithöfundinum fyrir utan dyrnar hjá þeim .
Þau heilsa honum því daglega og nú á annar norðanmaður hug þeirra allan ; skáldið Davíð Stefánsson frá Fagraskógi , höfundur Gullna hliðsins .
Verkið er hátíðarsýning LA í vetur , bæði í tilefni þess að 40 ár eru síðan félagið varð atvinnuleikhús og að 1. mars er hálf öld síðan skáldið lést .
Gullna hliðið er eitt þekktasta íslenska leikhúsverkið ; kerling má ekki til þess hugsa að nýlátinn eiginmaður hennar fari til helvítis , þótt hann hafi ekki beinlínis verið til fyrirmyndar ; nær sálu hans í skjóðu og arkar af stað með hana til himnaríkis .
Gamalt og sígilt , en ekki gamaldags , segja þau .
" Það er ekki algengt að allir spyrji fyrst , þegar fólk fréttir hvaða leikrit er á dagskrá : Hvað leikur þú ? Allir virðast þekkja söguna , " segir Aðalbjörg .
Verkið hefur oft verið sýnt á Íslandi , m.a. varð uppsetning LA árið 1970 mjög umdeild ; friðarmerkið á Gullna hliðinu – sem fór fyrir brjóstið á mörgum – og fleira í anda þeirra umbrotatíma .
Nú er ekki miklu breytt , textinn þó örlítið styttur til að þétta söguna , segja þau , en hópurinn sé trúr verkinu .
" Egill Heiðar [ Anton Pálsson leikstjóri ] hefur sterka og flotta sýn á verkið ; þetta er eitt uppáhaldsleikritið hans , Egill er búinn að pæla mikið , hann kom með ofboðslega skemmtilega leið að verkinu og hvernig það getur talað til okkar , nútímafólks , án þess að því sé kollvarpað , " segir Hannes .
Fyrirgefningin Aðalbjörg nefnir að mikið sé um grín í Gullna hliðinu en ekki síður alvöru .
" Þetta er ævintýri .
Hér takast á sterk öfl , Lykla-Pétur og óvinurinn , fjallað er um stórar og miklar hugmyndir um heiminn og þarna er að finna miklar erkitýpur .
" Þetta er íslenskur Dante , segja þau bæði nánast samtímis .
Og Hannes heldur áfram : " Dæmisaga um baráttuna milli góðs og ills .
Er hinum illa manni viðbjargandi ? Við sjáum bæði góðar og vondar hliðar á samfélaginu á leið kerlingar til himnaríkis ; margt gott getur verið í hinu illa og margt illt í hinu góða .
Við leggjum töluverða áherslu á fyrirgefninguna í verkinu ; er hægt að fyrirgefa hið ófyrirgefanlega ? Er hægt að fyrirgefa þessum manni ? Hversu vondur var hann í raun og veru ? " Verkið skrifaði Davíð á tímum sjálfstæðisbaráttunnar og Hannes bendir á að líta megi á kerlinguna sem tákn íslensku þjóðarinnar , fjallkonuna , sem reynir að koma karli sínum í gegnum ákveðið skráargat svo hann geti lifað sjálfstæður , " segir Hannes .
" Þegar kerling kemur manni sínum inn í himnaríki getur hún loks öðlast innri frið .
" Þau segja Davíð mjög gagnrýninn í verkinu .
" Mér finnst skrýtið að ekki skuli hafa orðið meiri læti þegar leikritið var frumsýnt .
Davíð gagnrýnir mjög guðdóminn þótt hann tali fallega um hann líka , " segir Aðalbjörg og Hannes bendi á að veröldin sé ekki eins svart-hvít og sumir haldi .
Himnaríki sé ekki algott og helvíti ekki alvont .
" Hárbeitt ádeila á guðdóminn , " bætir Hannes við .
" Á í raun nokkur séns á að komast inn í himnaríki ? Hverjar eru kröfurnar ? Margir fá ekki inngöngu vegna þess að þeir eiga það ekki skilið en svo er líka þarna fólk sem er á mjög gráu svæði og kemst ekki upp .
Davíð dregur upp gagnrýna mynd af himnaríki ; fólk talar um að því leiðist , sakni stormsins á Íslandi , bóndahjón segja yndislegt að vera þar en það hafi líka verið yndislegt heima á Íslandi .
" Bálvondur , alkóhólískur anarkisti Davíð var mjög klár , segir Aðalbjörg , og hafði mikið að segja .
Hann tekur þjóð sína fyrir , bætir hún við .
" Jón er hinn dæmigerði almúgamaður , orðhvatur og honum verður einhverra hluta vegna allt að falli , " segir Hannes .
" Ég er ekki viss um að Jóni líði sérstaklega vel í himnaríki ; hann þarf reyndar ekkert að vinna en hann var of mikill hugsjónamaður til að passa inn í hið þrönga bændasamfélag og er samur við sig .
Mér finnst ekki undarlegt þótt hann hafi verið bálvondur , alkóhólískur anarkisti .
En hann á samt rétt á frelsi ; honum er ekki alls varnað .
" Hannes hallast að því að Íslendingur ættu oftar að taka fram hin gömlu , klassísku verk og endurskoða fyrir okkar tíma .
" Slíkt endurmat á hefðinni , sem margar þjóðir eru duglegar að bjóða upp á í leikhúsi , skiptir okkur máli .
Það er rosalega gaman að fá að aðlaga svona gamalt verk að okkar tíma ; klassíkin er kölluð svo vegna þess að hún getur talað til fólks á öllum tímum .
" Eins og í öllum góðum ævintýrum er boðskapurinn og dæmisögurnar byggðar á því sem allir þekkja ; hver og einn kannast við persónur eins og ríkisbubbann , þjófinn , böðulinn , sýslumanninn , bóndann .
Fólk getur samsamað sig þessum persónum .
Þegar ríkisbubbinn og sýslumaðurinn falla niður til helvítis hlakkar í mörgum .
Minnir ef til vill á Ísland síðustu ára .
" Það er hægt að finna ýmsar tengingar við nútímann og þótt við sýnum þær ekki á sviðinu má segja að á æfingaferlinu höfum við vökvað okkur með ýmsu sem er ekki svo fjarri , " segir Aðalbjörg .
" Kerlingin er svo málsvari áhorfenda , við speglum okkur í henni og getum horft á okkur í samhengi við þessar erkitýpur og örlög þeirra , " segir Hannes .
" Eins og konan í verkinu segir : Við erum öll breysk , en stillum okkur misjafnlega vel , " bætir Aðalbjörg við .
" Það er góð setning , " segir Hannes .
