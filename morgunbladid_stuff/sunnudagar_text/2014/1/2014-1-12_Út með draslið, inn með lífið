Hér verður skapað .
Hér .
Og hér .
Guðmundur Ingi Þorvaldsson opnar hvert rýmið af öðru í Tjarnarbíói og sýnir mér inn .
Sumt af því myndi maður kalla kompur .
Í besta falli .
" Vilji einhver leika Hamlet hér inni gerir hann það , " segir Guðmundur og horfir inn í kústaskáp .
Einmitt .
Hinn nýráðni framkvæmdastjóri Tjarnarbíós er alls ekki að gera að gamni sínu .
Hann ætlar að fylla hvert einasta hólf hússins af spriklandi sköpun .
Bræða saman listgreinar og eiga í samtali við þjóðfélagið sem við búum í .
Í hans huga eru leikhús með sviði og sætum ágæt til síns brúks en fjarri því eina leiðin til að fremja leiklist .
Raunar forðast hann að nota orðið " leiklist " , talar þess í stað um " hinar lifandi listir " .
Þar á hann við leiklist , myndlist , tónlist , ritlist .
Hvaðeina .
Og ekki bara listir .
Hann vill fá fólk úr öllum mögulegum greinum inn í húsið , kraftlyftingamenn , járnsmiði , pípara og jafnvel blaðamenn .
Sköpunin þekkir engin takmörk .
Til þess að koma þessu í kring þarf að rýma til , losa um skrifstofuaðstöðu og geymslur .
" Út með draslið , inn með lífið , " eins og Guðmundur orðar það svo skemmtilega .
Þrátt fyrir þessa áherslubreytingu verður hinn eiginlegi sýningarsalur hússins áfram þungamiðja starfseminnar og eru að minnsta kosti tíu frumsýningar fyrirhugaðar á þessu ári .
Þá fá hátíðir eins og Lókal og RIFF áfram inni í húsinu .
Aukinn skilningur Menningarfélagið Tjarnarbíó hefur rekið húsið frá árinu 2010 en það er í fullri eigu Sjálfstæðu leikhúsanna .
Gunnar Ingi Gunnsteinsson var áður bæði framkvæmdastjóri Sjálfstæðu leikhúsanna og Tjarnarbíós en Guðmundur segir alltaf hafa staðið til að skipta þessu upp þegar fyrir lægi hvort grundvöllur væri fyrir rekstrinum .
Hann segir borgaryfirvöld lengi hafa sýnt rekstrinum áhuga en skilningur og vilji hafi aukist í tíð núverandi meirihluta .
Nefnir hann Besta flokkinn sérstaklega í því sambandi enda búi hann að mörgum listamönnum .
Borgin sýndi í vikunni viljann í verki þegar undirritaður var samstarfssamningur til þriggja ára sem tryggir Tjarnarbíói tíu milljónir króna í rekstrarfé á ári .
Nokkuð sem Guðmundur segir skipta sköpum fyrir starfsemina .
Í samningnum er gert ráð fyrir því að Tjarnarbíó þjónusti fjóra til sex leikhópa á ári .
Guðmundur mun velja verkefnin ásamt þriggja manna stjórn Tjarnarbíós .
Hefur þar jafnt vægi á við hina .
Guðmundur er leikari að mennt .
Brautskráðist frá Leiklistarskóla Íslands árið 1998 og lauk síðan framhaldsprófi í gjörningalist og leikstjórn frá Goldsmiths University í Lundúnum árið 2009 .
Eftir það varð hann " heimalningur " við jaðarleikhúsið Shunt sem vakið hefur mikla athygli fyrir sköpunarstarf sitt og framúrstefnulegar sýningar á liðnum misserum og var undir lestarstöðinni London Bridge .
Tíu manns réðu þar ríkjum og skiptust á að stjórna ferðinni .
" Í hverri viku varð til nýr ævintýraheimur , " segir Guðmundur sem lék í tveimur sýningum .
Árs bið er eftir því að komast að hjá Shunt og starfsemin heillaði Guðmund upp úr skónum .
Þar mátti allt og allt var gert .
Þegar Guðmundur flutti heim ásamt eiginkonu sinni , Heiðu Aðalsteinsdóttur , árið 2010 – " við urðum ólétt " – vissi hann strax að hann langaði að gera eitthvað í þessa veru .
" Ég byrjaði strax að kynna hugmyndina , meðal annars fyrir Gunnari Inga Gunnsteinssyni hérna í Tjarnarbíói og Signýju Pálsdóttur hjá Reykjavíkurborg .
Ég sá strax möguleikana í þessu húsi .
Þau sýndu hugmyndinni áhuga en á þeim tíma var enginn skýr rekstrargrundvöllur í húsinu .
Leigan var of há , hávaðavandamál óleyst og fleira , " segir hann .
Þá brá Guðmundur á það ráð að stofna Vinnsluna ásamt fleira fólki og þaðan lá leiðin í leikhúsið og menningarmiðstöðina Norðurpólinn , þar sem hópnum var tekið opnum örmum .
Hvert er próduktið ? Hann segir listheiminn hafa skilið misvel hvað þau voru að fara .
" Unga fólkið fattaði þetta margt hvert en ekki þeir sem ráða .
Hvert er próduktið ? var ég iðulega spurður .
Hér er fólk vant því að búa til leiksýningu með ákveðnum hætti .
Æfa í sex vikur , frumsýna síðan og annað hvort gleðjast yfir velgengninni eða tala aldrei um sýninguna aftur gangi hún illa .
Í Shunt kynntist ég allt öðrum vinnubrögðum .
Þar er æfingaferlið óhefðbundið og sýning ekki sýnd fyrr en hún er tilbúin .
Þetta þekktist ekki hér á landi , nema helst í Kling & Bang meðan það var í Brautarholti .
Úr þeim sverði spratt Ragnar Kjartansson meðal annarra .
Holdgervingur þeirrar hugmyndar sem ég er að tala fyrir .
" Norðurpólnum var lokað síðastliðið vor eins og við hafði verið búist vegna framkvæmda á staðnum .
Skömmu síðar var starf framkvæmdastjóra Tjarnarbíós auglýst laust til umsóknar og lét Guðmundur ekki segja sér það tvisvar .
Sótti um og var ráðinn .
" Satt best að segja kom það mér á óvart .
Ég hafði kynnt þessa hugmynd mína svo oft að ég var eiginlega hættur að reikna með því að hún fengi hljómgrunn .
En sem betur fer gerðist það .
" Fleira fólk kemur með Guðmundi frá Norðurpólnum .
Þannig er Arnar Ingvarsson , leikhússtjóri Norðurpólsins , nýr tæknistjóri Tjarnarbíós .
Margt hafði breyst frá því Guðmundur viðraði hugmyndir sínar fyrst í Tjarnarbíói 2010 .
Munaði þar mest um öruggt rekstrarfé og að hávaðavandamálið er úr sögunni .
Hljóðmengun frá húsinu á ekki lengur að gera nágrönnunum gramt í geði .
Starfsemin verður leigulaust í húsnæðinu , alltént fyrst um sinn , en stefnt er að því að Tjarnarbíó verði orðið sjálfbært innan tíu ára .
Undanfarna tvo vetur hefur Guðmundur lagt stund á MBA-nám við Háskólann í Reykjavík sem hann segir styrkja sig til muna í starfi af þessu tagi .
" Eftir á að hyggja er ég feginn að þessi draumur skyldi ekki verða að veruleika strax 2010 .
Ég er mun betur í stakk búinn að takast á við þetta núna .
" Samhliða listsköpuninni hyggst Guðmundur opna kaffihús í Tjarnarbíói , vonandi strax í mars næstkomandi , í því augnamiði að hleypa ennþá meira lífi í húsið .
Veitingastjórar verða Sólveig Johnsen og Starri Hauksson .
" Húsið þarf að vera sýnilegra og þetta er liður í því .
Fólk kemur inn til að fá sér kaffi en vonandi vaknar áhugi á annarri starfsemi í leiðinni .
" Beint samtal verður þarna á milli en eina kvöðin á hópunum sem fá inni í Tjarnarbíói verður að kynna verkefni sín reglulega á kaffihúsinu .
Þá segir Guðmundur æskilegt að listafólkið skapi bæði á íslensku og ensku .
Tilgangurinn er tvíþættur .
Annars vegar að laða erlenda ferðamenn að húsinu og hins vegar að skapa svigrúm fyrir útflutning á íslenskri list .
" Það er synd að henda milljónum króna í verkefni og sýna þau svo bara tíu sinnum á Íslandi .
Möguleikarnir eru miklu meiri , " segir hann .
Tilraunir og mistök Guðmundur segir hlutverk Tjarnarbíós alls ekki að keppa við stóru leikhúsin , heldur bæta við leikhúsflóruna .
Listaflóruna .
" Tjarnarbíó á að vera samastaður fyrir fólk til að skapa og eiga í samskiptum , listafólk og aðra .
Allir sem hafa áhuga á að skapa eru velkomnir .
Ekki bara til að sjá heldur líka til að taka þátt .
Hér á fólk að gera tilraunir og að vera óhrætt við að gera mistök .
Við lærum alltaf mest af mistökunum .
" Guðmundur segir leikhúsgesti alltaf vera að eldast og vinna verði gegn þeirri þróun og setja upp sýningar í þeim tilgangi .
" Gott dæmi um þetta er leikhús í Álaborg .
Það auglýsti eftir Faust meðal almennings , það er að segja týpunni og fékk fjöldann allan af reiðum , miðaldra mönnum sem léku svo sjálfa sig á sviðinu .
Fullt var út úr dyrum .
Þetta kallar maður að hugsa hinar lifandi listir upp á nýtt .
" Hann leggur áherslu á að allt starf fari fram fyrir opnum tjöldum og hvetur listafólkið til að eiga samtal við samfélag sitt .
" Listamenn eiga að vera óhræddir við að bjóða gestum að fylgjast með sköpunarvinnu sinni , fá álit og athugasemdir .
Það er útbreiddur misskilningur að enginn megi berja listaverk augum fyrr en það er tilbúið .
Sé þetta gert á réttum forsendum getur það bara verið til bóta .
" Guðmundur hlakkar til nýrra áskorana í Tjarnarbíói , augljóslega sé þörf fyrir fjöllistahús af þessu tagi .
En þýðir hið nýja hlutverk að hann sé hættur að leika og leikstýra sjálfur ? " Nei , alls ekki , " svarar hann .
" Ég er í 75% starfi hér og mun finna mér tíma til að skapa .
Öðruvísi kæmist ég ekki af .
" 