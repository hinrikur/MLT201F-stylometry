Djöflahornin hafa gengið í endurnýjun lífdaga hér á landi með ógnarvinsældum víkingamálmbandsins Skálmaldar .
Táknið hefur verið samofið málmmúsík í meira en þrjá áratugi og tengst rokktónlist ennþá lengur .
En hver er merkingin ? Að tilbiðja djöfulinn eða halda honum í skefjum ? Orri Páll Ormarsson orri@mbl.is Það var kostulegt að sitja í Eldborg fyrir skemmstu og fylgjast með listafólkinu veifa djöflahornunum í gríð og erg framan í tónleikagesti .
Ekki aðeins málmhausunum í Skálmöld , heldur líka séntilmenninu Bernharði Wilkinson hljómsveitarstjóra , Sigrúnu Eðvaldsdóttur konsertmeistara og Karlakór Reykjavíkur eins og hann lagði sig .
Þetta gamla tákn sem lengi hefur átt samleið með málmmúsík er greinilega ekki úr sér gengið .
Djöflahorn eru búin til með því að halda vísifingri og litla fingri uppi en öðrum fingrum niðri .
Stundum er bendingin líka kölluð " geitarhorn " .
Táknið hefur lengi fylgt menningarsvæðinu við Miðjarðarhaf , ekki síst Ítalíu .
Þar kallast það " handahorn " , ellegar mano cornuto .
Tilgangurinn getur bæði verið að lýsa yfir stuðningi við myrkraöflin og að verjast þeim .
Þá eru fingurnir iðulega látnir vísa upp .
Séu þeir látnir vísa niður er merkingin allt önnur , einkum þegar hjátrúarfullt fólk á í hlut , það er að verja sig fyrir ógæfu .
Líkt og að klappa á við , eins og við þekkjum betur hér við nyrstu voga .
Gripið um hreðjar Frægt var þegar Giovanni Leone , sem var forsætisráðherra Ítalíu í tvígang á sjöunda áratugnum , heilsaði fólki á götum Napólí-borgar með hægri hendi meðan kólerufaraldur stóð yfir en myndaði um leið hornin með vinstri hendi fyrir aftan bak .
Þessu tóku ljósmyndarar , sem fylgdu honum hvert fótmál , eftir og vakti málið mikla athygli vegna djöflatengingarinnar .
En aumingja Leone var auðvitað bara að verja sig fyrir skaðvaldinum .
Eða taldi sig alltént vera að gera það .
Sitthvað fleira telja hjátrúarfullir Ítalir virka þegar vá er fyrir dyrum , svo sem að snerta járn eða snerta á sér nefið .
Þegar mikið liggur við grípa sumir karlmenn þar um slóðir líka þéttingsfast um hreðjar sér .
Það þykir ýmsum óheflað .
Í Suður-Evrópu og Suður-Ameríku hefur bendingin enn aðra merkingu sé hendinni sveiflað fram og aftur .
Þá er verið að gefa til kynna að einhver hafi verið kokkálaður .
Fyrir góðum áratug náðist ljósmynd af Silvio Berlusconi , fyrrverandi forsætisráðherra Ítalíu , þar sem hann gerði þetta ítrekað fyrir aftan spænska utanríkisráðherrann .
Spurður hvað hann hefði verið að fara svaraði Berlusconi : " Ég var bara að gera að gamni mínu .
" Ekki er vitað fyrir víst hvaðan djöflahornin koma en bendingin líkist mjög gamalli bendingu úr búddisma og hindúisma , karana mudrã .
Eini munurinn er sá að þumallinn er ekki krepptur .
Tilgangur karana mudrã er að hrinda frá púkum og djöflum .
Dulspeki og djöfladaður Það var kona sem notaði djöflahornin fyrst í tónlist , Jinx Dawson , söngkona sýrurokksveitarinnar Coven .
Sveitin var stofnuð seint á sjöunda áratugnum og hóf Jinx iðulega og lauk tónleikum með því að veifa hornunum framan í gesti .
Á fyrstu breiðskífu Coven , Witchcraft Destroys Minds & Reaps Souls , sem kom út 1969 , eru sveitarmeðlimir svo með hornin á lofti , bæði á bakhliðinni og inni í opnu albúmsins .
Blóta þar kölska af móð ásamt fríðu föruneyti .
Inni í opnunni er altarið nakin kona , mögulega Jinx sjálf .
Mögulega ekki .
Jinx var mikil áhugamanneskja um dulspeki og sveitin daðraði við djöfsa .
Nægir þar að nefna lagaheiti , svo sem The White Witch of Rose Hall , For Unlawful Carnal Knowledge , Dignitaries of Hell og Satanic Mass .
" Við höfðum áhuga á satanisma á þessum tíma , " sagði hún síðar .
" Þegar maður er ungur leitar maður svara og flestir sveitarmeðlimir voru að blaða í sömu skræðunum .
Við stúderuðum þetta , iðkuðum þetta .
" Jinx merkir óheillakráka og ætla mætti að ung kona með þessi áhugamál hefði tekið sér nafnið .
Svo er ekki .
Hún var skírð Jinx .
Fæðingin var erfið , tvíburi Jinx var látinn í móðurkviði og læknirinn þurfti að taka á honum stóra sínum til að bjarga lífi hennar .
Að launum skírði móðirin barnið í höfuðið á lækninum , dr. Jinks .
Witchcraft Destroys Minds & Reaps Souls mæltist ágætlega fyrir til að byrja með en babb kom í bátinn þegar útgefandinn , Mercury , innkallaði upplagið eftir að Coven var spyrt við Charles Manson og voðaverk gengis hans í grein í tímaritinu Esquire .
Enginn grundvöllur var fyrir þeim ásökunum .
Coven átti erfitt uppdráttar eftir þetta og eftir tvær plötur til viðbótar hvarf sveitin af sjónarsviðinu .
Henni er þó ennþá hampað , ekki endilega vegna tónlistarinnar , heldur ímyndarinnar .
Coven og Jinx Dawson eru oft talin marka upphafið að goþ- og dómsdagsrokki .
Hefur sveitin cult-stöðu í þeim kreðsum .
Coven er þó einkum minnst fyrir að hafa tekið djöflahornin í notkun í tónlist .
Horn Lennons Fleiri hljómsveitir en Coven sýndu djöflahornin á þessum árum .
Þannig eru til ljósmyndir af John Lennon , sem þekktari er fyrir áhuga sinn á friði og fegurð , með þau á lofti seint á sjöunda áratugnum .
Á teikningunni framan á Bítlaplötunni Yellow Submarine , sem gefin var út 1969 , er Lennon einmitt með hornin hátt á lofti – yfir höfðinu á Paul McCartney .
Þótti áhugamönnum um samsæriskenningar það skýrt merki um það að McCartney væri allur .
En sú saga gekk fjöllunum hærra á þeim tíma .
Aðrir héldu því fram að teiknaranum hefði orðið á í messunni .
Hann hefði ætlað að teikna fingratáknið fyrir " ég elska þig ! " en það er keimlíkt djöflahornunum .
Þumallinn bætist bara við .
Hver veit .
Ljóst má þó vera að boðskapur og ímynd Bítlanna stóð nær ást en þjónkun við kölska .
Annar Breti , Geezer Butler , bassaleikari " móður " allra þungarokkssveita , Black Sabbath , átti það einnig til að lyfta djöflahornunum í góðu tómi á árunum í kringum 1970 .
Táknið festist eigi að síður ekki við málminn – ekki strax .
Nokkur tengsl eru milli Coven og Black Sabbath en bassaleikari fyrrnefndu sveitarinnar hét einmitt Oz Osborne .
Alls ekki má rugla honum saman við hinn eina sanna Ozzy Osbourne , söngvara Black Sabbath .
Þá heitir upphafslagið á Witchcraft Destroys Minds & Reaps Souls einmitt Black Sabbath .
Á þessum tíma var Black Sabbath meira að segja stundum kölluð " svar Breta við Coven " .
Mjög kómískt í dag .
Eftir þetta hurfu hornin úr umferð um skeið .
Alltént á tónlistarsviðinu .
Varð næst vart á plötualbúmi glysrokkaranna í Kiss , Love Gun , árið 1977 .
Í boði bassaleikarans tungulipra , Gene Simmons .
Hann hefur notað táknið annað veifið gegnum árin .
Sumir segja í virðingarskyni við teiknimyndafígúruna Doctor Strange en sú ágæta fígúra myndar gjarnan líkt tákn þegar hún fremur galdra .
Aðrir halda því fram að um afbökun á ástartákninu sé að ræða .
Simmons hafi átt það til að heilsa kvenkyns aðdáendum sínum með þessum hætti á tónleikum en þar sem þumallinn hafi verið í hvarfi bak við bassahálsinn hafi litið út fyrir að hann væri að sveifla hornunum .
Djöflahornin festu sig ekki í sessi í málmheimum fyrr en tveimur árum síðar .
Söngvarinn sálugi Ronnie James Dio ber alla ábyrgð á því .
Hann hafði þá sagt skilið við Rainbow og gengið til liðs við Black Sabbath , þar sem Dio fékk það erfiða hlutverk að leysa Ozzy Osbourne af hólmi .
Osbourne var sprækur sviðsmaður og tengdi gjarnan við tónleikagesti með því að veifa sigur- og / eða friðartákninu framan í þá , það er mynda bókstafinn V með vísifingri og löngutöng .
Dio vildi ekki vera minni maður en í stað þess að apa beint eftir Osbourne valdi hann sér annað tákn – djöflahornin .
Það var ekki vegna dálætis Dios á myrkrahöfðingjanum , heldur þvert á móti .
Þegar hann var barn hafði amma hans , sem var af ítölskum ættum , kennt honum að mynda táknið með fingrunum .
Ekki til að ákalla kölska heldur til að halda honum í skefjum .
Það er gamall og góður siður á Ítalíu og víðar við Miðjarðarhafið .
Nánar tiltekið er hornunum ætlað að bægja frá " hinu illa auga " sem getur valdið fólki þjáningu eða ógæfu .
Malocchio kallast " hið illa auga " á ítölsku og af því orði er nafnið sem táknið varð snemma þekkt undir í málmheimum dregið , " maloik " .
" Ég var í Sabbath á þessum tíma og táknið endurspeglaði mjög vel það sem bandið stóð fyrir , " sagði Dio í samtali við vefsíðuna MetalRules.com árið 2001 .
" Þetta er bara tákn en því fylgir særingaþula og ákveðið viðhorf sem hæfði Sabbath mjög vel .
Þess vegna byrjaði ég að nota það .
Síðan breiddist það út eins og eldur í sinu .
" Lengi vel voru djöflahornin bundin málmi en í seinni tíð hafa fulltrúar mýkri tónlistar líka gert þau að sínum .
Má þar nefna poppdrottningarnar Britney Spears og Miley Cyrus .
Þetta þótti Ronnie James Dio gengisfella bendinguna og gekk svo langt í téðu viðtali við MetalRules.com að hún hefði misst merkingu sína eftir að gestir á tónleikum Spears sáust með hana hátt á lofti .
Dee Snider , hinn skeleggi og orðheppni leiðtogi glysrokksveitarinnar Twisted Sister , gerir þetta einnig að umtalsefni í grein sem hann ritaði fyrir fáeinum misserum á vefsíðuna nme.com undir yfirskriftinni : " Málmhausar þessa heims – tími til kominn að endurheimta hornin .
" " Allt í einu eru allir farnir að nota hornin okkar .
Popparar , kántrífólk , strákabönd , hipphopparar , djassgeggjarar .
Ég sá meira að segja mynd af Miley Cyrus með hornin á lofti .
Hvað er eiginlega á seyði ? " spyr Snider .
Hann segir þetta skýlaust brot á heiðursmannasamkomulagi milli ólíkra greina tónlistar .
" Þið djöflist ekki í okkar drasli og við djöflumst ekki í ykkar .
" Hann kann að koma orðum að þessu , Sniderinn .
Fatabúðir og á flugvellir Hann nefnir þrjú dæmi úr hversdagslífinu máli sínu til stuðnings .
Einu sinni sem oftar var hann staddur í fatabúð þegar viðskiptavinur bað afgreiðslustúlkuna um tilteknar buxur .
Um leið og stúlkan tók buxurnar úr hillunni veifaði hún hornunum .
Enginn málmur í því .
Þá var Snider staddur í kjörbúð .
Miðaldra maður lenti þar í basli við sjálfsafgreiðslukassann en náði um síðir vopnum sínum .
Og hornin fóru á loft .
Enginn málmur í því .
Loks var Snider staddur á flugvelli að bíða eftir frúnni , sem hafði brugðið sér á bíóið .
Vippaði sér þá ekki fimm ára snáði út af snyrtingunni .
" Hvernig gekk , Jimmy ? " galaði kona sem stóð þar álengdar .
Hvað gerði snáðinn þá ? Setti upp hornin .
Enginn málmur í því .
Það þótti Snider á hinn bóginn hálfu verra að móðir svaraði í sömu mynt .
" Eitthvað kolrangt við það .
" " Það sem einu sinni var einkatákn málmhausa þessa heims , tákn um samstöðu og uppreisn , er nú orðið að hverju öðru hversdagslegu tákni , þar sem ómerkilegustu hlutum er fagnað , " segir Snider .
" Þetta er rangt .
Það er tími til kominn að við – málmurinn sem samfélag – endurheimtum hornin okkar .
Við þurfum að spyrna við fæti og taka það sem okkur ber .
Finnum sökudólgana og lesum þeim pistilinn : Þið trampið ekki á helgri jörð ! " Heyr , heyr ! 