Hjartalæknirinn Skúli Gunnlaugsson býr og starfar í Bandaríkjunum .
Hann er einn sextíu sérfræðilækna sem eiga og reka spítala í Huntington í Vestur-Virginíu , sem er sannkallað hátæknisjúkrahús .
Enda þótt hann búi vestanhafs hefur Skúli sterk tengsl við Ísland , er mikill áhugamaður um íslenska list og ötull listaverkasafnari en hefur einnig sterkar skoðanir á íslensku heilbrigðiskerfi .
Andri Karl Elínars .
Ásgeirsson andri@mbl.is Þrátt fyrir að búa í Bandaríkjunum er Skúli ávallt með annan fótinn á Íslandi .
Hér búa börn hans þrjú og mestur hluti fjölskyldunnar .
Sjálfur á hann hús í Garðabæ sem hann býr í þegar hann er hér á landi , en að jafnaði sækir Skúli landið heim á þriggja mánaða fresti .
Foreldrar Skúla búa í Laugarási í Biskupstungum þar sem hann ólst upp .
Skúli gekk í Menntaskólann að Laugarvatni frá 1984 til 1988 , þaðan fór hann í læknadeild Háskóla Íslands og lauk námi 1994 .
Hann starfaði í fjögur ár á Landspítalanum sem aðstoðarlæknir en á þeim tíma beið hann einnig eftir að þáverandi eiginkona sín kláraði læknisfræðina .
" Ég og við bæði höfðum alltaf haft áhuga á að fara í framhaldsnám til Bandaríkjanna .
Flestir fara til Skandinavíu eða Evrópu en ég vildi fara í allt annað umhverfi en ég var alinn upp í .
" Saman fóru þau hjónin til Madison í Wisconsin-ríki þar sem Skúli lærði lyflækningar .
Þar voru þau í þrjú ár og eftir það fluttu þau til Iowa þar sem Skúli fór í framhaldsnám í hjartalækningumn og síðar frekari sérhæfingu í því sem kalla má blásningafræði ( e. interventional cardiology ) .
Fjórum árum síðar , eða árið 2005 , höfðu þau bæði lokið námi .
" Árið 2005 urðu vatnaskil því við þurftum að taka ákvörðun um hvað við áttum að gera .
Við áttum tvö börn á þessum tíma og það var enga vinnu fyrir mig að hafa í minni sérgrein á Íslandi .
Þannig að við ákváðum að vera áfram úti og enduðum í Huntington í Vestur-Virginíu .
Þar sá ég framsækið tækifæri sem ég taldi henta mér og hef verið þar síðan .
" Sjálfur með 10 þúsund sjúklinga Huntington Internal Medicine Group , HIMG , er það sem kalla má dagspítala ( e. Medical Home of Multispecialties ) .
Þegar Skúli kom var þetta viðskiptamódel að komast á koppinn vestra og í dag eru það um sextíu sérfræðilæknar sem eiga og reka stofnunina , þar á meðal Skúli .
Á dagspítalanum eru sérfræðilæknar úr öllum áttum og samskipti þeirra eins greið og hægt er .
Það auðveldi alla vinnu og auki afköstin mikið , en um leið er strangt eftirlit með gæðum þjónustunnar .
Sjálfur er Skúli með um 10 þúsund sjúklinga , sífellt meiri tími hans fer þó í stjórnun fyrirtækisins en fyrir utan eigendur spítalans eru um þrjú hundruð starfsmenn .
" Þarna vinna allir náið saman og finna má nánast lækni í öllum undirgreinum læknisfræðinnar .
Þannig að sjúklingar fá þarna alhliða og þægilega þjónustu , það sem kallað er hér vestra " one stop shop " .
Ég var vanur að vinna undir miklu álagi sem krakki þar sem ég var tíu sumur í sveit hjá Sveini Skúlasyni , föðurbróður mínum , í Bræðratungu .
Þetta var eitt stærsta bú á landinu og það var frábær skóli og þar lærði maður svo sannarlega að taka til hendinni .
" Eitt af því sem Skúli nefnir er tækjakostur HIMG .
Þar eru öll nýjustu tæki og tækni sem þarf .
Hann segir að það sé ekki síst vegna þess að HIMG kaupi ekki tækin heldur fái þau á kaupleigu og síðan eru þau endurnýjuð nánast um leið og eitthvað nýtt kemur á markað .
Raunar tekur Skúli fram að HIMG hafi verið nokkuð á undan sinni samtíð í bandarísku heilbrigðiskerfi .
" Mikil umskipti eiga sér nú stað í tengslum við " Obamacare " og hefur okkar fyrirtæki verið til fyrirmyndar um öll Bandaríkin þar sem fjármunir nýtast miklu betur með samþjöppun þjónustu og samhæfðri sjúkraskrá .
Þetta sem stjórn Obama hefur verið að breyta vorum við þá þegar komin með .
Allt sem við gerum er skráð á tölvutæku formi og hægt að samkeyra við árangur og hið opinbera veit hvað við erum að gera .
Fyrir vikið vorum við komin með mikið forskot á flesta og vorum í stakk búin að takast á við regluverkið sem mörgum annars staðar hefur reynst fjötur um fót .
" Rífa sig upp með rótum Bandarískar heilbrigðisstofnanir eru þó ekki þær einu sem leita til Skúla og HIMG vegna þess árangurs sem þar hefur náðst .
Á árinu 2012 leituðu til Skúla þrír íslenskir læknar sem eiga það sameiginlegt að hafa lært í Bandaríkjunum á svipuðum tíma og hann .
Þeir fluttu til Íslands eftir námið og hafa unnið síðan á Íslandi .
" Þeir voru búnir að vinna á Íslandi í tæp tíu ár og sáu einfaldlega ekki fram á betri tíð lengur .
Þeir höfðu samband við mig varðandi það að koma í heimsókn og voru eiginlega búnir að ákveða það fyrir viðtalið að þeir vildu flytja út .
Tveir eru við störf nú þegar og sá þriðji kemur til starfa í maí .
" Starfs- og dvalarleyfi í Bandaríkjunum kemur ekki af sjálfu sér fyrir Íslendinga .
Skúli sjálfur var svo heppinn vinna í happdrætti um græna kortið áður en hann hóf nám vestanhafs þannig að hann þurfti engar áhyggjur að hafa , og varð síðan bandarískur ríkisborgari árið 2007 .
En fyrir íslensku læknana þrjá þurfti HIMG að leggja mikið undir og ábyrgjast leyfi til þess að starfsleyfi fengist .
Skúli segir að læknarnir þrír séu engir fjaðurvigtarmenn ; langmenntaðir sérfræðingar í meltingarsjúkdómum , lungna- og gjörgæslulækningum og hjartalækningum .
Allir hafa þeir unnið við góðan orðstír hér á Íslandi frá því þeir komu úr námi .
" Þetta eru menn sem hafa verið mjög duglegir og drógu ansi þungt hlass þar sem þeir störfuðu .
Menn með mikinn metnað og sterkan vilja að standa sig vel .
Þeir vita hvernig hlutirnir eru gerðir í Bandaríkjunum og sáu að þeir fengu ekki notið sín á Íslandi .
" Læknisfræði er alþjóðleg menntun og engum Íslending dylst að heilbrigðiskerfið á Íslandi á undir högg að sækja .
Margoft hefur verið greint frá því að læknar í útlöndum vilji ekki snúa heim eftir nám og Ísland horfist í augu við , í fyrsta skipti í langan tíma , að læknarnir setjast flestir að þar sem þeir fóru í framhaldsnám .
Þetta er í raun alveg nýtt .
Þá drýgja margir læknar á Íslandi tekjur sínar með því að vinna samhliða í öðrum löndum .
Skúli segir þriðja hópinn vera að skjóta upp kollinum .
Sá hafði skotið rótum á Íslandi eftir nám , starfað þar í einhver ár en er að gefast upp .
" Þeir eru núna að rífa sig upp með rótum og taka fjölskylduna með .
Það er meiriháttar ákvörðun að flytja með alla fjölskylduna til annars lands , hvað þá heimsálfu , en þetta fólk lætur sig hafa það .
Þetta hefur aldrei gerst í stórum stíl áður .
Ef þetta heldur áfram þá fjarar undan íslenska heilbrigðiskerfinu .
Það er alveg ljóst .
" Enn eitt dæmið um atgervisflóttann , bara á síðustu vikum , er að einn af burðarásum í krabbameinslæknunum á Íslandi , kona á besta aldri , hefur ráðið sig til starfa vestur um haf .
Að sögn ríkir hremmingarástand á krabbameinsdeildinni vegna skorts á læknum .
Erum að tapa þessari samkeppni Þrátt fyrir að hafa búið í Bandaríkjunum í sautján ár er hugur Skúla ávallt á heimaslóðum .
Hann starfaði í fjögur ár sem aðstoðarlæknir á Landspítalanum , á hérna utan fjölskyldu fjölmarga vini og kunningja í læknastéttinni og lítur inn á sjúkrahúsinu í hverri heimsókn til landsins .
Margt hefur breyst og hefur hann miklar áhyggjur af kennslu læknanema og unglækna .
Hann minnist þess þegar hann útskrifaðist úr læknadeild Háskóla Íslands og hóf störf sem aðstoðarlæknir .
" Þá lærði ég gífurlega mikið .
Þarna voru frábærir kennarar , séstaklega í lyf- , skurð- og gjörgæslulækningum .
Það var geysilega gaman að vinna þarna og maður kom virkilega vel undirbúinn undir framhaldsnám .
Þá voru teymi sérfræðilæknis , reynds aðstoðarlæknis og aðstoðarlæknis .
Sumir af bestu kennurum sem ég hef unnið með störfuðu þarna .
En nú er svo komið að þessi keðja er brostin .
Það er orðið svo fáliðað , sérfræðilæknarnir standa nú í mörgum tilvikum einir eftir hlaupandi eins og útspýtt hundskinn að redda hinu og þessu , pappírsvinnu og fleiri slíkum erindum þar sem þekking þeirra nýtist illa .
Þarna ættu unglæknarnir að vera , að læra af sér reynslumeiri læknum .
Svo er ekki lengur og þetta er ein birtingarmynd hnignunar kerfisins .
" Skúli segir að flaggskip íslenskrar heilbrigðisþjónustu , Landspítalinn , sé í hættu .
Hann minnist þess þegar það voru þrjú sjúkrahús í Reykjavík og þegar ákveðið var að sameina þau .
" Það voru hérna þrír spítalar ; Landakot , Borgarspítalinn og Landspítalinn sem voru sameinaðir .
Hugmyndin var góð að mörgu leyti en framfylgd sameiningarinnar ekki að sama skapi .
Þá var sagt af nokkrum þótta að ekki þyrfti samkeppni innanlands því að við værum í samkeppni við alþjóðlega spítala .
Það má með nokkrum rétti halda því fram að við séum að tapa þessari samkeppni og sumir segja að þjónustan hafi versnað .
" Beðinn um að skýra hvað hann eigi við með að hugmyndin hafi verið góð en henni ekki fylgt eftir segir Skúli : " Það liggur í augum uppi að bráðaspítalinn er enn á tveimur stöðum .
Þó svo að læknar geti verið á tveimur stöðum getur hjúkrunarfólk það ekki og það er galið að vera að flytja fárveika sjúklinga milli þessara staða og gífurlegt óhagræði .
Það mistókst eða var látið undir höfuð leggjast að byggja upp einn meðferðarkjarna .
Yfirstjórnin var sameinuð en ekki meðferðarkjarninn .
Þetta hef ég hvergi séð annars staðar og þetta er allt of kostnaðarsamt .
Þetta módel virkar bara ekki .
Síðan er heilsugæslunni að mestu miðstýrt af ríkinu og afköstin þar ekki til eftirbreytni .
Þetta lagast ekki fyrr en læknarnir sjálfir fá að taka þátt í rekstri heilsugæslustöðvanna með samning við ríkið eða í samkeppni við það .
Þetta er gert í nágrannalöndunum .
Þetta myndi auka afköstin , bæta þjónustana , létta á spítölunum og þegar upp er staðið spara fjármuni .
Um leið þarf að auka áherslu á eftirlit landlæknis með þessu .
Einkarekstur án einkavæðingar virkar mjög vel svo lengi sem eftirlitið er öflugt .
Mér finnst umræðan um þessi mál heima oft vera út og suður og ekki til þess fallin að þetta ófremdarástand lagist á næstunni .
" Markaðslögmálin ekki látin gilda Fréttir af biluðum tækjum og óánægju starfsfólks Landspítalans hafa vitaskuld ekki farið framhjá Skúla .
Nú er endurnýjun hafin og var raun óumflýjanleg því að þessi tæki voru ónýt og spítalinn var þannig á leið fram af hengifluginu .
" En þrátt fyrir að skipt verði um tæki á spítalanum þá eru það launamálin sem standa óleyst .
Markaðslögmálin eru ekki látin gilda .
Hvers vegna ætti læknir með eftirsóknarverða , alþjóðlega sérþekkingu í einstakri grein að starfa á Landspítalanum þar sem hann fær margfalt lægri laun en hann fengi annars staðar ? Vissulega eru margir sem leggja mikið á sig til að vera á heimaslóðum en hér ber einfaldlega allt of mikið í milli og mönnum fallast hendur og gefast upp .
Ef það stendur til að halda í hæft fólk og halda uppi þjónustustigi á heimsmælikvarða þá verður að greiða því laun í samræmi við það .
Landspítalinn er mjög illa í stakk búinn að takast á við þetta vandamál þar sem allir læknar verða meira eða minna , lögum samkvæmt , að vera á sömu launum .
Þetta er auðvitað mjög viðkvæmt mál en ég held að spítalinn verði að geta samið sérstaklega við vissa hópa .
Vandamálið verður þó ekki leyst nema að spítalanum verði breytt í opinbert hlutafélag .
Þetta snýst um framboð og eftispurn .
Ég hef mjög miklar áhyggjur af því hvar við munum standa eftir 3 til 5 ár .
Það þarf pólitíska samstöðu um að hækka laun sumra sérfræðinga og líka þeirra sem standa sig framúrskarandi vel í kennslu .
Við erum að tala um að minnsta kosti 50-100% hækkun .
" Tengist Íslandi gegnum myndlist Eins og glöggt má sjá fylgist Skúli vel með þjóðmálaumræðu á Íslandi þrátt fyrir að búa í Bandaríkjunum .
Tengslin við Ísland ræktar hann á margvíslegan hátt og er meðal annars að finna á heimili hans í Huntington stórt safn íslenskra bóka .
" Þannig viðheldur maður íslenskunni og menningararfinum .
Ég les að meðaltali tvær til þrjár íslenskar bækur á mánuði og fer oft frá Íslandi með fulla töskur af bókum .
Svona erum við Íslendingar , við höfum alltaf flutt bækurnar með okkur hvert sem við förum .
" Hans ástríða í lífinu er hins vegar myndlistin , íslensk myndlist .
Og má sjá glampa í augum hans þegar talið berst að henni .
" Ég bý í fjarlægu landi og kannski lækna ég mína heimþrá með þessu .
Ég er með botnlausan áhuga á þessu og íslensk myndlistarsaga er líka mjög merkileg og vaxandi .
Nú eigum við líka , kannski í fyrsta skipti , alþjóðlega myndlistarmenn en áður höfðu bókmenntirnar og tónlist einungis náð svo langt .
" Skúli er ötull listaverkasafnari og hefur á undanförnum árum skipað sér sess sem einn helsti safnari íslenskrar myndlistar .
" Ég hafði mikinn áhuga á að teikna sem barn og var alltaf með blýant við hönd .
En það var snemma ljóst að ég hafði enga hæfileika á þessu sviði .
Þetta hafði þó áhrif á mig og þegar ég var í læknadeildinni þá var Háskólinn Íslands með mörg málverk á veggjum skólans .
Ég var mikið að spá í verkin og þau höfðu áhrif á mig .
" Aðspurður segist Skúli ekki vilja geta þess til , hversu mörg verk hann á í dag .
Þegar blaðamaður gengur á hann segir hann þau alla vega vera eitthvað á þriðja hundrað .
" Þetta snýst auðvitað ekki um magn heldur gæði .
Og ekkert þeirra er til sölu .
Ég safna listaverkum en sel þau ekki .
Mér finnst langflest mín verk vera úrvalsverk eftir viðkomandi listamann og ég á verk eftir langflesta þekktustu listamenn þjóðarinnar .
Gömlu meistararnir eru hingað og þangað á Íslandi , en ég tek mikið af samtímalistinni með mér vestur og í húsakynnum mínum í Garðabænum eru flest verkin abstrakt .
" Að lokum er ekki er úr vegi að spyrja Skúla hvað framtíðin beri í skauti sér .
Hvar hann sjái sig eftir fimm ár .
" Ég er eiginlega búinn að gera allt það sem ég vil gera í Bandaríkjunum og fer því að verða tilbúinn að flytja aftur heim .
Ég sé mig þó ekki endilega leggja stund á læknisfræði á Íslandi , ekki eins og staðan er í dag .
Hugsanlega reyni ég að hafa annan fótinn í Huntington og vera þar í hlutastarfi .
En ég kem aftur á heimaslóðir .
" Færir listina nær fólkinu " Nú langar mig að hafa áhrif á aðra og kynna almenningi listaverkin mín .
Hingað til hafa bankar bara sinnt þessu en ég lána verk til fyrirtækja og þá sem sérstakar sýningar .
Með þessu er ég að færa listina nær fólkinu , " segir Skúli en hann er einmitt með slíka sýningu á Íslensku lögfræðistofunni í Kópavogi .
Á myndinni fyrir ofan má sjá Skúla ásamt Hauki Erni Birgissyni , einum eiganda lögfræðistofunnar .
Skúli bendir á að íslensk list sé auðvitað á söfnum og verði alltaf en það þurfi að koma henni nær fólkinu , til almennings .
" Sverrir Kristinsson , fasteignasali og mikill málverkasafnari , hefur gert þetta eitthvað líka sem og hefur Gísli Hauksson , forstjóri GAMMA , verið öflugur í sínu fyrirtæki að kynna og styrkja íslenska myndlist .
Mér finnst þetta mjög til fyrirmyndar .
" Hann segist ætla að koma íslenskri list inn í fleiri fyrirtæki þannig að fólk spái meira í hana , og segir ýmislegt í farvatninu hvað þetta varðar .
" Fólk er að verða meira menningarlega þenkjandi .
" 