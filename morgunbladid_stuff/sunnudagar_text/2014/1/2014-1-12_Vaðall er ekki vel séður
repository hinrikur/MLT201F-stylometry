Mikið mun mæða á íþróttafréttamönnum þessa lands meðan " strákarnir okkar " berjast til síðasta blóðdropa á Evrópumótinu í handbolta sem hefst í Danmörku um helgina .
Einar Örn Jónsson hjá Ríkisútvarpinu og Tómas Þór Þórðarson hjá Morgunblaðinu og mbl.is eru klárir í slaginn .
Orri Páll Ormarsson orri@mbl.is Hefð er fyrir því að lýsa leikjum íslenska handboltalandsliðsins á stórmótum eins og EM og HM bæði beint í útvarpi og sjónvarpi .
Vegna niðurskurðar hjá Ríkisútvarpinu fer hins vegar bara einn maður utan að þessu sinni , Einar Örn Jónsson íþróttafréttamaður .
Mun hann lýsa leikjum liðsins á samtengdum rásum sjónvarps og útvarps .
Að sögn Einars Arnar er efnislega ekki mikill munur á beinni lýsingu í útvarpi og sjónvarpi .
Þó verði heldur meiri upplýsingar að koma fram í útvarpi .
Segja þurfi hlustendum oftar hvernig leikar standi og hvað tímanum líður .
Þær upplýsingar eru jafnan á skjánum .
Þá eru þagnir ekki vel séðar í útvarpi .
Í sjónvarpi koma þær stundum ekki að sök og geta jafnvel verið æskilegar inn á milli .
Einar Örn hyggst lýsa leikjunum eins og hann er vanur að gera í sjónvarpi enda má ganga út frá því að mun fleiri fylgist með þeirri útsendingu en útvarpinu .
" Það getur vel verið að eitthvað minni upplýsingar komi fram í útvarpinu fyrir vikið en vonandi kemur það ekki að sök , " segir hann .
Skiljanlegar upplýsingar Spurður hvað skipti mestu máli í beinni íþróttalýsingu í sjónvarpi svarar Einar Örn því til að það sé að koma upplýsingum frá sér á skiljanlegan hátt .
Vanda framsetninguna og fara ekki með fleipur .
Rangfærslur og staðreyndavillur geti farið illa í áhorfendur .
" Mitt viðmið hefur verið að einbeita mér að því sem fram fer inni á vellinum og blaðra ekki of mikið .
Vaðall er ekki vel séður .
Fólk sér það sem fram fer í sjónvarpi og óþarfi að segja því í hvorn fótinn leikmaðurinn stígur .
Hitt er mikilvægara að reyna að greina leikinn og auka þannig við upplifun áhorfandans .
Það er meiri þörf fyrir krydd í sjónvarpi en útvarpi .
" Að þessu leyti stendur Einar Örn vel að vígi enda gamall landsliðsmaður í handbolta sjálfur og hefur því ekki aðeins skilning á leiknum sjálfum heldur ekki síður aðstæðunum sem " strákarnir okkar " eru í á móti sem þessu .
Þekkingin getur þó verið tvíbent vopn , menn mega ekki gleyma sér í flóknum tækniútfærslum .
Einar Örn er meðvitaður um þetta , lýsandi geti ekki talað sama mál og leikmenn og þjálfarar .
Enda þótt íslenska þjóðin viti meira um handbolta en flestar aðrar þjóðir skilji fæstir slíkt fagmál .
" Í því felst áskorunin fyrir mig , að útskýra og orða hlutina þannig að allir skilji , " segir hann .
Í fyrsta skipti á stórmóti í handbolta verður íslenskum sjónvarpsáhorfendum nú boðið upp á gagnvirkni , það er að senda inn fyrirspurnir gegnum Twitter eða Facebook .
Einar Örn mun svo reyna að svara þeim eftir aðstæðum .
" Það verður spennandi að prófa þetta .
Vonandi gefst það vel .
" Enn til fólk sem hrósar Einar Örn býr orðið að talsverðri reynslu við lýsingar og kveðst yfirleitt hafa fengið fín viðbrögð .
" Það er ennþá til fólk sem hrósar manni fyrir það sem því þykir vel gert .
Ekki hefur verið kvartað við mig persónulega , hvað sem fólk svo segir á kaffistofunni , " segir hann hlæjandi .
Fyrir kemur að hann sé beðinn um að útskýra orðalag .
" Það eru samt frekar kurteislegar fyrirspurnir í tölvupósti en ekki fólk sem hringir brjálað og tekur mig í gegn .
" Það er tvennt ólíkt að lýsa kappleikjum milli tveggja íslenskra liða annars vegar og landsleikjum hins vegar .
Á mótum hér heima geta lýsendur ekki boðið áhorfendum eða hlustendum upp á neitt annað en hlutleysi .
Annað væri ófaglegt .
Í landsleikjum er þeim á hinn bóginn óhætt að standa með sinni þjóð .
" Það er tóm steypa að ætla að vera hlutlaus þegar maður lýsir landsleikjum .
Ég held með Íslandi og vona að það fari með sigur af hólmi , " segir Einar Örn .
" Maður má samt ekki fara í Pollýönnustellingar og gera gott úr öllu .
Leiki landsliðið illa er óhætt að benda á það .
Eins er alls ekki óviðeigandi að vekja athygli á því sem andstæðingurinn gerir vel .
Það gerir maður þó á hófstilltari hátt en ef íslenska liðið ætti í hlut .
" Tómas Þór Þórðarson , íþróttafréttamaður hjá Morgunblaðinu og mbl.is , er sammála þessu .
" Það er allt í lagi að vera Íslendingur þegar Ísland er að keppa .
Halda með Íslandi og vera á móti hinu liðinu .
Innan faglegra marka .
" Leikinn heim í stofu Beinar textalýsingar á netinu eru líkari útvarps- en sjónvarpslýsingum .
Þá sér notandinn ekki leikinn og þarf fyrir vikið á ítarlegri upplýsingum að halda .
Tómas Þór hefur það helst að leiðarljósi að gefa af sér og reyna að láta lesendum líða eins og þeir séu staddir á vellinum .
Þeir eigi ekki bara skilið að fá staðreyndir , heldur líka stemmningu .
" Ég reyni alltaf að hafa gaman af lýsingunum sjálfur .
Annars get ég ekki ætlast til þess að aðrir hafi það .
Gleðin og ástríðan verða að skína í gegn .
Lýsing má alls ekki verða flöt og mér finnst sjálfsagt að vera svolítið léttur og krydda lýsinguna þegar það á við .
Án þess að það bitni á fagmennskunni .
" Beðinn að taka dæmi segir Tómas Þór : " Í stað þess að segja bara " mark – Arnór Atlason " má til dæmis segja : " Arnór Atlason var að skora sitt sjöunda mark .
Hann er í rugluðu stuði , drengurinn ! " Þetta segir lesendum mun meira .
" Tómas Þór segir það hafa áhrif á textalýsingu hvort viðkomandi leikur er í beinni útsendingu í sjónvarpi .
Sé hann það ekki þurfi að huga meira að smáatriðum .
Mikið sjónvarpsáhorf er á leiki íslenska handboltalandsliðsins en Tómas Þór segir textalýsingarnar eigi að síður mikilvægar .
Ekki síst þegar leikið er á hefðbundnum vinnutíma fólks .
Ekki hafi allir tækifæri til að gera hlé á störfum sínum á meðan leikið er og þá geti verið gott að fylgjast með framvindu mála í tölvunni .
Hann viðurkennir að hann sleppi oftar fram af sér beislinu þegar hann veit að fáir eru að fylgjast með , sérstaklega í landsleikjum .
" Þá kemur alveg fyrir að ég læt andstæðingana eða dómarana heyra það , eigi þeir það skilið .
Legg hlutleysið til hliðar , " segir hann sposkur á svip .
Vændur um litblindu Textalýsendur eru ekki eins sýnilegir og sjónvarpslýsendur og Tómas Þór kveðst aldrei hafa fengið hrós fyrir lýsingu .
" En það er heldur ekki mikið kvartað og ætli það þýði ekki að þetta sé í lagi .
" Hann man raunar bara eftir einu atviki , þar sem hann fékk skömm í hattinn .
" Þá var ég að lýsa fótboltaleik með Selfossi og greindi frá því að þeir væru ekki í aðalbúningum sínum , þessum fjólubláu .
Meinti auðvitað vínrauðu .
Ég var tekinn í gegn fyrir þetta , sagður litblindur og margt þaðan af verra .
" Hann hlær við tilhugsunina .
