Kempa dagsins er Valdís Þóra Jónsdóttir golfari .
Hún er margfaldur Íslandsmeistari í golfi og leggur stund á háskólanám í Texas þar sem hún spilar einnig með golfliði skólans .
Hún er mjög íþróttalega sinnuð og lagði stund á fótbolta , karate og sund hjá ÍA áður en hún valdi golfíþróttina fram yfir annað .
Gælunafn : Valde .
Hversu oft æfir þú á viku ? 5-6 sinnum líkamsrækt og 5-7 sinnum golf á undirbúningstímabili eins og núna .
Hvernig æfir þú ? Í golfinu er ég aðallega að spá í tækni varðandi sveifluna á þessu tímabili , halda puttstrokunni í lagi og 20-100 m höggum varðandi tilfinningu fyrir lengdinni .
Í líkmsræktinni geri ég allskonar styrktaræfingar fyrir bæði stóru og litlu vöðvana , þolæfingar og sprengikraft , og legg mikla áherslu á teygjur .
Henta slíkar æfingar fyrir alla ? Nei , það er rosalega misjafnt hvað hentar einstaklingum .
Sumir leggja meiri áherslu á líkamsræktina en aðrir leggja meiri stund á golfið .
Ég reyni að hafa þetta svolítið blandað .
Hvernig er best fyrir nýliða að koma sér af stað ? Byrja hægt , ekki sprengja sig á fyrstu vikunni .
Hver er lykillinn að góðum árangri ? Þolinmæði og þrautseigja .
Ekki gefast upp þegar á móti blæs því líkurnar eru að það muni blása oftar á móti .
Hvað er það lengsta sem þú hefur hlaupið ? Þegar ég var í fótboltanum gat ég hlupið ansi mikið og hljóp einu sinni nánast allan hringinn í kringum Akrafjallið góða .
Hvað ráðleggurðu fólki sem vill hreyfa sig meira ? Bara byrja .
Fyrsta skrefið er alltaf erfiðast og það er gott að hafa einhvern með sér til að hvetja mann áfram .
En um leið og maður byrjar þá er þetta bara gaman ! Líður þér illa ef þú færð ekki reglulega útrás fyrir hreyfiþörfina ? Já , ég get orðið mjög pirruð í skapinu ef ég fæ ekki góða útrás reglulega .
Enda er það fyrsta sem ég geri ef það fýkur í mig að fara í ræktina .
Manni líður bara betur þegar maður fær 45-60 mín .
af smá útrás .
Hvernig væri líf án æfinga ? Leiðinlegt .
Hvað á maður eiginlega að gera þá ? Hvað er það lengsta sem hefur liðið á milli æfinga hjá þér ? Ætli það sé ekki núna um jólin .
Var í fríi frá 18. des og núna til 4. jan. Enda finn ég fyrir því núna ! Hvernig heldurðu þér í formi þegar þú ferð í frí ? Bara misjafnt , fer út að hlaupa , út að hjóla , labba á fjöll stundum þegar frændi minn dregur mig með sér .
Bara allskonar , mikilvægt að hafa fjölbreytni í þessu .
Ertu almennt meðvituð um mataræðið ? Já , ég er það nú en ég er forfallinn pepsi max-sjúklingur ! Er komin í nammibann núna og stefni á að hætta í gosinu líka .
Hvað borðarðu til að halda þér í formi ? Jógúrt , fisk , kjúkling , grænmeti og brún hrísgrjón er svona það helsta en ég þarf aðeins að taka mig á .
Hvaða óhollustu ertu veik fyrir ? Pepsi maxi , blandi í poka og brauði ! Hvaða gildi hefur hreyfing og líkamsrækt fyrir þig ? Bara betri líðan .
Hver eru heimskulegustu meiðslin sem þú hefur orðið fyrir ? Hér er hörð samkeppni ! Ég hoppaði einu sinni í sundlaug og braut á mer löppina , hoppaði vitlausum megin við 4 feta skiltið og á pall sem var aðeins 1 fet á dýpt , mjög vandræðaleg og heimskuleg meiðsli .
Meiddist einnig í úlnliðinum einu sinni þegar ég var að sveifla fjarstýringunni á meðan ég horfði á sjónvarpið .
Hvað eru algeng mistök hjá fólki við æfingar ? Vantar fjölbreytnina .
Hver er besti íþróttamaður allra tíma ? Michael Jordan , Lebron James , Christiano Ronaldo , Messi , Tiger Woods .
Það eru svo margir sem maður getur talið upp í mismunandi íþróttum .
Hvað var hátindur ferilsins ? Ætli það sé ekki þegar ég fékk boð um að taka þátt í móti á Evróputúrnum eftir að hafa verið með besta skor stelpna í Faldo-móti í Brasilíu .
Mestu vonbrigðin ? 18. holan á Íslandsmótinu 2013 .
Skemmtileg saga frá ferlinum ? Ég keyrði út á Seltjarnarnes í sumar til að fara á æfingu hjá Nökkva Gunnarssyni og áttaði mig á því þegar ég var komin út á nes að ég hefði gleymt golfsettinu mínu inni bílskúr heima á Akranesi ! Skilaboð að lokum ? Ef þig dreymir um það , ekki gefa það upp á bátinn ! Veist aldrei hversu langt þú nærð nema með því að reyna .
