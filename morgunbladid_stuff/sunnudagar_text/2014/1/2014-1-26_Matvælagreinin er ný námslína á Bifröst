Á dögunum skrifuðu Sveinn Margeirsson , forstjóri Matís , og Vilhjálmur Egilsson , rektor Háskólans á Bifröst , undir samning um að Matís annaðist kennslu og uppbyggingu námsgreina í matvælarekstrarfræði , nýrri námslínu sem Bifrestingar hyggjst bjóða frá og með næsta hausti .
Námsgreinar sem Matís hefur umsjón með tengjast matvælavinnslu og spanna um fjórðung af námi í viðskiptafræði .
Námskeiðin eru til að mynda í næringarfræði , örverufræði , matvælavinnslu , löggjöf og gæðamálum .
Í frétt frá Háskólanum á Bifröst segir að með samkomulaginu sé brugðist við aðstæðum .
Áhugi á nýsköpun og framþróun á sviði matvælaframleiðslu og rekstrar á því sviði fari vaxandi .
Nú bjóðist menntun því tengd .
Námið er 180 ECTS og lýkur með BS-gráðu í viðskiptafræði með áherslu á matvælarekstur og hægt verður að stunda það í fjarnámi og staðnámi eða blöndu af þessu tvennu - en fjarnám er nokkuð það sem margir Bifrastarnemar stunda .
sbs@mbl.is 