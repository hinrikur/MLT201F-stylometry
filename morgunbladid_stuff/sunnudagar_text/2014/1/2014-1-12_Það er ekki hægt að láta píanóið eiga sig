Philip Glass er eitt áhrifamesta tónskáld síðustu hálfrar aldar .
Þau Glass , Víkingur Heiðar og Maki Namekawa munu flytja hinar tuttugu Etýður hans í Hörpu 28. janúar og píanóið stendur hinu fjölhæfa tónskáldi nærri .
" Ef þú skilur fugl , hund eða plöntu eftir heima hjá þér án þess að sinna þeim þá drepast þau hreinlega .
Þannig er það líka með píanóleik , " segir hann .
Einar Falur Ingólfsson efi@mbl.is Ég hlakka mikið til að heimsækja fallega landið ykkar , það hefur mikið verið dásamað í mín eyru , " segir bandaríska tónskáldið og píanóleikarinn Philip Glass .
Hann kemur fram í Eldborgarsal Hörpu þriðjudagskvöldið 28. janúar ásamt píanóleikurunum Maki Namekawa frá Japan og Víkingi Heiðari Ólafssyni .
Þau leika allar tuttugu Etýðurnar eftir Glass , píanóverk sem hann hóf að semja fyrir rúmum tveimur áratugum og lauk við fyrir rúmu ári .
Glass er eitt merkasta tónskáld síðustu hálfrar aldar .
Hann er nú orðinn 76 ára gamall og slær ekkert af ; á síðasta áratug hefur hann sent frá sér nokkrar óperur , sinfóníur , konserta og kammermúsík , auk þess að semja tónlist við margar kvikmyndir .
Þá kemur hann reglulega fram sem píanóleikari .
Glass er einn kunnasti forvígismaður þeirrar stefnu sem oft er kölluð mínimalismi í tónlist , þótt hann hafi viljað halda sér fjarri slíkum skilgreiningum , tali frekar um sig sem " höfund tónlistar með endurtekinni hrynjandi " og að hann sé í raun klassískt tónskáld .
Og hingað kemur hann til að leika fyrir tónleikagesti á slaghörpuna .
" Það tók mig miklu mun lengri tíma að semja þessi verk , Etýðurnar , en ég ætlaði , " segir Glass þegar slegið er á þráðinn til hans í New York .
" Ég byrjaði að semja þær fyrir tuttugu árum , 1991 .
Þá var ég á sextugsaldri og hugsaði mér að ljúka þeim á nokkrum árum svo ég gæti í kjölfarið lært verkin og flutt þau sjálfur .
En sú varð ekki raunin .
Ég náði að semja sextán en svo hægði ég á mér , festist í að semja óperur og sinfóníur , en ég lauk loks við þær í desember 2012 .
" Glass þagnar og bætir svo við að það sé í sjálfu sér áhugavert hvað verkið tók hann langan tíma , nú gefi etýðurnar nefnilega góða mynd af því hvernig tónsmíðar hans hafi þróast á þessu árabili .
" Og fyrir vikið hafa þær orðið mun mikilvægari en ég hugði upphaflega .
En þessi verk hafa einnig skapað ný vandamál því nú þarf ég að læra alla þessa tónlist , " segir hann og hlær .
" Ég kann þegar tólf eða þrettán af þeim en sex eða sjö kann ég ekki .
Það tekur tíma að læra ný verk og þar sem ég er upptekin við að semja önnur ný , þá fékk ég þá hugmynd að bjóða öðrum píanóleikurum að taka þátt í flutningnum með mér .
Maki Namekawa er afskaplega góður píanóleikari sem hefur leikið önnur verk eftir mig , hún kemur fram á öllum tónleikunum með mér , en síðan bjóðum við einum heimamanni að koma fram með okkur á hverjum stað .
Ástæðurnar fyrir því eru nokkrar : Ég fæ að kynnast nýjum hljóðfæraleikurum , fleiri munu læra tónlistina mína og svo byggjum við smám saman upp net spilara sem tengjast .
" Þessi háttur var hafður á á tónlistarhátíðinni í Perth í Ástralíu fyrir tæpu ári , þegar síðustu fjórar etýðurnar voru frumfluttar í tilefni af 75 ára afmæli Glass .
" Það er afar ánægjulegt hvað píanóleikararnir sem hafa verið fundnir fyrir mig eru góðir , því það er ekki auðvelt að flytja þessa tónlist .
En nú vilja góðir hljóðfæraleikarar takast á við verkin mín , sú var ekki raunin fyrir um þremur áratugum þegar enginn vildi snerta á þeim .
Nú er fólk farið að þekkja þau áður en það byrjar að leika og sífellt fleiri bætast í þann hóp ...
En heyrðu , " segir Glass skyndilega .
" Ég á ungan vin , tónskáld , sem er mikið á Íslandi .
Nico Muhly heitir hann og hefur árum saman dásamað landið ykkar í mín eyru .
Þetta verður mín fyrsta heimsókn til Íslands og loksins gat ég sagt honum að ég væri á leið til uppáhaldslandsins hans .
" Samdi þær fyrstu til að æfa sig Tónlistarfræðingar segja að hver etýða Glass hafi sitt þema en saman myndi þær áhrifaríka heild .
Hugsaði hann þær þannig ? Glass hikar .
" Í rauninni veit ég ekkert hvað ég var að hugsa ! " segir hann síðan og hlær .
" En í byrjun var ég að hugsa um að bæta tækni mína í píanóleik .
Verkin sem píanóleikarar fá í hendur að æfa sig á eru ekki alltaf örvandi eða góð tónlist , kannski góð fyrir fingurna en ekki endilega fyrir heilann eða hjartað .
Ég var að spila mikið á þeim tíma og ákvað , þar sem ég þyrfti að halda mér í formi í píanóleiknum , að skrifa verk sem höfðuðu til mín sjálfs .
Sú var hugsunin að baki fyrstu fimm eða sex og það virkaði .
Á þessum tíma , á tíunda áratugnum , lék ég þær fyrstu opinberlega og get fullyrt að mér fór fram .
En upp úr því fór ég að hugsa um þessi verk á annan hátt , fór að sjá þetta sem röð eða hring sem öðlaðist eigið líf og form .
Ég vissi engu að síður ekki hvert það myndi leiða mig .
Um 2002 náði ég að komast upp í etýðu númer 16 en þar hætti ég .
Ég var upptekinn við óperur og sinfóníur en samt hugsaði ég alltaf um að ljúka þessum píanóverkum .
Að lokum fékk ég pöntun frá tónlistarhátíð í Perth í Ástralíu , um að ljúka við seríuna .
Þegar ég reyndi að byrja á þeirri 17. fannst mér að ég ætti að muna eitthvað sem tengdist henni en gat ekki munað hvað .
Þetta sótti svo á mig að ég fór að leita í nótunum mínum , fannst að ég ætti jafnvel stef að nota , og rakst þá á verk sem ég hafði samið við ljóð eftir Allen Ginsberg .
Á horninu á því stóð talan 17 og nótur með .
Það var stórmerkilegt .
Ég hafði leikið þetta verk við ljóðið árum saman en aldrei tekið eftir þessu í honrinu .
En nú settist ég niður og lék stefið , þurfti að breyta því svolítið , en þarna var það ! Svo samdi ég verk númer 18 og 19 og þurfti þá að takast á við það hvernig ég ætti að ljúka seríunni .
Skyndilega kom það 20. þó til mín , hratt og var að mörgu leyti ólíkt hinum .
Þau eru öll sex eða sjö mínútur , það síðasta hins vegar tíu eða ellefu ; það myndar ákveðna heild en hverfur svo bara ! Ég get ekki lýst því betur , þú verður bara að heyra það ...
Þá segirðu bara : Já , einmitt , þetta er þá endirinn ...
" Hann hlær .
Eftir að nýju etýðurnar voru frumfluttar hefur Glass leikið þær allar tuttugu tvisvar sinnum með tveimur öðrum píanóleikurum .
Í Mexíkó og Lundúnum .
" Þessi verk eru að byrja að taka meiri tíma á tónleikadagskránni hjá mér og verða fyrirferðarmikil á henni næstu tvö árin , " segir hann .
" Það verður talsverður viðburður þegar þau verða frumflutt hér í New York í desember , þá verða tvennir tónleikar , tíu etýður hvort kvöld , og átta píanóleikarar leika með mér .
Það verður eiginlega lítil píanóhátíð ! Þá er ég að verða búinn að fara yfir nóturnar og þær fara að koma út .
Auðvitað munu menn leika verkin á sinn hátt , og engir tveir eins , en fyrsta útgáfan verður engu að síður eins og ég leik þau sjálfur .
Hvað gerist með þau eftir það kemur mér ekki við ...
" Ný tónlist alla daga Glass segist alltaf njóta þess að leika á píanóið .
Það var þó ekki fyrsta hljóðfærið hans .
" Nei , sem strákur lærði ég á flautu og fór frekar seint að spila á píanó .
Foreldrar mínir höfðu aðeins ráð á að láta hvert barn læra á eitt hljóðfæri og bróðir minn lærði á píanó .
Kennarinn kom heim að segja honum til og ég sat í herberginu mínu á meðan , en þegar kennarinn var farinn hljóp ég að píanóinu og lék æfingarnar sem hann setti bróður mínum fyrir .
Þá elti bróðir minn mig um stofuna , því honum fannst ég vera að stela tónlistinni frá honum , sem var líklega rétt .
En hann varð ekki tónlistarmaður heldur ég .
Ég byrjaði því að leika aðeins á píanó á þessum tíma en fimmtán ára var ég farinn að leika af alvöru á píanóið .
Ég hélt áfram að leika á flautu þar til ég varð þrítugur en þá hófst tónleikaferill minn á píanóið .
Síðan hef ég haldið mig við það .
" Foreldrar Glass voru gyðingar , innflytjendur frá Litháen , og þau studdu soninn við tónlistarnámið en jafnframt lærði hann heimspeki og stærðfræði í háskóla .
Síðan lagði hann stund á tónlistarnám við Juilliard-tónlistarskólann í New York og tók að vekja athygli og hreppa virt verðlaun fyrir tónsmíðar .
Hann hefur samið allrahanda verk en margir halda upp á píanóverkin hans .
Til dæmis Metamorphosis -röðina og Mad Rush .
Nálgast hann þau með öðrum hætti en viðameiri hljómsveitarverk ? " Vissulega eru verkin ólík , samin fyrir píanóið eitt eða hljómsveit , en mörg tónskáld hafa tekið píanóið mjög alvarlega .
Debussy og Beethoven eru góð dæmi um það .
Þeir sömdu mikið af hljómsveitartónlist , allrahanda verk , og ég vil ekki bera mig saman við þá að öðru leyti en því að ég deili þessu vinnulagi með þeim .
Píanóið varð mikilvægt fyrir mig og píanótónlist þeirra Beethoven og Debussy – og ég dái þá báða – er með því besta sem þeir sömdu .
Það er auðséð hvers vegna ; ef þú ert með píanó í húsinu geturðu sest niður hvenær sem er og leikið á það ! Sjálfur byrja ég daginn á því að leika þá tónlist sem ég er að vinna að .
Ég reyni líka alltaf að finna tíma seinnipart dags til að æfa mig , en ef ég finn hann ekki þá hef ég þó alltaf leikið tónlist einu sinni þann daginn á píanóið .
Suma daga á ég erfitt með að finna tíma til að koma öllu í verk sem mér finnst ég þurfa að gera , en það er ekki hægt að láta píanóið eiga sig .
Ef þú skilur fugl , hund eða plöntu eftir heima hjá þér án þess að sinna þeim þá drepast þau hreinlega .
Þannig er það líka með píanóleik ! Ég hafði ekki hæfileika í ómældum mæli , eins og sumir , allt sem ég get hef ég þurft að berja inn í mig með hörku , " segir hann og hlær .
" Ég hef þurft að læra með mikilli og erfiðri vinnu .
Sem hefur sína kosti .
" Samstarf við marga og ólíka listamenn hefur einkennt feril Glass .
Hann segist njóta þess að vinna með skapandi fólki .
Kvöldið áður en við ræðum saman kom hann fram með listamönnum sem eru um fjörutíu árum yngri , á styrktartónleikum fyrir fórnarlömb hamfara á Filippseyjum .
" Mér fannst afar gaman að koma fram með þeim .
Svo lengi sem ég get haldið áfram að spila finn ég að ég nýt þess að tengjast og vinna með fólki af yngri kynslóðum .
Það er gott fyrir þau og gott fyrir mig ! " Þrátt fyrir að Glass sé kominn hátt á áttræðisaldur er hann enn fullur starfsorku .
" Skrifborðin mín og píanóin eru undirlögð af nýrri tónlist alla daga , " segir hann .
" Nú er ég að ljúka við verk fyrir afríska söngkonu , Angelique Kidjo frá Benín .
Þá þarf ég að ljúka við konsert fyrir danshóp í Hollandi .
Ég hlakka til að takast á við það .
Önnur verkefni bíða mín .
En svona er þetta , ef fólk heldur áfram að vinna og nýtur þess , eins og ég , þá verður venjulega eitthvað úr verki .
" – Sköpunarkrafturinn er svona mikill ? " Þetta er það sem það er .
Vinnan heldur manni á hreyfingu , ég get fullyrt það .
" Virtur og vinsæll Tónlist Glass hefur átt sívaxandi vinsældum að fagna víða um lönd á síðustu áratugum og heyrst víða , en stíll hans er yfirleitt auðþekktur , með ljóðrænum endurtekningunum og flæðandi laglínum .
Glass hefur á ferli sínum átt í farsælu samstarfi við fjölmarga kunna en jafnframt afar ólíka listamenn .
Má nefna Steve Reich , Ravi Shankar , Paul Simon , David Byrne , Leonard Cohen , Aphex Twin , málarann Chuck Close ( sem málaði frægt portrettverk af Glass ) , Bruce Nauman , Laurie Anderson , Robert Wilson , Woody Allen , Patti Smith , Brian Eno og David Bowie .
Bowie var undir miklum áhrifum af tónlist Glass þegar hann tók upp Berlínar-plötur sínar þrjár , Low , Heroes og Lodger .
Síðar gerði Glass sinfóníur eftir þeim öllum í samstarfi við Bowie .
