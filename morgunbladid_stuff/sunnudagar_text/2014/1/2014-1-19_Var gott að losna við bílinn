Nýlega tók Ellen Calmon við starfi formanns Öryrkjabandalags Íslands .
Í nógu er að snúast og í mörg horn að líta en til viðbótar við formennskuna stundar Ellen nám við HÍ og er meðlimur í leynifélagi .
Hvað eruð þið mörg í heimili ? Við erum þrjú á heimilinu : ég , Johan unnusti minn og Felix Hugo sonur okkar .
Hvað áttu alltaf til í ísskápnum ? Egg , sultu , hvítlauk , hrökkbrauð , haframjöl og rúsínur .
Hvað fer fjölskyldan með í mat og hreinlætisvörur á viku ? Ég skoðaði nóvembermánuð í heimilisbókhaldinu og þá fórum við með um 50.000 krónur á viku .
Hvar kaupirðu helst inn ? Ég geri flestöll stórinnkaup í Bónus úti á Granda þar sem vöruverðið þar virðist oftast vera mér hagkvæmast .
Ég tek með mér margnota poka og versla helst eftir innkaupalista .
Ef mig vantar eitthvað lítið á óhefðbundnum verslunartíma eða vil gera vel við mig fer ég í Melabúðina , sem er steinsnar frá heimili mínu .
Þar er mikið vöruúrval , dásamlegt kjötborð og smábúðarstemningin er svo vingjarnleg .
Hvað freistar helst í matvörubúðinni ? Ferskar kryddjurtir , fersk ber , hnetur og melónur og það sem ekki er á innkaupalistanum eins og sælgætiskex og svoleiðis vitleysa .
Hvernig sparar þú í heimilishaldinu ? Ég geri matseðil fyrir vikuna og reyni að fylgja honum eftir bestu getu .
Það gengur stundum en stundum er það ansi erfitt , sérstaklega þegar mikið er að gera hjá okkur í vinnu og skóla .
Þá komum við oft seint heim á kvöldin og erfitt að útbúa mat sem tekur tíma .
Hvað vantar helst á heimilið ? Gólflista og almennilega hrærivél en mig dreymir um að eignast slíkan grip þegar líður á sumarið .
Skothelt sparnaðarráð ? Þegar unnusti minn hafði ákveðið að fara í nám í haust seldum við bílinn síðastliðið í vor .
Það var örugglega eitt besta sparnaðarráðið fyrir okkur .
Mikið var gott að losna við allan þann kostnað sem fylgdi því að reka bíl s.s. tryggingar , viðgerðir og eldsneyti .
Við versluðum einnig minna eða aðeins það sem við gátum borið eða troðið í barnavagninn hverju sinni .
Ég fann tilfinnanlega fyrir minni útgjöldum almennt .
