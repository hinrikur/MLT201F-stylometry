Hin nýbakaða móðir Ósk Gunnarsdóttir hefur mikinn áhuga á matargerð og fær oft hugmyndir úr matreiðsluþáttum .
Hún starfar sem útvarpskona og sinnir einnig verkefnum í viðburðastjórnun en hún er ásamt bróður sínum með útvarpsþáttinn Kristján & Ósk á FM957 .
Hún segist dugleg að elda mat en sé ekki nógu góð í því að baka , hún ætli þó að reyna að bæta sig á því sviði á nýju ári .
" Ég hef mikinn áhuga á matargerð og þakka foreldrum mínum fyrir það , " segir Ósk .
" Pabbi er lærður kokkur og mamma er sjálf algjör meistarakokkur .
Þau voru alltaf að bardúsa í eldhúsinu og leyfðu okkur systkinunum að vera með hvort sem það var verið að gera slátur eða baka smákökur , " segir Ósk sem hefur einnig mikið dálæti á matreiðsluþáttum .
Allir eiga einhverjar skemmtilegar hamfarasögur úr eldhúsinu , óreyndir sem þaulreyndir .
" Einn morguninn vaknaði ég snemma og var að fara að búa mér til berjabúst í blandaranum .
Ég setti skyr og ber í blandarann og hef greinilega ennþá verið sofandi því ég skildi skeið eftir á kafi í gumsinu .
Ég kveikti á blandaranum og sat uppi með eldhús sem leit út fyrir að vera úr hryllingsmynd og ónýtan blandara , " segir hún og hlær .
Maturinn sem aldrei klikkar hjá Ósk er ofnbakaður lax , ýmist með chili og mangó , lime og kóríander eða sesamfræjum og teriyaki-sósu .
" Þá er toblerone-ísinn sem ég bý til á jólunum alveg guðdómlegur , enda fæ ég hann aðeins einu sinni á ári .
" Réttinn sem hún framreiðir hér sá hún í matreiðsluþætti og ákvað að prófa sig áfram með hann .
" Ég breytti réttinum aðeins og gerði hann svolítið að mínum með einhvers konar tilraunastarfsemi , " segir Ósk að lokum .
Kjúklinga- , spínat- og ostafyllt cannelloni 4 kjúklingabringur 500 g kotasæla 300 g spínat 1 laukur 1 rauð paprika 6 tómatar eitt búnt af basiliku hálfur lítill parmesanostur hvítlauksgeirar að vild , sjálf nota ég ca 5 geira .
mozzarellaostur 1 tsk .
múskat 1 dós af hökkuðum tómötum með basiliku 1 dós af hökkuðum tómötum með chili 2 msk .
chili-chutney 2 msk .
blönduð berjasulta 1 egg Sjálf krydda ég sósuna og kjúklinginn með ítölsku kryddi , paprikukryddi , salti og pipar og smakka síðan til .
1 poki af ferskum lasagna-plötum Aðferð : Byrjað er á því að skera niður lauk , papriku og tómata .
Allt sett á bökunarpappír og inn í ofn í 15 mín .
við 170°C hita .
Á meðan er kjúklingurinn steiktur upp úr hvítlauk og kryddi .
Einnig er spínatið steikt á pönnu upp úr ólífuolíu .
Kotasælu blandað saman við eggið , 4 msk .
af parmesanosti , hálft búnt af basiliku og spínat í skál og að lokum er kjúklingnum bætt við .
Grænmetið er tekið úr ofninum og sett í pott með hvítlauk , tveimur dósum af tómötum , afganginum af basilikunni , sultu , chutney , múskati , teskeið af parmesanosti , ítölsku kryddi og salti og pipar .
Sósan er látin malla í 30 mín .
en því lengur sem hún mallar því betri verður hún .
Að lokum fara lasagna-plöturnar í bleyti í fimm mínútur .
Þá eru 2-3 msk af fyllingu settar á hverja plötu .
Ég var með sex plötur og fékk úr því sex cannelloni-rúllur .
Plötunum er rúllað varlega upp og settar í eldfast mót , sósunni síðan hellt yfir allt og mozarellaostur rifinn yfir .
Sett inn í ofn við 180° í 25 mínútur .
