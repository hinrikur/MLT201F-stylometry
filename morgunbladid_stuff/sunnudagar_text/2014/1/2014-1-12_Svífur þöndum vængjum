Draumurinn rættist hjá Sigríði Theódóru þegar henni var boðið starfsnám hjá Airbus í Frakklandi .
Hún er eini Íslendingurinn sem hefur starfað við nýjustu flugvél fyrirtækisins : A350 XWB .
Daglega fékkst hún við krefjandi verkefni og þess á milli var hún fengin í boð þvers og kruss til að ræða um Ísland .
Gunnþórunn Jónsdóttir gunnthorunn@mbl.is Sigríður Theódóra Pétursdóttir hélt til Frakklands haustið 2012 þar sem hún hóf nám í markaðslegri stjórnun og samskiptum við Toulouse Business School .
Til þess að útskrifast þurfti hún einnig að ljúka sex mánaða starfsnámi og fékk Sigga Dóra , eins og hún er jafnan kölluð , inni hjá evrópska flugvélaframleiðandanum Airbus .
Fyrirtækið er með höfuðstöðvar sínar í Toulouse en borgina mætti kalla höfuðborg flugsins í Evrópu .
" Mig langaði alltaf að fara til Frakklands í nám og hef haft brennandi áhuga á flugi í nokkur ár .
Mér fannst kjörið að fara til Toulouse , bæði vegna þess að ég vissi að skólinn er vel metinn en einnig þar sem Airbus er með höfuðstöðvar sínar þar .
Áður en ég fór út var ég búin að ákveða að ég ætlaði mér að fá starfsnám hjá Airbus en það var hægara sagt en gert , " segir Sigga Dóra .
" Ég byrjaði á að senda ferilskrána mína til fyrirtækisins stuttu eftir að ég kom út , svona til að koma mér á framfæri því þar þekkti mig enginn eða vissi neitt um mig .
Þetta gekk afar hægt í ljósi þess að fyrirtækið er svo gríðarlega stórt og umsóknarferlið flókið og langt .
" Sigga Dóra þurfti að fara í gegnum nokkrar síur til þess að komast á leiðarenda .
Í maí var hún við það að gefast upp .
" Ég var búin að bíða í rúman mánuð eftir svari við umsókn um starfsnámið sem ég sótti um hjá Airbus , og búin fara í fjögur viðtöl vegna þess , þegar ég fékk neitun og varð mjög svekkt .
Gott bakland gerði það hins vegar að verkum að ég vissi að ég gæti komist þar að og gafst því ekki upp .
Ófáum sinnum leitaði ég ráða hjá móður minni og nánustu fjölskyldu og juku þær samræður ávallt sjálfstraust mitt .
Það er ekki sjálfgefið að eiga slíkar fyrirmyndir .
Loksins fór boltinn að rúlla og einhvern veginn varð ég mér úti um tölvupóstfang hjá yfirmanni A350 XWB samskiptateymisins .
Ég sendi honum og fleirum ferilskrána mína og aðrar upplýsingar og áður en ég vissi af var ég komin með tvö tilboð um starfsnám .
Þarna var ég komin í þá stöðu að velja á milli og á endanum fékk ég draumastarfsnámið .
" Samnemendur hissa Það var sannarlega öfundsvert að fá þetta starfsnám og segir Sigga Dóra samnemendur sína hafa verið ansi hissa og ánægða fyrir hennar hönd , enda dreymir marga um að vinna hjá fyrirtæki á borð við Airbus .
" Það sem var líka svo gaman við þetta var að ég vann á svæði þar sem vélarnar eru settar saman .
Flugvélahlutar eru fluttir frá starfsstöðvum Airbus víða um Evrópu til Toulouse þar sem vélarnar eru fullkláraðar .
Á svæðinu mínu var verið að setja saman A320 fjölskylduna , A330 og A350 XWB .
Ég vann í næsta húsi við A350 framleiðslulínuna , fékk að ganga þar um , fara inn í vélina og fylgjast með hvernig gengi sem var ótrúleg upplifun .
Framleiðslulína A380 var einnig í næsta nágrenni og fékk ég að heimsækja verksmiðjuna , sjá hvernig ofurþotan er sett saman og kíkja inn í vélina .
" Blaðamaður starir á viðmælanda sinn enda ekki vel að sér í flugvélum .
Sigga Dóra hlær og segist sjálf hafa verið í miklum vandræðum fyrsta daginn í vinnunni .
" Þetta er allt ótrúlega flókið og eftir fyrsta daginn fór ég heim með mikinn höfuðverk , heilinn greinilega að reyna að melta gríðarlegt magn upplýsinga .
En svo ég útskýri í stuttu máli þá er til að mynda A380 stærsta farþegaflugvél heims og er hún á tveimur hæðum .
Farþegaþotan sem ég vann að í mínu teymi er A350 XWB og er hún næsta afurð Airbus .
Öll athyglin er því á henni um þessar mundir .
" Krefjandi verkefni í karlaveldi Airbus er mikið karlaveldi en fyrirtækið sækist eftir því um þessar mundir að fá fleiri konur til liðs við sig .
" Karlar eru í miklum meirihluta og tel ég að hlutfallið sé eitthvað um 75-80% á móti konum .
Að vísu voru nokkrar konur í teyminu mínu en ég var langyngst alltaf á öllum fundum .
Ég fann hins vegar ekki fyrir því að vera í minnihluta þarna því yfirmaður minn treysti mér fyrir öllu .
Hann gaf mér tækifæri til að takast á við krefjandi verkefni og ég mætti á fundi sem staðgengill hans .
Á fundum var ég oft með ýmsum goðsögnum úr flugbransanum og þaulreyndu fólki .
" Hann hefur hent þér í djúpu laugina ? " Já , það má segja það .
Hann hvatti mig snemma til að láta í ljós skoðun mína og koma með mínar hugmyndir .
Ég svaraði að ég væri nú bara nemi en hann sagðist ekki vilja líta á mig sem slíkan .
Hann sagði að ég væri ein af hópnum og hann ætlaðist til þess sama af mér og hinum .
Ég var mjög ánægð með þetta því ég öðlaðist mikla reynslu á sviði flugs á þessum tíma sem er mér dýrmæt .
" Og í hverju fólst þín vinna ? " Starfssviðið var mjög vítt og ég fékk að vinna að skemmtilegum og áhugaverðum verkefnum .
Meðal annars má nefna undirbúning rýmingarprófs fyrir vélina .
Við sáum um að velja þátttakendur , vinna að samskiptaáætlun og fleira .
Einnig unnum við að " Early long flights " sem eru fyrstu flugferðir vélarinnar með farþega .
Það var góð reynsla að taka þátt í undirbúningi þessara flugprófanna .
Þetta er þó aðeins brot af þeim áhugaverðu verkefnum sem ég vann að .
" Opinbera tungumálið hjá Airbus er enska en margir Frakkar starfa hjá fyrirtækinu .
Fundir og annað fóru því oft fram á frönsku og segir Sigga Dóra það stundum hafa reynt á .
Því þótt hún tali frönsku er orðaforðinn í kringum flugvélaiðnaðinn að sjálfsögðu mjög tæknilegur .
" Þetta var auðvitað ekki auðvelt og ég þurfti að ögra sjálfri mér daglega .
Auðvitað gerði ég stundum mistök en ég varð að skilja frönskuna því sumir þarna töluðu ekki ensku .
Svo má nefna að Toulouse er svakalega frönsk borg , að Airbus undanskildu .
Ef leiðin lá í bankann eða sinna þurfti erindum tengdum stjórnsýslunni þá var ekki hægt að gera ráð fyrir að geta talað ensku heldur varð ég bara að bjarga mér .
" Ekki langt að sækja flugbakteríuna Sigga Dóra lauk BA-prófi í íslensku og þar á eftir meistaragráðu í markaðsfræði og alþjóðaviðskiptum frá Háskóla Íslands vorið 2012 .
Áður en hún ákvað að læra íslensku hóf hún nám í lögfræði en það átti ekki við hana .
Hún er fædd og uppalin í Reykjavík , nánar tiltekið í suðurhlíðum Skólavörðuholts .
Faðir hennar starfaði sem flugmálastjóri og hefur verið viðriðinn flug frá því Sigga Dóra var barn og móðir hennar starfar sem ráðuneytisstjóri innanríkisráðuneytisins , en það ráðuneyti hefur með samgöngumál að gera og þar með flugsamgöngur .
" Ég held að þetta hafi verið innprentað í mig snemma , áhugi minn á flugvélum og flugi .
Mér hefur líka alltaf fundist flugvélar vera mikið meistaraverk og það hvernig flugið sameinar heiminn og hefur áhrif á allt daglegt líf .
Eftir náin kynni mín af flugheiminum eru samræður við mig eflaust orðnar nokkuð einhæfar , eins og vinkonur mínar hafa haft á orði .
" segir Sigga Dóra og hlær .
" Þær tilkynna mér að þær hafi ekki áhuga á þessu þegar ég byrja að tala um flugvélar .
En merkilegt nokk , þá hef ég náð að smita ansi marga af þessari bakteríu .
Nú eru margir í kringum mig farnir að tala um Airbus , sem er frábært .
" Vildu spjalla um Ísland Sigga Dóra var ekki að koma til Frakklands í fyrsta skipti haustið 2012 og hefur alloft heimsótt landið á undanförnum árum .
Hún segist merkja miklar breytingar á viðhorfi til Íslands og Íslendinga .
" Ég dvaldi til dæmis í Nice í Frakklandi tvö sumur , 2006 og 2007 .
Á þeim tíma var Ísland mjög fjarlægt öllum þeim sem ég ræddi við og enginn hafði í hyggju að heimsækja landið enda töldu margir að við byggjum í snjóhúsum , " útskýrir Sigga Dóra .
" Upplifunin í ár var hins vegar allt önnur og fann ég fyrir miklum áhuga á Íslandi .
Það kom mér virkilega á óvart þegar fólk fór að segja mér frá ótrúlegustu hlutum sem mér datt ekki í hug að það gæti vitað um landið .
Flestir þeir sem ég ræddi við höfðu komið til Íslands , voru á leiðinni þangað eða þekktu einhvern sem hafði nýlega heimsótt landið .
Annað var algjör undantekning .
" Það kom oft fyrir að Siggu Dóru var boðið í hádegisverð í þeim eina tilgangi að fá að spjalla við hana um Ísland og hún þáði slík boð nokkrum sinnum .
" Til dæmis var kona frá Indlandi sem dvaldi á Íslandi í fyrrasumar en hún var svo heilluð að hana langaði að spjalla við mig um allt sem hafði orðið á vegi hennar á ferðalagi sínu .
Verst er að ég hefði sjálf þurft að hafa farið í svona túristaferð um landið , því ég var ekki nálægt því að hafa komið á alla þá staði sem hún hafði farið á .
Þetta var mikill munur frá því ég var í Nice .
Ég er nokkuð viss um að ein ástæða þess sé eldgosið í Eyjafjallajökli .
Ég veit ekki hversu oft ég þurfti að bera fram heiti jökulsins og það var sérstaklega fyndið að heyra tilraunir annarra til að bera það fram .
" Lokaritgerðin vakti athygli Samhliða starfsnáminu skrifaði Sigga Dóra lokaritgerð sína um tengsl á milli samfélagsmiðla og vörumerkjavirðis með áherslu á Airbus og Boeing .
" Ég valdi þetta efni vegna þess að mig langaði að kanna hvers vegna Airbus og Boeing væru svona öflug á samfélagsmiðlum og hvort það hefði einhver áhrif , " segir Sigga Dóra .
Hún fékk mikið lof fyrir ritgerðina og var beðin um að kynna hana innan fyrirtækisins .
Svífur enn eftir Airbus Sigga Dóra er komin heim en útskriftin úr Toulouse Business School er í febrúar .
Hún hyggst fara til Frakklands og taka þátt í athöfninni .
En hvað tekur við ? " Ég verð að viðurkenna að það var svolítið skrítið að koma heim , og töluverð viðbrigði að vera aftur á litla Íslandi eftir Airbus-ævintýrið .
Þrátt fyrir heimkomu svíf ég enn á vængjum Airbus .
" Óhætt er að segja að Airbus heilli Siggu Dóru en hún hyggst dvelja hér á landi , alla vega eins og staðan er í dag .
" Ég er mikil fjölskyldumanneskja og vil vera nálægt fjölskyldu minni .
Svo er alltaf gott að koma heim til Íslands og ég tel að það sé möguleiki á að finna hér starf við mitt hæfi .
Draumurinn er að vinna við markaðsmál tengd flugi og ferðaþjónustu , síðan hafa auglýsingastofur alltaf heillað , " segir Sigga Dóra .
" Að fá að vinna með svona hæfu og reynslumiklu fólki og í þessari miklu nánd við A350 verkefnið var mikill skóli .
Þetta er gott veganesti út í lífið .
" Tæknibylting ? Evrópski flugvélaframleiðandinn Airbus er dótturfyrirtæki Airbus Group sem þar til um áramótin síðustu hét EADS .
Airbus sér um framleiðslu farþega- og einkaflugvéla .
Innan móðurfélagsins eru hins vegar einnig fyrirtæki sem snúa að framleiðslu þyrla og hergagna .
Næsta afurð Airbus , A350 XWB ( e. extra wide body ) , er helst í samkeppni við hinar bandarísku Boeing 787 og 777X .
Flugvélin er langdræg , tveggja hreyfla breiðþota sem getur tekið á milli 270 og 400 farþega , allt eftir tegund vélarinnar en A350 er framleidd í þremur stærðum -800 , -900 og -1000 .
Forráðamenn fyrirtækisins segja að um tæknibyltingu sé að ræða , meira en helmingur byggingarefnis A350 er úr sérstaklega hertu koltrefjaplasti og nota þær fyrir vikið minna eldsneyti .
Vélinni var fyrst flogið um mitt síðasta sumar eða 14. júní 2013 .
Þegar hafa um níu hundruð pantanir á A350 XWB verið staðfestar .
Flugprófanir standa yfir og stefnt er að afhendingu fyrstu vélarinnar á síðari hluta þessa árs .
