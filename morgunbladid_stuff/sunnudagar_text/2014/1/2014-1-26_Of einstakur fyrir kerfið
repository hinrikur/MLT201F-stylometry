Ragnheiður Gunnarsdóttir segir frá syni sínum Kjartani , 17 ára einstökum dreng , í viðtali í blaðinu í dag .
Hún lýsir baráttu við kerfi sem tekur ekki nægilega vel á málum þegar þarfir einstaklinga eru flóknar líkt og í tilviki sonar hennar .
Saga Kjartans er einstök og þarfir hans eru einstakar og eins og móðir hans bendir á þá þarf þjónustan sem hann fær að miðast við það .
Ein af ábendingunum sem Ragnheiður kemur með er sérlega athygliverð .
Hún nefnir undarlega orðnotkun sem við höfum tamið okkur í samhengi við einstaklinga sem passa ekki að öllu leyti við forskrift samfélagsins að því hvað er að vera venjulegur .
Þegar kemur að umræðu um það við fagaðila hvers konar heimili sonur hennar geti átt möguleika á að búa sér í framtíðinni er jafnan notað kerfismál og talað um " búsetuúrræði " í stað þess að kalla þetta einfaldlega heimili .
Þetta er góð ábending .
Af hverju þarf " venjulegt fólk " heimili en þeir sem hafa aðrar þarfir og eru ef til vill með ýmsar greiningar eða sjúkdóma eiga að þurfa svokölluð " úrræði " ? Öllu má nú nafn gefa .
Bryndís Björgvinsdóttir er þjóðfræðingur sem fer óhefðbundnar leiðir í að sinna þörf sinni til að skilja samfélagið .
Hún safnar bröndurum og flökkusögum sem hún segir oftar en ekki endurspegla ótta samfélags við hið óþekkta .
Fordóma og kvenfyrirlitningu segir hún oft leiðarstef í bröndurum .
Hún er í viðtali í blaðinu og segir frá rannsóknum sínum .
Helgin er framundan og þorrinn eflaust blótaður víða um landið .
Þorramaturinn er ekki allra en vonandi fá allir gott í gogginn , hvort sem það er súrsað , saltað , reykt eða bara hrátt .
Góða helgi .
