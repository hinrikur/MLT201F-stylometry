Íþróttafréttamaðurinn Einar Örn Jónsson kann ekki eingöngu að brúka míkrófóninn í sjónvarpsfréttum Ríkisútvarpsins því hann kann einnig að kasta bolta .
Hann var fyrr á árum afreksmaður í handbolta bæði hér heima og í Þýskalandi og lék með íslenska landsliðinu um árabil .
Gælunafn : Veggurinn .
Það kemur víst til vegna fótboltahæfileika minna eða skorts á þeim .
Einhver hafði á orði að það væri eins og að sparka í vegg að senda boltann á mig .
Ég er því ósammála ! Hversu oft æfir þú á viku ? Núorðið aldrei , en þegar mest var 8-10 sinnum að viðbættum leikjum .
Hvernig æfir þú ? Ég fæ fanta-æfingu fyrir fingurna við tölvuskjáinn ! Hvernig er best fyrir nýliða að koma sér af stað ? Prófa sem flest og aldrei láta neitt draga úr sér kjark , annars kemst maður aldrei að því hvort eitthvað er rétt fyrir mann eða ekki .
Hver er lykillinn að góðum árangri ? Aukaæfingin ! Æfingin er fín en aukaæfingin skapar meistarann .
Hvað er það lengsta sem þú hefur hlaupið ? Alltof langt .
Einn þjálfari hjá mér var rosahrifinn af 16 kílómetra hlaupum á undirbúningstímabilinu ...
sem voru 8 vikur .
Hvað ráðleggurðu fólki sem vill hreyfa sig meira ? Upp úr stólnum , það er ekkert til sem heitir að hafa ekki tíma ! Líður þér illa ef þú færð ekki reglulega útrás fyrir hreyfiþörfina ? Nei , merkilega lítið .
Samviskan lætur í sér heyra .
Hvernig væri líf án æfinga ? Dauflegt .
Hvað er það lengsta sem hefur liðið á milli æfinga hjá þér ? Eftir að hnéð á mér fór á haugana er ansi langt síðan ég hef æft nokkuð .
Fótbolti af og til telst ekki alveg með .
Ertu almennt meðvitaður um matarræðið ? Já , en það tekst ekki alltaf að fylgja eigin meðvitund eftir .
Hvaða óhollustu ertu veikur fyrir ? Nammi hefur verið minn stóri akkilesarhæll í gegnum tíðina , sérstaklega íslenskt nammi þegar ég bjó í útlöndum .
Hvað ráðleggurðu fólki sem vill bæta mataræðið ? Að leita upplýsinga hjá réttum aðilum .
Það eru margir til í að veita ráðleggingar en hagsmunir fólks eru mismunandi .
Næringarfræðingar geta oft gefið góð ráð sem mér finnst yfirleitt vera á þá leið að borða fjölbreytta og holla fæðu , engar skyndilausnir .
Hvaða gildi hefur hreyfing og líkamsrækt fyrir þig ? Það er alveg merkilegt hvað manni líður einfaldlega vel eftir góða hreyfingu , bæði á líkama og sál .
Heilinn hjálpar manni með skammti af hormónum og samviskunni líður betur .
Hver eru erfiðustu meiðsli sem þú hefur orðið fyrir ? Eiginlega þau sem ég á í núna , handónýtt hné sem á aldrei eftir að lagast .
Hljómar kannski pínu dómsdagslega .
Hversu lengi varstu að ná þér aftur á strik ? Fyrst þegar ég lenti í hnémeiðslum var ég frá í mánuð , svo einn og hálfan og nú er því lokið ...
Hver eru heimskulegustu meiðslin sem þú hefur orðið fyrir ? Ég tognaði á pínulitlum vöðva á milli rifja við að reyna eitthvert trix eftir æfingu .
Það kostaði mig þrjár vikur af pínu .
Hver er erfiðasti mótherjinn á ferlinum ? Helví ...
hann Guðjón Valur Sigurðsson .
Hver er besti samherjinn ? Helví ...
hann Guðjón Valur Sigurðsson .
Hver er fyrirmynd þín ? Frændi minn Júlíus Jónasson átti stærstan þátt í að ég fór í handbolta .
Ég vildi alltaf vera eins og Júlli ...
bara örvhentur .
Hver er besti íþróttamaður allra tíma ? Ætli það sé ekki bara Michael Jordan .
Fyrirmyndaríþróttamaður í alla staði .
Óhugnanlega hæfileikaríkur en líka með heilann og hugarfarið á réttum stað og hafði sennilega víðtækari áhrif en hægt er að mæla , a.m.k. á mína kynslóð .
Af íslenskum íþróttamönnum er Óli Stef náttúrulega á toppnum .
Skilaboð að lokum ? Lífið er of stutt til að taka því alvarlega ! 