" Ég átti ekki von á því þegar ég horfði á Kiss í Reiðhöllinni 1988 að ég myndi einhvern tímann spila með einum af meðlimum bandsins , " segir Þráinn Árni Baldvinsson , meðlimur í íslenska KISS heiðursbandinu MEIK .
Bruce Kulick , fyrrverandi gítarleikari KISS , kemur til landsins nú í lok janúar og spilar með MEIK .
Tónleikarnir verða á Spot í Kópavogi föstudaginn 31. janúar .
Bruce Kulick gekk til liðs við KISS 1984 og var hann meðlimur allt til ársins 1996 þegar upprunalegir meðlimir KISS komu saman aftur .
" Það er mikil tilhlökkun að spila með honum – alveg voðaleg , " segir Þráinn en ásamt honum eru þeir Magni Ásgeirsson , Einar Þór Jóhannsson , Jón Elvar Hafsteinsson , Eiður Arnarsson og Jóhann Hjörleifsson í hljómsveitinni .
