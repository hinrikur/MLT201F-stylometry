Anna í Avonlea eftir L. M. Montgomery er framhald bókarinnar ástsælu Anna í Grænuhlíð sem kom út í íslenskri þýðingu í fyrra .
Bækur um Önnu í Grænuhlíð hafa áður komið út hér á landi og notið mikilla vinsælda , en þetta er í fyrsta sinn sem þær koma út í óstyttri íslenskri þýðingu .
Í fyrstu bókinni , Anna í Grænuhlíð , var sögð saga munaðarleysingjans Önnu sem er ellefu ára og ættleidd af systkinunum Marillu og Matthíasi Cuthbert sem búa í bænum Grænuhlíð .
Í Önnu í Avonlea er hin hvatvísa , forvitna og bjartsýna Anna á sautjánda ári og starfar sem kennslukona í heimabæ sínum Avonlea .
Ástríki gefur bækurnar út en Ásta Gísladóttir og Auður Aðalsteinsdóttir eru stofnendur þess forlags .
" Hugmyndin um að gefa bækurnar um Önnu í Grænuhlíð út í óstyttri útgáfu kom frá vinkonu okkar og þýðanda Sigríði Láru Sigurjónsdóttur , " segir Ásta .
" Sigríður Lára hefur mikið dálæti á bókunum og þegar hún fór að lesa þær á ensku tók hún eftir því að þær voru ólíkar gömlu íslensku þýðingunni því það vantaði svo mikið inn í þær .
Hana langaði til að þýða Önnu í Grænuhlíð á ný og hafa þýðinguna óstytta .
Okkur Auði fannst það góð hugmynd og við gáfum út Önnu í Grænuhlíð árið 2012 og fyrir síðustu jól kom svo Anna í Avonlea .
Fyrsta bókin um Önnu í Grænuhlíð kom út á íslensku árið 1933 og á þeim tíma var sterk hneigð hjá þýðendum að þýða eftir eigin höfði , þeir hentu út því sem þeim líkaði ekki í frumtextanum , sameinuðu persónur , endurskrifuðu texta og breyttu stundum söguþræði .
Gamla þýðingin á Önnu-bókunum er læsileg og mjög skemmtileg en hún er ekki bein þýðing á frumtextanum .
Bækurnar um Önnu voru síðan margútgefnar hér á landi , en með þessum nýju útgáfum fá lesendur óstytta þýðingu á frumtextanum .
" Hversu margar eru bækurnar um Önnu í Grænuhlíð og hversu margar hafið þið hugsað ykkur að gefa út ? " Upphaflega skrifaði Montgomery sex bækur um Önnu sem komu út á árunum 1908 til 1919 og síðan var gerð krafa á hana um að skrifa meira og hún bætti tveimur bókum inn í flokkinn , þannig að bækurnar eru alls átta .
Sigríður Lára er byrjuð að þýða bók númer þrjú og við stefnum að því að koma henni út snemma næsta haust .
Svo ætlum við að sjá til hvort við gefum út fleiri bækur í bókaflokknum .
Fyrstu þrjár bækurnar eru einskonar þríleikur og þær bækur sem fólk þekkir best , en þriðja bókin endar á því að Anna trúlofast .
" Hver er að þínu mati helsti kosturinn við bækurnar um Önnu í Grænuhlíð ? " Þær eru mjög skemmtilegur gluggi inn í ákveðinn tíðaranda og lesandinn sér hvað hefur breyst og hvað hefur ekki breyst á þeim árum sem liðin eru frá útkomu þeirra .
Í þeim eru skemmtilegar samfélags- og samtíðarlýsingar .
Bækurnar fjalla að miklu leyti um konur sem eru að vaxa úr grasi í Kanada , líf þeirra , tilfinningar , skoðanir og viðhorf til heimsins .
Sýn þeirra einkennist af jákvæðni og lífsgleði en er ekki gagnrýnislaus .
Gagnrýnin er hins vegar oft undir rós .
" Hvernig hafa viðtökur verið við þessari nýju útgáfu á bókunum um Önnu ? " Þær hafa verið mjög góðar og fólk er ánægt að fá þessar gömlu bækur aftur í umferð .
Konur og karlar sem lásu þær sem krakkar endurupplifa gamla tíma með því að fá bækurnar í nýjum útgáfum .
Þetta er tryggur lesendahópur sem bíður spenntur eftir næstu bók .
" Þess má geta að í mars stefna Ásta og Auður að því að halda námskeið um Önnu í Grænuhlíð í samstarfi við Menningarmiðstöðina Gerðuberg .
