Þegar þröngt er í búi reynir fólk að spara eins og frekast er unnt .
Flestir uppgötva að stórar fjárhæðir hafa farið í vitleysu og bruðl sem vel á sleppa og ekki er svo erfitt að komast af án ýmissa þæginda og lúxuss sem búið var að venja sig við .
En svo eru ákveðnir útgjaldaliðir þar sem ekki er endilega skynsamlegt að spara , því verið er að spara eyrinn en kasta krónunni .
Sum útgjöld er betra að líta á sem fjárfestingu , þar sem hærra verð helst oftast í hendur við aukin gæði , betri nýtingu og bætt líf .
Ráðgjafar um fjármál heimilanna virðast t.d. almennt sammála um að betra sé að eyða meira frekar en minna í heimilistæki .
Freistandi getur verið að velja ódýrasta ísskápinn í búðinni en dýrari ísskápur getur kælt og varðveitt matinn betur , enst mun lengur og þurft sjaldnar á viðgerðum og viðhaldi að halda .
Sama með þvottavél í dýrari kantinum frá virtum framleiðanda , að hún ætti að fara betur með fötin , bila síður og þjóna hlutverki sínu í áraraðir .
Betri svefn ekki metinn til fjár Vönduð dýna er líka gulls ígildi .
Það er ekkert leyndarmál að bestu dýnurnar kosta formúgu og freistandi að kaupa einfaldlega í staðinn ódýrustu svampdýnuna sem finna má .
En góð dýna er ávísun á betri svefn og hraustara stoðkerfi , sem svo skilar sér í betri líðan og orku til að takast á við verkefni lífsins .
Pistlahöfundur fjármálasíðu MSN mælir með kaupum á nýjum eða nýlegum bíl .
Notaðir skrjóðar hafa lægri verðmiða en kosta sitt í rekstri og viðgerðum .
Nýlegur bíll kostar meira , en hættan á ófyrirséðum útgjöldum og truflunum vegna bilana er minni , eldsneytisnýtingin líklega betri og nýrra farartækið öruggara en það eldra fyrir ökumann og farþega ef kæmi til árekstrar .
Það eru ekki bara stóru hlutirnir sem eiga að kosta .
Pistlahöfundur Huffington Post bendir á að vönduð undirstöðustykki frá þekktum hönnuðum séu góð fjárfesting .
Fyrir dömur getur það t.d. verið rándýr og klassísk handtaska úr slitsterku gæðaefni .
Slíkar töskur falla aldrei úr tísku , passa með öllum fötum og verða bara fallegri með aukinni notkun .
Þær fylgja eigandanum í áratugi og ganga jafnvel í erfðir .
Hugsað vel um fæturna Sömu sögu er að segja um skófatnað .
Enginn skortur er á framboði af ódýrum skóm en oftar en ekki endast þeir illa og verða fljótt ljótir .
Peningunum er vel varið í dýra , sígilda hágæðaskó sem smellpassa bæði við fætur og smekk eigandans .
Þannig skó má nota oft og mikið svo árum skiptir .
Ef þeir fara að láta á sjá hefur skósmiðurinn góðan efnivið að vinna með og getur hresst skóna við á ný .
Að lokum er rétt að huga vandlega að daglegu neysluvörunni .
Matarútgjöldin eru stór á flestum heimilum en ágætt að varast það að spara með því að kaupa ódýrt ruslfæði .
Næringarráðgjafar og fjármálaráðgjafar eru á einu máli um að það að kaupa hollari mat – jafnvel þótt hann er dýrari – skili sparnaði í bættri heilsu og líðan .
Þá vilja margir meina að óhollur matur fái líkamann til að vilja neyta meira , sem rýrir fljótlega allan matarsparnað .
Almenna þumalputtareglan er þessi : Að það er gott að vera reiðubúinn að borga fyrir gæði , endingu og innihald í því sem við notum daglega og stólum á í lífsins amstri .
