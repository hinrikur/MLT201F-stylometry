1. Gestir hafa lýst heimsókn á Tómið – Horfin verk Kristins Pétursson , í Listasafni Árnesinga í Hveragerði , sem " opinberun " .
Framsækin málverk Kristins ( 1896-1981 ) eru sýnd í samspili við verk samtímalistamanna .
2 .
" Afburðaleikur og traust leikstjórn nær að lyfta þessu verki upp og gera það að góðri kvöldskemmtun , " segir gagnrýnandi Morgunblaðsins um Jónsmessunótt eftir Hávar Sigurjónsson í Þjóðleikhúsinu .
3 .
Á sunnudag klukkan 13.15 leika Nína Margrét Grímsdóttir píanóleikari og Ari Þór Vilhjálmsson fiðluleikari á hádegistónleikum í Gerðubergi .
Þau flytja Sónötu í A-dúr , Ständchen og Ave Mariu eftir Franz Schubert .
Kynna flytjendur verkin sérstaklega fyrir gestum .
4 .
Hafþór Yngvason , safnstjóri Listasafns Reykjavíkur , leiðir gesti um sýninguna Hreyfing augnabliksins , í Hafnarhúsinu , sunnudag klukkan 15 .
Á sýningunni eru verk eftir Guðrúnu Einarsdóttur , Hörpu Árnadóttur , Jóhann Eyfells , Rögnu Róbertsdóttur , Sólveigu Aðalsteinsdóttur og Þór Elís Pálsson .
5 .
Sýningar standa enn yfir á frönsku kvikmyndinni Intouchables í Laugarásbíói og Háskólabíói .
Yfir 64 þúsund manns hafa séð hana og skal engan furða því hún er bæði bráðskemmtileg og afar vel leikin .
