Guðmundur Hrafn Arngrímsson landslagsarkitekt er fjögurra barna faðir í Grafarholti og átti tvö börn í leikskólanum Reynisholti þegar deild var bætt við skólann og í kjölfarið þurfti að stækka lóð leikskólans .
Sú hugmynd kom upp hjá leikskólanum að hafa stækkunina með öðrum hætti en þá lóð sem fyrir var og leitaði skólinn til Guðmundar .
" Ég hafði verið að vinna álíka verkefni fyrir íbúasamtökin , þjónustumiðstöðina og grunnskólann í hverfinu .
Ég hafði nálgast svona útisvæði í gegnum foreldrafélögin og nýtt það hráefni sem fyrir var .
Leikskólinn bað mig að koma á fund og ég sá strax möguleikana á því að gera annars konar leiksvæði .
Halda ekki áfram með þetta hefðbundna leiksvæði þar sem krakkarnir geta aldrei látið sig hverfa , dýpkað leikinn sinn og skapað sín eigin ævintýri , " segir Guðmundur og bætir við að þetta verkefni hafi haft sterkan samfélagslegan fókus .
Guðmundur hannaði leiksvæðið og í kjölfarið tók foreldrafélagið verkefnið að sér en á þessum tíma var Guðmundur líka formaður íbúasamtaka hverfisins og voru honum málefni hverfisins mjög hugleikin .
" Ég missti vinnuna árið 2009 og ákvað þá strax , í stað þess að sitja heima , að nýta kraftana mína fyrir hverfið .
Ég hafði áhyggjur af hverfinu og hafði innri þörf til að lækna þetta hverfi sem mér fannst vera andvana .
" Sá aldrei gangandi fólk Hann flutti í Grafarholtið árið 2007 ásamt fjölskyldu sinni eftir sex ára dvöl í Danmörku .
" Eftir að hafa búið þarna í nokkra mánuði fór mér að líða undarlega .
Ég sá aldrei neinn á ferli , aldrei neinn gangandi á gangstéttunum .
Það var ekki gert ráð fyrir því að fólk ætti eitthvert erindi innan hverfisins .
Eini staðurinn sem ég hafði til að mæta nágrönnunum var anddyrið í leikskólanum .
Mér fannst vanta vettvang fyrir okkur íbúana í hverfinu til þess að koma saman , kynnast og breyta félagslega landslaginu í hverfinu .
Ég sá tækifæri til þess í þessu verkefni , að við myndum gera þetta sjálf til að nota ferlið til uppbyggingar í samfélaginu , " segir Guðmundur , sem á þessum tímapunkti hafði unnið að útikennslusvæði fyrir Sæmundarskóla og gert nokkur áningarsvæði í skóglendinu í kringum Reynisvatn .
Þar hafði hann unnið með staðbundið hráefni .
" Mér fannst efnisnotkunin spennandi , ég vann eingöngu með jarðveginn og grjótið sem féll til , timbrið og greinarnar , gras og torf .
" Unnið í sjálfboðavinnu Reynislundur , náttúruleiksvæðið við Reynisholt , kostaði 800.000 krónur , sem var styrkur sem fékkst frá Forvarna- og framfarasjóði Reykjavíkurborgar .
Annað starf var unnið í sjálfboðavinnu foreldranna auk þess sem það kom hópur frá erlendu samtökunum Seeds og hjálpaði til .
Leiksvæðið er í lundi sem var á staðnum en þarna var áður sumarbústaður .
Myndarlegur skógur nýtist svæðinu vel .
Hluti af efninu kom úr lundinum en til viðbótar fékkst timbur frá skógræktarfélögum Reykjavíkur og Kópavogs .
" Svo sótti ég hleðslutorf út fyrir bæinn .
Það er erfitt að finna það en ég er með nokkra staði sem ég get skorið torf í hleðslu , " segir Guðmundur sem hefur sérþekkingu á þessu sviði og hefur haldið námskeið í torfhleðslu .
Leiksvæðið skiptist í nokkur minni svæði .
Til dæmis er þarna " friðarlundur " , hlaðinn úr torfi , notaður fyrir jóga og lesstundir .
Ennfremur er þarna skógarsvæði , með skýli og eldstæði .
Minnstu krakkarnir gleymast ekki því í " stubbaskóginum " er mjúkt og þægilegt landslag fyrir þá sem eru að byrja að labba , " smáhalli , drumbar og steinar til að stikla á svo þau upplifi einhverja áskorun " .
Þrautabrautin er síðan sérstaklega spennandi , og ekki má gleyma sjóræningaskipinu og kastalanum .
" Ég hef alltaf haft miklar skoðanir á leiksvæðum .
Ég er búinn að vera pabbi í 14 ár og upplifði leiksvæðin í Danmörku sem miklu skemmtilegri en hér og meiri áskorun .
Krakkarnir sóttu mikið í að fara á þau um helgar .
Ég fór að skoða þetta betur í náminu , " segir Guðmundur sem einbeitti sér að náttúruleiksvæðum .
Í náminu las hann bók þar sem þeirri kenningu var varpað fram að leitin að hinu fullkomna , örugga leiksvæði hefði í raun drepið leiksvæðið .
" Þetta var vakning fyrir mig og sannleikskorn í þessu .
Að þessi stöðlun og einsleitni og kröfurnar um að krakkarnir væru sýnilegir á næstum hvaða bletti sem er í leikskólanum hefði leitt þetta af sér .
Þau hverfa aldrei og það heftir þau í leik og ævintýrum .
Þau þurfa að geta gleymt sér , þurfa að geta horfið inn í leik og ævintýri .
Og að geta flakkað á milli rýma .
" Félagslega landslagið breyttist En hvernig gekk að virkja foreldrana ? " Það sem þetta hefur kennt mér er að það er ákveðið ferli sem fer í gang .
Þetta fer alltaf rólega af stað og það er ekki fyrr en það er farinn að verða vísir að árangri sem fleiri vilja verða með og þá fer boltinn af stað .
Þetta byrjaði rólega en eftir því sem á leið fjölgaði í hópnum .
Fólk sá svæðið stækka og breytast dag frá degi og foreldar söfnuðust saman eftir vinnu .
Ég var þarna eins lengi og einhver nennti að vera .
Eitthvert kvöldið komu síðan fjörutíu foreldrar ! Á endanum gjörbreytti þetta öllu félagslegu landslagi í samfélaginu sem tilheyrði Reynisholti .
Mér fannst það að mörgu leyti merkilegri afurð en leikvöllurinn sjálfur .
Viðhorf fólks til foreldrastarfs breyttist .
" Guðmundur var lengi formaður íbúasamtaka Grafarholts en er nú varaformaður .
Núna eru samtökin að funda með borginni út af svæði sem íbúarnir ætla að taka yfir .
" Íbúarnir ætla að búa til sinn eigin almenningsgarð , með smávegis fjárstuðningi frá borginni .
Það er auðveldara að gera svona verkefni núna .
Fólk trúir á þau , " segir hann og bætir við að viðhorfið hafi breyst , það sé ekki lengur litið svo á að borgin eigi að " skaffa allt " heldur leggi íbúarnir líka sitt af mörkum .
Annað verkefni sem íbúasamtökin hafa unnið að er gerð matjurtagarða í hverfinu , sem heppnaðist vel .
" Ferlið að skapa okkar eigið sameiginlega rými er afurð sem er ekkert síðri og jafnvel merkilegri en raunverulega afurðin .
Þetta er nálgun sem ég nota á öll þessi verkefni .
" Verkefni á Grænlandi Guðmundur er líka hluti af hópnum The Turf Network , sem hefur fengist við ýmis verkefni .
" Við höfum verið að vinna að verkefni á Grænlandi í tæp tvö ár .
Verkefnið er í fjármögnun og er komið ágætlega áleiðis .
Það byggist á því að búa til sameiginlegt almenningsrými í smábæ á Grænlandi með atvinnulausum ungmennum , kenna þeim handverkið og gera þeim það ljóst að þau skipti máli fyrir samfélagið og vonandi líka að samfélagið skipti máli fyrir þau .
Sýna þeim á lifandi hátt hvað samtakamátturinn getur fært okkur .
Hvernig þau geta bætt sinn eigin veruleika og annarra með því að gera eitthvað saman fyrir bæinn .
" Guðmundur segist sjálfur vera úthverfamiðaður .
" Ég held að það sé kominn tími á endurreisn úthverfanna .
Ég ætla að leggja mitt af mörkum til þess .
Úthverfin þurfa að vera lífvænleg , sjálfbærar einingar með öflugu og fjölbreyttu mannlífi .
Það er sú endurreisn sem ég er alltaf að vonast eftir og held að sé að verða að raunveruleika .
Þau eiga að geta verið lítill bær í borginni .
" ER FRÁ BOLUNGARVÍK Mikil áhrif upprunans Mikill hvati að öllum störfum Guðmundar sprettur upp frá þeirri þörf að gera Grafarholtið , hverfið sitt , betra , að lífga við þetta " andvana " hverfi .
" Ég er úr litlu bæjarfélagi vestur á fjörðum , Bolungarvík .
Þar er mjög skýrt hvaða samfélagi maður tilheyrir og mjög sterkt íþróttafélag .
Grafarholtið vantaði á allan hátt sameiginlegan vettvang og átti í því sem ég kalla gervihnattasamband við Fram í Safamýrinni , " segir Guðmundur , sem hefur áttað sig smám saman á því í gegnum störf sín , hvað bakgrunnur hans hefur haft mikil áhrif .
" Það skiptir mjög miklu máli að hafa alist upp í þessu litla samfélagi í Bolungarvík og séð hvaða hreyfikraftar verða til í svona litlu samfélagi .
Þú tilheyrir samfélaginu og hefur samkennd með náunganum , " segir hann en það er ekki samfélagið sem hefur einvörðungu haft áhrif á hann heldur líka umhverfið .
Hefur áhrif á efnisvalið " Ég var líka alinn upp norður á Ströndum þar sem var mikið verið að vinna með þessi náttúruhráefni .
Ég er alinn upp að hluta til á Dröngum og Seljanesi þar sem var alltaf mikið unnið með rekavið og grjót .
Að sýsla með þessi efni hefur alltaf verið mér eðlislægt .
Ég átta mig ekki á því fyrr en ég fer að nálgast þessi verkefni í gegnum landslagsarkitektúrinn hvað mér er tamt að hugsa út frá þessum efnum .
Þau eru hluti af vistkerfinu og sjálfbærnin , það að nota þessi staðbundnu hráefni , ljær þessu ákveðna dýpt .
" ÚTINÁM MIKILVÆGT Lesið í landslagsgæðin Guðmundur byggði upp vettvang fyrir útinám í Sæmundarskóla en hann hafði verið að kenna í grunnskólanum til að bregðast við atvinnuleysinu sem landslagsarkitekt .
Þetta heppnaðist vel og hann hefur síðan hjálpað fleiri skólum í öðrum bæjarfélögum , Kópavogi , Hólmavík og Reykjanesbæ .
" Ég fór að hjálpa fleiri skólum að skilja nærsvæði sitt og möguleikana í því .
Útikennsla er vinsæl í dag , ekki síst hérna í Norður-Evrópu .
Það er svo mikill munur á krökkunum úti eða inni í skólastofunni .
Þar ertu með fjölbreyttari kennsluhætti og nærð til fleiri .
Þú dregur fram styrkleika hjá þeim sem líður illa í skólastofunni og breytir félagslegu munstri og samskiptum þegar þú ert kominn út .
Þar er ekki þetta fastformaða rými utan um krakkana .
Sumir læra betur með því að standa í fæturna og nota skynfærin .
Í útinámi notar maður skynfærin meira en í venjulegri kennslustofu .
Þú lærir mikið á að þreifa á hlutunum , " útskýrir hann .
" Mín nálgun er að skoða hvernig við lesum í nærumhverfi okkar og hvernig við getum nýtt það til útivistar og lærdóms .
Þetta snýst um að lesa í landslagsgæðin sem við höfum , " segir hann .
" Ég hef nálgast þetta út frá því að skilja landið , lesa í gamla landnotkun og reyna að finna litlar dyr að einhverju efni .
Í Sæmundarskóla gerði ég langeld í stað hefðbundins eldstæðis .
Bara þetta form á eldstæðinu gaf mér svo mörg tækifæri til að byrja á sögu um forfeður okkar og byggingararfleifðina .
Um leið og krakkarnir gátu hoft á formið upplifðu þau sig sem hluta af sögunni og voru meira til staðar í kennslunni .
" 