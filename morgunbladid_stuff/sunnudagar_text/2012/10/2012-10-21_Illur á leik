Svartur átti leik í samnefndri bók Stefáns Mána Sigþórssonar frá 2004 sem lifnaði við á hvíta tjaldinu fyrr á þessu ári við fádæma vinsældir .
Þar var dregin upp dökk mynd af íslenskum undirheimum og óhætt er að segja að mikið myrkur sé líka á síðum Hússins , þótt af öðru tagi sé .
Illur á nú leik .
Í þessari elleftu bók Stefáns Mána segir af Theódóri B. Unnarssyni ; sá er ekki allur þar sem hann er séður , og gömlum kunningja lesenda , lögreglumanninum Herði Grímssyni .
" Grunnhugmyndin á bak við bókina er fáránlega einföld ; ég bjó uppi á Kjalarnesi 2008 , var mikið á ferðinni og einhvern tíma á leiðinni uppeftir lít ég út um bílgluggann í Kollafirði og sé afskekkt hús á hæðinni fyrir ofan skóginn , " segir rithöfundurinn í samtali við Morgunblaðið .
Á því augnabliki kviknaði hugmynd .
" Mér fannst strax eitthvað skuggalegt við þetta hús og datt í hug að þarna gæti eitthvað hrikalegt hafa gerst .
Fjórum árum síðar er bókin að koma út .
Hún hefur því verið nokkuð lengi í gerjun .
" " Hef áhuga á því sem ég er hræddur við " Þegar rithöfundurinn hóf að skapa persónur í verkið steig áðurnefndur Theódór smám saman fram .
" Það er ansi ágengur karakter og erfiður .
Hann er reyndar versta illmenni sem ég hef kynnst , og ég kynntist honum mjög vel , " segir Stefán .
" Það var enginn sælutími að skrifa þessa bók – ég er ekkert að grínast með það ! Ég lá mikið andvaka , mig dreymdi illa og varð fyrir ásóknum þegar ég var að skrifa .
" Hann segist oft nota bækur sína sem tæki til þess að hugsa .
" Hvað er illska ? Það er engin smá vangavelta en grunnspurning sem er ágætt að kvikni .
Ég velti þessu mikið fyrir mér og nálgast málið frá tveimur hliðum ; Hörður er á því að illska sé fyrirbæri sem veikgeðja menn geti verið andsetnir af en hins vegar er þessi jarðbundna skoðun yfirmanns hans , að illska sé bara eitthvað sem vondir menn gera .
Það var dálítið ferðalag að reyna að átta sig á þessu .
Er illska eitthvað sem vondir menn , skv. skilgreiningu samfélagsins , gera eða tekur illskan sér bólfestu í manninum en er ekki maðurinn sjálfur ? Ég er kannski orðinn dálítið miðaldalegur , en baráttan um mannssálin getur verið spennandi , barátta ljóss og myrkurs , góðs og ills .
" Margir muna miður fallegar persónur úr Svörtum á leik .
Spurt er : Hvers vegna allir þessir vondu menn , Stefán ? " Ég hef mikinn sálfræðilegan , félagsfræðilegan og mannfræðilegan áhuga á því að vita hvernig svona menn verða til .
Hvað er það sem þeir gera og af hverju ? Það er vissulega mikil stúdía að velta því fyrir sér , það tekur á taugarnar en mér finnst það heillandi ekki síður en ljón og tígrísdýr .
Ég hef áhuga á því sem ég hræddur við , " svarar höfundurinn og bætir við : " Hvað hugsar geðsjúkt illmenni sem á konu og börn ? " Stefán segist haldinn óslökkvandi lærdómsþörf og fróðleiksfýsn .
" Ég les mikið og leita til margra sérfræðinga við gerð svona bókar ; ég get nefnt Óttar Guðmundsson geðlækni , Þórhall miðil og marga fleiri í þetta skipti ; þetta eru mínir aðstoðarmenn en jafnframt lærifeður .
Ég þurfti að komast að því hvað gerist þegar menn verða fyrir heilaskaða ? Hvað er siðblindur maður frá sjónarhóli fræðanna ? Og svo framvegis .
" Theódór þessi virðist tiltölulega venjulegur maður við fyrstu kynni .
En slíkt illmenni gæti þess vegna leynst í næsta húsi , segir Stefán Máni .
" Það er skuggalegt hve margir hafa drepið kærustu sína eða eiginkonu hér á landi á síðustu árum .
Þess vegna er augljóst að þetta gæti vinnufélagi , maðurinn sem þú býrð með eða pabbi þinn .
" Þarf að setja sig í sérstakar stellingar þegar fengist er við að skapa illmenni ? " Ég gerði það ekki , en verkefnið truflaði vissulega nætursvefninn og taugakerfið ; ég var orðinn draughræddur og myrkfælinn .
Sá draug í hverju horni ! Ég lifi mig yfirleitt mjög sterkt inn í það sem ég er að gera , sem er ef til vill ekki gáfulegt , en ég er all inn , stekk í djúpu laugina .
Það var til dæmis ekki sérlega skemmtilegt að lesa krufningarskýrslur en mér fannst ég verða að gera það núna .
" Heldurðu að sért laus við Theódór ? " Ég vonast virkilega til þess að illu andarnir séu komnir i bókina og hrelli nú lesendur mína en láti mig í friði .
Mér finnst ég búinn að fá nógan skammt .
Ég hef satt að segja ekki mikinn áhuga á að vera lengur með svona andskota eins og Theódóri ; höfuðið á honum er ekki góður staður til að vera á .
" Þetta ár hefur verið viðburðaríkt og Stefán Máni er afar sáttur .
" Árið hefur verið frábært ; eins og ein stór árshátíð fyrir mig .
Ég er vanur því að skrifa bækur en bíómynd er svo stór og lifandi að það er öðruvísi þegar hún verður að veruleika .
Svo voru allir mjög ánægðir og myndin sló í gegn sem var frábært .
" Myndin er gríðarlega sterk en þó orðin að nokkru leyti úrelt .
Hún lýsir nokkurra ára gömlum raunveruleika , sem hefur mikið breyst að því er sagt er .
" Það er alveg rétt ; hún er fortíðarmynd og strax orðin nostalgísk , því veruleikinn í dag er allt annar og enn ógeðslegri .
Vondu gaurarnir fyrir 10 árum voru miklu betri en drullusokkarnir í dag , nú eru þetta miklu meiri fantar .
Skemmtilegir karakterar eru ekki lengur til í undirheimunum ; strákslega sakleysið er horfið , nú snýst allt um hörku og peningagræðgi .
" Hann segist fylgjast með gangi mála með öðru auganu .
" Ég á eftir að skrifa aðeins meira um undirheimana , það gæti orðið næsta haust , " segir hann .
" Þessir fáu óknyttapiltar sem ég kannast við úr undirheimunum eru orðnir úreltir , eins og ég ( ! ) og ég hef ekki áhuga á að kynnast þeim sem eru við stjórnvölinn núna því óhugnaðurinn er svo mikill .
En sem samfélagsþegn og skattgreiðandi er mér ekki sama um ógnina sem stafar af þeim .
" Þótt myrkur og grimmd sé áberandi í bókum Stefáns sem hér hafa verið nefndar en birta og fegurð í hans eigin lífi .
Þar leika börnin hans stórt hlutverk .
" Ég er fráskilinn , tveggja barna faðir í Vesturbænum og lifi afar einföldu og fábrotnu lífi , " segir hann .
" Ef maður ætlar að skrifa bækur og standa undir nafni sem rithöfundur þarf að lifa einföldu og óspennandi lífi ; ef glamúr og gleði eru við völd verða afköstin minni .
Það þýðir ekki að vera hangandi á kaffihúsum eða fullur , dansandi uppi á borði ; það eina sem dugir er að sitja á rassinum og skrifa og ég er sáttur við þann díl .
80% vinnunnar fara einmitt í að sitja á rassinum og hugsa ! Mér finnst mitt hlutverk vera að skrifa bækur en ekki að hlæja í kokteilboðum eða drekka hið fræga latte .
Ég bý ekki einu sinni í 101 , það er ekkert latte hér í 107 .
" Listamenn sinni listinni Stefán segir valið sitt en annað sé vitaskuld jafn réttmætt .
" Það getur verið spennandi að lifa í glaumi og gleði en bókmenntirnar toguðu sterkar í mig .
Þær hafa yfirhöndina .
En mér finnst margir listamenn of uppteknir af öðru en því sem þeir eiga að vera að gera ; rithöfundur á að skrifa bækur , myndlistamaður að mála myndir , ekki að byggja upp tengslanet eða koma sér í mjúkinn hjá dómnefndum eða sverma fyrir verðlaunum eða styrkjum .
Mín skoðun er að menn eigi að sinna sinni vinnu , búa til list .
" Aftur að einfaldleikanum .
" Ég grínast stundum með það að ég sé Drakúla greifi í kastalanum á fjallinu , fjarri mannabyggð .
Ég reyni að vísu að láta ekki líða dag án þess ég hitti fólk en það tekst ekki alltaf og þá hringi ég í einhvern .
Það getur verið furðulegt að búa í borg en hitta engan ! " Hann fer reyndar mikið út og segist hreyfa sig reglulega .
" Ég bæði hjóla og hleyp og hef gert lengi .
Ég er kominn yfir fertugt , hef engan áhuga á því að eldast og verð því að passa mig á að vera í formi .
" Nýjustu bókina tileinkar hann börnum sínum , Helenu og Kolgrími .
Og segir aðspurður að föðurhlutverkið hafi aldrei verið fjarri huga hans við skriftirnar .
" Í bókinni er ég líklega að skrifa um það hræðilegasta sem ég gæti ímyndað mér .
Það er ef til vill einhvers konar sjálfsþerapía eða spennufíkn að skrifa um það sem maður er hræddur við .
Það er líka mikil ógn í því að reyna að horfa á heiminn með augum barns sem er hrætt .
" Trúir innst inni á drauga Stefán Máni segist ekki vilja trúa því að draugar séu fyrir hendi , en innst inni geri hann það samt og finnist óþægilegt .
" Ég vil ekki sjá að menn séu að reyna að ná sambandi við framliðna en ég spyr mig þegar ég ligg andvaka og úttaugaður hvað sé ímyndun og hvað raunveruleiki .
Þær spurningar sem ég veit ekki svarið við finnst mér heillandi og satt að segja trúi ég öllum fjandanum .
Mín reynsla er sú að fjandinn gangi laus .
" Hann skrifar jafnt og þétt .
Segist líta á sig sem bónda eða trillusjómann .
" Bónda af því að hann sinnir búverkum á hverjum degi hvort sem honum líkar betur eða verr , og trillusjómann vegna þess að stundum veiðir hann en stundum ekki ; það er ekki á vísan að róa .
Stundum ganga bækur vel og stundum ekki .
Ég er agaður og einbeittur , eljusamur og ósérhlífinn , en enginn harðstjóri .
Vinn á hverjum degi , held mig bara að efninu og hef alltaf verið þannig .
Ég er gamall frystihúsgaur sem er vanur að vinna og hin einfalda staðreynd er að ef ég skrifa ekki bók fæ ég ekki tekjur og borða þá ekki kvöldmat .
Þetta er því einfaldur hvati ! " Börnin hans eru bæði fædd í nóvember .
Þau verða 7 ára og 11 eftir nokkra daga .
" Þetta er litla fjölskyldan mín og við erum mikið saman .
Þau búa í sama í hverfi , ég er nálægt skólanum þeirra og við erum miklir félagar .
Við hlustum mikið á rokk hér heima , hér eru skipulagðir fyrirlestrar um rokkið og tónlist almennt í máli og myndum , við spilum , ég þýði textana og dæli út upplýsingum um hljómsveitarmeðlimi .
Það besta við að eiga börn er að upplifa barnið í sjálfum sér ; hina barnslegu gleði .
Að eiga börn er að fá að vera barn og það er ómetanlegt .
" METNAÐARFULLUR FYRIR HÖND BÓKMENNTANNA Ekki vantar áhuga á lestri Stefán Máni segist mjög metnaðarfullur fyrir hönd bókmennta .
" Við lifum á tímum internets þar sem tölvur eru alls staðar og allt hægt að sjá í símanum .
Þess vegna er frábært að bókin skuli lifa eins og hún gerir virkilega , " segir hann .
Rithöfundurinn gleðst jafnan þegar bækur slá í gegn , hvort sem er heima eða erlendis " og hvort sem það er mömmuklám eða eitthvað annað .
Mér finnst ekki eiga að skamma fólk fyrir að lesa ekki bækur heldur höfunda fyrir að vera ekki nógu skemmtilegir .
Ef eitthvað er í boði sem fólki finnst áhugavert er það lesið og selst í milljónum eintaka .
Því vantar ekki áhuga á lestri en höfundar verða bara að sinna sínum kúnnum , lesendum , og bera virðingu fyrir þeim .
Höfundur verður að vita hvað fólk vill .
" 