Mjólkin er skemmtilegt hráefni og gefur endalausa möguleika til vöruþróunar .
Úr mjólk fáum við fitu , prótein og kolvetni ; næringarefni sem eru uppistaða nánast allrar matvælavinnslu .
Við getum því svo að segja endalaust unnið okkur áfram og skapað eitthvað skemmtilegt , " segir Kristín Halldórsdóttir , mjólkurbússtjóri MS á Akureyri .
Hagræðing og verkefni flutt Hjá Mjólkursamsölunni hafa menn stokkað upp spilin á síðustu árum , þar sem hagræðing hefur verið útgangspunktur .
Verkefni hafa verið færð milli staða og þannig stendur til að auka ostaframleiðsluna á Akureyri enn frekar .
Mjólkurbúið þar fær ný tæki til ostaframleiðslu á næsta ári og með því verður hægt að auka framleiðslu þeirrar afurðar enn frekar .
Mjólk sem kemur til vinnslu í búinu á Akureyri kemur frá bændum í Húnavatnssýslum , Eyjafirði og Þingeyjarsýslum , var um 37,7 millj. lítra á síðastliðnu ári .
Lætur nærri að um 60% hennar fari í ostagerðina .
Nýtt nafn til aðgreiningar Framleiðsla hefðbundinna brauðosta er stærsti þátturinn í ostagerð MS .
Vinsælastur er Goudaostur , kenndur við hollenska bæinn Gouda og samnefnt hérað þar í landi .
Þar hófst framleiðsla þessi sem nú er stunduð víða um lönd .
Hérlendis hófst framleiðsla á Goudaosti fyrir rúmum fimmtíu árum ; þá á Selfossi en er hún kominn norður sem fyrr segir .
Og nú er varan komin í nýjar pakkningar og heitir Góðostur héðan í frá .
Í frétt frá MS er minnt á að málvernd og efling íslenskrar tungu hafi um árabil verið eitt af áherslumálum fyrirtæksins .
Hluti af þeirri viðleitni sé að velja framleiðsluvörum íslensk nöfn .
Því sé nafnið Góðostur tekið upp – auk þess sem það aðgreini vöruna betur frá erlendri .
Góðostur sé sömuleiðis upprunninn í íslenskri sveit og því hafi nafnið sterka skírskotun til íslensks uppruna og gæða .
Gjörnýta hráefnið Mikið magn mysu fellur til við ostaframleiðslu .
Fyrr á tíð var henni gjarnan og í ríkum mæli veitt í frárennslið .
Nú er það aflagt .
Próteinrík mysan er uppistaðan í íþróttadrykknum Hleðslu .
Þegar mysupróteinin hafa verið nýtt er eftir mjólkursykurinn sem meðal annars er nýttur sem skepnufóður .
Nú sér mjólkurfólk hins vegar að gerja megi mysuna og breyta í vínanda .
Hafa nú þegar verið lögð drög að slíkri framleiðslu á vegum MS .
" Við erum komin með þau tæki að okkur verður mögulegt að gjörnýta alla mjólk sem til okkar kemur .
Við þurfum engu að veita frá , sem bæði skapar verðmæti og er umhverfisbót , " segir Kristín .
Langur ferill í mjólkuriðnaði Kristín Halldórsdóttir , sem er Þingeyingur að ættum og mjólkurfræðingur að mennt , tók við starfi mjólkurbússtjóra á Akureyri í byrjun september sl. Hún á að baki langan feril í mjólkuriðnaði .
Hóf störf við Mjólkursamlag Kaupfélags Þingeyinga á Húsavík árið 1987 og starfaði þar fram til aldamóta .
Kom þá til starfa hjá Norðurmjólk á Akureyri sem fyrir fáum árum varð MS ; það er með sameiningu nánast alls mjólkuriðnaðarins í landinu í eitt fyrirtæki .
Mörg undanfarin ár hefur Kristín sinnt starfi gæðastjóra í mjólkurbúinu nyðra .
Þar haft það hlutverk með höndum að framleiðslan öll sé samkvæmt stöðlum og reglum .
" Mér líkar stóllinn vel og viðfangsefnið er spennandi , " segir Kristín Halldórsdóttir sem er fyrsta konan á landinu sem stýrir mjólkurbúi .
Starfsmenn MS á Akureyri eru í dag um áttatíu talsins .
Hefur mjólkurvinnsla löngum verið gildur þáttur í atvinnulífi bæjarins og raunar matvælaframleiðsla almennt .
sbs@mbl.is 