Í tilefni af því að 30 ár eru liðin síðan kvikmyndin Með allt á hreinu var frumsýnd mun Sena gefa út disk með öllum lögum Stuðmanna og Grýlna , sem samin voru vegna myndarinnar .
En á sínum tíma komu aðeins 14 þeirra út á plötu en lögin voru allt í allt 27 talsins .
Þessa vegna héldu Stuðmenn tónleika á föstudaginn var .
" Þetta voru látlausir tónleikar gamallar hljómsveitar sem gaf út rúmlega 200 eigin lög og texta og samdi tæplega 400 lög undir nafni Stuðmanna , " segir Egill Ólafsson söngvari .
" Það er búið að endurhljóðblanda plötuna sem ég veit að er til bóta , læknavísindunum hefur fleygt fram , það sama á við um tónlistarvísindin .
Þessi kvikmynd var gerð löngu fyrir alla venjulega kvikmyndasjóði .
Við veðsettum allt sem við áttum , það var lítið og skuldsett , en það varð þó til þess að myndin var gerð .
Þetta var náttúrlega algjört brjálæði , alveg laust við alla skynsemi og ráðdeild .
Myndin skilaði samneyslunni margföldum kostnaði sínum og eins og venjulega var það fólkið sem sá til þess.Tónlistarlega ægir öllum stílum saman í myndinni , þetta er hálfgerð ávaxtakaka , með súkkati , rúsínum og mörgu fleiru .
Þarna voru margvíslegir stílar , kabarettmúsík , rokk og ról , popp , ballöður í gömlum og nýrri stíl , ættjarðarlög , pönk , lúðrasveitarmúsík og áfram má upptelja .
Í Stuðmönnum eru flinkir strákar og stelpa , þeir ráða og réðu við allar stíltegundir og svo fékk ég að vera með , " segir Egill .
borkur@mbl.is 