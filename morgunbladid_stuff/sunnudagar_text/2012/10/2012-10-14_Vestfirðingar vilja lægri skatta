Vestfirðingar vilja í ríkari mæli beita skattkerfinu til að sporna gegn fólksflótta af landsbyggðinni .
Þetta kemur fram í ályktun þings Fjórðungssambands Vestfirðinga sem haldið var á Bíldudal á dögunum .
" Það er augljóst af reynslunni síðustu áratugi að aðgerðir sem Íslendingar hafa verið að beita til að sporna gegn fólksfækkun á svæðum eins og Vestfjörðum hafa ekki virkað , " segir í ályktun Fjórðungsþingsins .
Námslán og tryggingagjald Pólitík sem Vestfirðingar sjá fyrir sér að drjúg geti orðið í byggðastríðinu er til að mynda lækkun tekjuskatts , hvetjandi námslánafyrirkomulag og lækkun tryggingagjalds fyrirtækja á svæðum þar sem íbúum hefur fækkað um lengri tíma .
Fjölmörg önnur mál bar á góma á Fjórðungsþingi og til að mynda voru samgöngumálin ofarlega á baugi .
Var skorað á stjórnvöld að setja Vestfirði í forgang í samgöngumálum , enda væri viðurkennd staðreynd að framkvæmdir vestra hafi verið minni en annars staðar á landinu .
Markmiðið sé að Vestfirðir séu jafnsettir öðrum landshlutum í samgöngumálum .
Þannig sé keppikefli að allar byggðir Vestfjarða tengist aðalþjóðvegakerfi landsins og að þéttbýlisstaðir vestra tengist saman í heildstæðu vegakerfi .
Aðkallandi framkvæmdir Undirstrikuð eru markmið um heilsárssamgöngur í fjórðungnum og aðkallandi framkvæmdir í því sambandi séu vegagerð um Gufudalssveit , Dýrafjarðargöng , vegur um Dynjandisheiði og heilsársvegur úr Steingrímsfirði norður í Árneshrepp á Ströndum .
Auk þess séu vegabætur sem tengjast ferðaþjónustu nauðsynlegar , svo sem að bæta veginn út á Látrabjarg .
Einnig er sagt brýnt að byggja upp fjarskiptanet landsins enda sé öflugt netsamband í öll byggðarlög krafa nútímans .
sbs@mbl.is 