Það er algjör draumur að fá að takast á við Leonoru , enda hlutverkið bæði raddlega og leiklega krefjandi og óperan í heild sinni stórkostleg .
Ég átti reyndar ekki von á því að fá að takast á við þetta dramatíska hlutverk á þessum tímapunkti á ferlinum , en ég er sannfærð um að þetta er hollt fyrir röddina mína , " segir Hulda Björk Garðarsdóttir sópransöngkona sem fer með hlutverk Leonoru í Il trovatore sem Íslenska óperan frumsýnir nú um helgina .
Hulda Björk söng bæði í Töfraflautunni eftir Mozart og La Boheme eftir Puccini á fyrsta starfsári Íslensku óperunnar í Hörpu í fyrra .
Spurð hvort hún búi að þeirri reynslu nú þegar komið sé að því að túlka Leonoru á sviði Eldborgar svarar hún því játandi en bætir við : " Ég hef reyndar verið svo heppin að þau óperuhlutverk sem ég hef fengist við á síðustu misserum hafa reynst mér afar hollt veganesti þegar kemur að Leonoru .
Sem dæmi þá fór ég til Noregs nú í haust og söng í óperunni Orlando eftir Händel , sem var afar gott mótvægi við Puccini enda tónlist Händels glettilega erfið þótt hún beri það ekki með sér við hlustun .
" Sjálfstæð kona sem fylgir ástinni Spurð hvort hún kunni einhverjar skýringar á vinsældum Il trovatore bendir Hulda Björk á að góðar óperur tali til áhorfenda á öllum tímum .
" Í okkar uppfærslu er sagan færð til nútímans sem ég tel afar gott vegna þess að það eykur skilning fólks á sögunni .
Þannig má segja að óperan spegli samtímann , enda eru borgarastríð , valdagræðgi , siðleysi , viðbjóðurinn og niðurlægingin sem í verkinu birtist ekki bara liðin tíð .
Samfélagið sem dregin er upp mynd af í Il trovatore er bókstaflega í fullkominni upplausn og hlutirnir gerast hratt í verkinu .
Í þessu samhengi birtist okkur ástin og afbrýðin sem er reyndar tímalaust viðfangsefni , " segir Hulda Björk , en óhætt er að segja að Leonora stjórnist af ástinni í óperunni .
Leonora verður sem kunnugt er ástfangin af Manrico , sem Jóhann Friðgeir Valdimarsson túlkar , og eldurgeldur hann ást hennar .
Luna greifi , sem sunginn er af Anooshah Golesorkhi , hrífst einnig af Leonoru og vill allt til þess vinna að eignast hana .
" Leonora er hástéttarkona sem verður djúpt ástfangin af manni af annarri stétt .
Hún ákveður að segja skilið við stöðu sína og elta ástina .
Hún lætur ekki Luna greifa stýra sér þótt hann ætli sér að eignast þessa konu og sé tilbúinn að gera hvað sem er , jafnvel myrða , til þess að fá vilja sínum framgengt .
Á sama tíma er Leonora tilbúin að fórna eigin lífi fyrir manninn sem hún þráir .
Hún er sjálfstæð kona sem sækir sér styrk í trúna , " segir Hulda Björk .
Eins gott að standa sig " Í mínum huga er Il trovatore mun meiri harmsaga en ástarsaga enda eru allir drepnir í lokin af Luna greifa sem öllu ræður , " segir Jóhann Friðgeir .
Þetta er í fyrsta sinn sem hann tekst á við hlutverk Manricos .
" Þetta er hlutverk sem alla tenóra langar til að geta sungið .
Þetta er mjög krefjandi hlutverk .
Það liggur mikið á miðsviðinu og fer síðan gríðarlega hátt og þú þarft að hafa bæði rétta tækni og kraftinn í hæðinni .
Þetta er með stærri hlutverkum sem ég hef sungið , " segir Jóhann Friðgeir og bætir við : " Á Ítalíu bíða áhorfendur með tómatana til að henda í tenórdrusluna ef hún stendur sig ekki í erfiðum aríum á borð við " Di quella pira " .
Þannig að það er eins gott að standa sig , " segir Jóhann Friðgeir kíminn .
Spurður hvernig hann undirbúi sig fyrir söngátökin segir Jóhann Friðgeir lykilatriði að slappa vel af milli æfinga .
" Æfingatímabilið er búið að vera mjög strangt og erfitt , þannig að það er nauðsynlegt að geta slakað vel á milli æfinga .
En þetta verður mjög flott sýning , enda glæsileg í alla staði .
Leikmyndin er gerð á snilldarmáta af honum Gretari [ Reynissyni ] .
Hún er glæsileg , stór og dramatísk samtímis því sem hún er mjög hrá .
Þarna eru frábærir söngvarar í hverju horni , eins og Hulda Björk og Anooshah , sem er alvöru Verdi-barítón , og yndislegur og þrautreyndur hljómsveitarstjóri , " segir Jóhann Friðgeir , en hann hefur áður starfað með Carol I. Crawford hljómsveitarstjóra í Bandaríkjunum .
Spurður hvernig sér takist að setja sig inn í þá miklu dramatík sem verkið greinir frá hugsar Jóhann Friðgeir sig vel um og segir svo : " Þegar maður er kominn í búninginn og kominn á svið fer maður ósjálfrátt inn í hugarheim þessarar persónu sem maður á að syngja og hugsar auðvitað mikið um hvernig hlutirnir hafa verið á þessum tímum sem verkið átti upphaflega að gerast á .
Þetta er hrikaleg dramatík sem birtist m.a. í því að fósturmóður mín í verkinu , Azucena , rænir mér sem barni [ Manrico er í raun bróðir Luna greifa þótt þeir geri sér ekki grein fyrir því fyrr en undir lok verksins ] og kastar óvart eigin barni á bál eftir að móðir hennar var sökuð um galdra og brennd á báli .
Þetta eru allsvakalega göldróttar kerlingar , enda er maður hálfhræddur við þær Elsu og Alinu þegar þær eru komnar í ham , " segir Jóhann Friðgeir , en Elsa Waage og Alina Dubik skiptast á að syngja hlutverk Azucenu á sýningum .
Aðrir söngvarar uppfærslunnar eru Viðar Gunnarsson sem syngur hlutverk Ferrandos , Gréta Hergils og Hanna Þóra Guðbrandsdóttir sem skiptast á að syngja Ines og Snorri Wium sem er Ruiz .
