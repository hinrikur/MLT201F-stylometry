Á haustin brjótast tískugyðjurnar fram enda er fátt eins dásamlegt og að klæða sig upp á í hlýjar og lekkerar vetrarflíkur , setja dökkan blýant í kringum augun og lakka neglurnar með dökkum lit .
Ef við ættum að velja vinsælasta snið haustsins myndi " peplum " -sniðið komast fyrsta sæti verðlaunapallsins .
Kjólar og toppar með " peplum " -sniði eru þröngir niður í mitti en þá víkka þeir út og mynda örlitla vídd yfir magann .
Þær sem eru perulaga ( grannar að ofan og breiðari að neðan ) verða eins og grískar gyðjur í þessu sniði og einnig þær sem eru eins og stundaglös í laginu .
" Peplum " -snið dregur athyglina að mittinu og færir augað frá öðrum líkamspörtum sem getur stundum verið heppilegt .
Það sem er samt skemmtilegast við þetta snið er hvað það er fjandi kvenlegt .
Það verða næstum því allar konur dásamlegar í þessu sniði .
Á dögunum las ég grein um að karlar væru sjúkir í mittisgrannar konur .
Ég gat því miður ekki gert rannsókn á því fyrir þessi pistlaskrif en ég hvet þær sem eru á lausu að prófa " peplum " -snið fyrir næstu " kóræfingu " og athuga hvort sniðið virkar .
" Peplum " -sniðið ýkir mittislínuna svo um munar og keyrir upp kynþokkann .
" Peplum " er líka um það bil fullkomið fyrir þær sem eru stöðugt að reyna að fela magann og kunna illa við sig níðþröngum fötum .
Ef þú ert komin í topp með þessu sniði er hægt að fara í þröngar gallabuxur við , pils með pensil-sniði eða jafnvel víðar munstraðar buxur .
Nútískan kallar á að við blöndum saman ólíkum efnum og munstrum .
Í einhverjum sveitum hefði þetta verið kallað að klæða sig eins og jólatré .
Þær sem eru fastar í því hugtaki ættu að gleyma því og einbeita sér að því að endurnýja sig .
Ég vil alls ekki meina að við þurfum sífellt að hlaupa á eftir nýjustu tískustraumunum en við þurfum að þróast í klæðaburði líkt og við reynum að þróast sem manneskjur .
Allar höfum við átt okkar hápunkta á ferlinum en það er vandræðalegt að festast í tískustraumum okkar besta tímabils .
Þið vitið um hvað ég er að tala .
martamaria@mbl.is 