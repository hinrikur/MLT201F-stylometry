Tónlistarmaðurinn Ólafur Arnalds semur tónlist fyrir bandarísku kvikmyndina Gimme Shelter .
Myndin er byggð á sannsögulegum atburðum um harða lífsbaráttu unglings í Bandaríkjunum .
Með aðalhlutverk fara Brendan Fraser og Vanessa Hudgens sem íslenskir unglingar þekkja margir hverjir úr myndunum High School Musical .
Hudgens leikur í myndinni ólétta heimilislausa unglingsstelpu .
Fréttasíðan Film Music Reporter greindi frá þessu fyrir nokkrum dögum og er þess getið í fréttinni að Ólafur hafi áður komið að myndinni Another Happy Day með Ellen Barkin og Ezra Miller .
Ekki er ljóst hvenær myndin verður tekin til sýninga .
