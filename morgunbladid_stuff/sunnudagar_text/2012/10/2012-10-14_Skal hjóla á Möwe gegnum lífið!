Myndhöggvarinn Hallsteinn Sigurðsson sem varð 67 ára í vor hefur hjólað reglulega í gegnum lífið .
En þá fyrst fór þetta að verða fastur hluti af tilveru hans þegar hann fékk kransæðastíflu fyrir ellefu árum .
Í dag kannast margir Reykvíkingar við þennan kumpánlega mann sem hjólar víða um bæinn .
Hallsteinn stundaði nám við Myndlista- og handíðaskóla Íslands árin 1963 til 1966 en hélt þá til Bretlands þar sem hann lagði stund á höggmyndalist við ýmsar stofnanir til ársins 1972 .
Hallsteinn hélt á annan tug einkasýninga á árunum 1971 til 1997 , meðal annars á Kjarvalsstöðum og í Ásmundarsal .
Fjöldi verka hans er í opinberri eigu en þekktastur á meðal almennings er hann líklega fyrir verk sín uppi í Gufunesi , en þar var listamanninum úthlutað einum og hálfum hektara lands og eru þar 25 myndir í eigu höfundar .
Aðspurður hvort hann hjóli ekki stundum upp í Gufunes til að athuga með verkin sín segir hann að svo sé .
Hann reyni að hjóla þangað mánaðarlega til að athuga hvort ekki sé allt í lagi .
" Svo lætur fólk í nágrenninu mig vita ef einhver er að skemma verkin mín .
Það var eitthvað um það að krakkar væru að krota á þau , en það er minna núorðið , " segir hann .
" En ég hjóla nú oftar niður Fossvoginn og út á Kársnesið og til baka inn Kópavogsdalinn og jafnvel inn Arnarnesið ; það er gaman að skoða villurnar þar .
Ég fékk mér þennan mótor í vor þegar ég varð 67 ára , en ég á einmitt afmæli á þeim skrýtna degi sem 1. apríl er .
Þá fékk ég fyrstu ellilífeyrisgreiðsluna mína , sem var heilar 64.000 krónur .
Helmingurinn var síðar dreginn af þeim vegna þess að ég hafði haft laun árið áður en það er nú önnur saga .
Ég ákvað að kaupa mótorinn eftir að nágranni var búinn að sýna mér hvernig hann virkaði og hann hefur reynst vel .
Ég hef alltaf verið að hjóla frá því ég var strákur og átti Möwe-hjól , " segir Hallsteinn , en Möwe-hjól var austurþýskt hjól sem var vinsælt um miðja síðustu öld og Þórarinn Eldjárn orti frægt kvæði um það þar sem hann sagði : Ó reiðhjól best , þú rennur utan stans .
Jafn rennilegt að aftan sem að framan .
Þú varst stolt hins þýska verkamanns sem þreyttum höndum skrúfaði þig saman .
" Ég fékk þetta Möwe-hjól í arf frá systkinum mínum , " segir Hallsteinn .
Ég átti það lengi , en það voru þrír gírar á því .
Það var árið 1953 að það var keypt nýtt af eldra systkini .
Það var með þremur gírum en þegar ég flutti hingað upp í Breiðholtið tók ég gírana af .
En ég er með Mongoose í dag .
Það er með gírum og þessum græjum sem hjólin eru með í dag .
Maður er kannski ekki orðinn svo gamall , en maður þreytist fyrr en áður .
Eftir að ég fékk kransæðastífluna í byrjun febrúar 2001 hef ég hjólað meira .
Þá fór ég að fara einu sinni í viku í súrefnisleiðangur á hjólinu .
Þetta er svolítið í móðurættinni þessi kransæðastífla .
Ég hjóla oft svona 25-30 kílómetra .
Maður fer að hámarki svona 40 kílómetra leið , eftir því hvort það er meðvindur eða ekki .
En hjólið er þyngra með rafhlöðunni , mótorinn er svolítið stór .
Það er galli á móti öllum þessum kostum sem mótornum fylgir .
Maður finnur að það er þyngra að stíga pedalann þegar maður er ekki að nota mótorinn .
En það er víða orðið gott að vera á hjóli í borginni .
Þeir eru alltaf að bæta við reiðhjólabrautum .
Ég held að það sé verið að koma einni upp frá Hlemmi og inn á svæðið sem Glæsibær er á , hvað sem það svæði heitir nú aftur .
Þeir hjá borginni leggja áherslu á reiðhjólastíga .
Það er vel núna þegar olíuverðið er alltaf að hækka , þá spörum við peninga .
En ég á bíl og ágæta jeppakerru því ég þarf alltaf að vera að flytja eitthvað .
Þetta er heimasmíðuð kerra sem ég er með aftan á bílnum .
Ég nota mikið ál í verkum mínum og fæ það hjá Málmtækni og flyt á bílnum á vinnustofuna mína .
Plötur flytja þeir til mín en stangirnar þarf ég yfirleitt að sækja sjálfur .
" Sýningin sem stóð í 10 ár Aðspurður hvort það sé nóg að gera hjá honum segir hann að svo sé .
" Ég hef mikið að gera á sumrin .
Ég fékk tvo stráka til að skipta um bárujárn á húsinu hjá mér núna í vor .
Ég var með eins og ég gat .
Svo málaði ég þakið og sagaði niður alaskavíði sem var hérna austast í lóðinni .
Það var mikil vinna .
Það er alltaf nóg að gera á sumrin .
Það var sýning á verkum mínum norður við Laxárvirkjun .
Sýning sem heitir Hvað er með ásum ? Hún er búin að vera þar í tíu ár , en þar hafði ekki verið mikið af gestum síðastliðin tvö .
Henni var lokað og hefði hugsanlega mátt gerast fyrr .
En ég fór norður og náði í hluta af verkunum .
Svo komu þeir með seinni hlutann um daginn .
Ég er núna að koma verkunum fyrir bakvið hús .
Ég á heimsins bestu nágranna sem ætla að hjálpa mér að koma myndunum fyrir á lóðinni .
" 