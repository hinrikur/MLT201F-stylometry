Það er engin tilviljun að skáld og rithöfundar til forna kölluðu Róm " borgina eilífu " .
Þegar maður líður þar um stræti er auðvelt að ímynda sér að borgin hafi alltaf verið til .
Sagan drýpur af hverju strái og ævagamlar byggingar og merkilega heillegar rústir kippa manni á augabragði aldir aftur í tímann .
Samt er það ekki svo .
Róm var stofnuð , eins og allar aðrar borgir .
Um það sáu tvíburar nokkrir , Rómúlus og Remus , synir guðsins Mars , og er venjan að miða við dagsetninguna 21. apríl árið 753 f.Kr. þegar sagt er að farið hafi verið að grafa fyrir borgarmúrunum .
Hinn illræmdi Amúlíus , afabróðir bræðranna og konungur í borginni Alba Longa , hugðist drekkja þeim í ánni Tíber en þeim skolaði heilu og höldnu á land .
Þeir nærðust síðan á mjólk úlfynju , ásamt því að fá mat hjá spætu nokkurri .
Þegar bræðurnir uxu úr grasi gengu þeir milli bols og höfuðs á Amúlíusi og reistu nýja borg .
Ekki bar þeim þó saman um hvar hún skyldi standa en Rómúlus hafði á endanum betur og drap bróður sinn .
Hina nýju borg nefndi hann í lítillæti sínu eftir sjálfum sér , Róm .
Það er ljúf upplifun að sækja heim merka staði í Róm , svo sem Forum Romanum , Kólosseum , Péturstorgið og -kirkjuna , Trevi-gosbrunninn og margt margt fleira .
Óvíða kemst maður í betri snertingu við löngu liðna tíma .
En Róm er ekki bara ferðamannastaðirnir , upplagt er að kynna sér líka lífið í hverfunum , ekki síst úthverfunum .
Fyrri vikunni sem ég dvaldist í Róm í sumar varði ég ásamt fjölskyldu minni í úthverfi skammt frá ströndinni .
Þar var lítið sem ekkert um túrista og vakti hin norræna fylking óskipta athygli á köflum .
Rómverjar eru upp til hópa afar gestrisnir og hjálplegir og spurðu margs á móti .
Flestum þótti blasa við að við værum Þjóðverjar og reyndu jafnvel að ávarpa okkur á bjagaðri þýsku .
Seinni vikuna vorum við í gömlu hverfi nær miðborginni og þar var gaman að gera samanburðarrannsóknir á mannlífinu , allt var mun hægara og afslappaðra en í miðborginni , þar sem ferðamenn ryskjast áfram á innsoginu .
Gaman að því , upp að vissu marki , en eftir langar og strangar göngur og jafnvel lýjandi búðaráp er alltaf gott að heyra þýðan róm : " Jæja , eigum við ekki að drífa okkur heim ? " VIA DEL CORSO Laugavegur þeirra Rómverja , Via del Corso , er í senn löng gata og þröng með mörgum torgum og smáum inn á milli .
Hvernig mönnum og bílum tekst að lifa þar saman í sátt og samlyndi er kraftaverk út af fyrir sig .
Ys og þys er á götunni daginn út og inn og margar búðir fullar út úr dyrum .
Þarna á hitt kynið oftar en ekki sína bestu spretti í borginni , meðan við fylgdarsveinarnir söfnum þreki og kjarki fyrir utan búðirnar .
" Á ég að fara inn eða á ég ekki að fara inn ? Þar er efinn ...
" PÉTURSKIRKJAN Péturskirkjan í Róm er ekki aðeins eitt stærsta guðshús í heimi heldur líka einhver helgasti staður á jörðu í huga kaþólikka .
Þangað streyma gestir allt árið um kring en hafa skal í huga að hvorki má sjást í ber læri né herðar þegar gengið er inn í dýrðina .
Péturstorgið er fyrir framan kirkjuna en það var endurhannað af Gian Lorenzo Bernini á árunum 1656-67 með það fyrir augum að sem allra flestir gætu fylgst með páfanum fara með blessunarorð sín á tyllidögum .
KÓLOSSEUM Kólosseum er stórfenglegur minnisvarði um rómverska heimsveldið .
Hringleikahúsið fræga var byggt á árunum 72-80 og tekið í notkun í tíð Títusar keisara .
Það rúmaði 50 þúsund áhorfendur og þar barðist margur skylmingaþrællinn fyrir lífi sínu frammi fyrir höfðingjum og gestum þeirra .
Það er mögnuð tilfinning að standa inni í Kólosseum og anda að sér þessari löngu sögu .
Leikhúsið hefur að vonum veðrast nokkuð gegnum aldirnar en ber eigi að síður rómverskum arkitektúr og verkfræðiviti enn fagurt vitni .
VERSLANIR Enda þótt Róm sé ekki jafnhátt skrifuð í heimi tískunnar og Mílanó er öll helstu tískuhús heims þar að finna .
Ýmis nöfn hafa haslað sér völl , meðal annarra þessir ágætu kumpánar , Raggi og Boggi .
FORUM ROMANUM Forum Romanum var miðbæjarsvæðið sem Róm til forna óx út frá .
Í Forum Romanum var miðpunktur viðskipta , menningar , stjórnsýslu og vændis í Rómaveldi .
Á Forum Romanum má enn sjá rústir nokkurra þeirra mannvirkja sem stóðu þar áður .
Sum eru enn uppistandandi .
Við innganginn að Forum Romanum má einnig kaupa miða í Kólosseum en röðin er margfalt styttri .
TREVI-GOSBRUNNURINN Fjöldi gosbrunna er í Róm , þeirra frægastur Trevi í miðborginni .
Brunnurinn er í barokkstíl , 26 metra hár og 22 metra breiður .
Byggingarsaga hans er löng en það var Giuseppe Pannini sem lauk við hann árið 1762 .
Brunnurinn var vettvangur ódauðlegs atriðis í kvikmynd Federicos Fellinis , La Dolce Vita , árið 1960 , þar sem einn ástsælasti leikari Ítala fyrr og síðar , Marcello Mastroianni , og sænska þokkadísin Anita Ekberg bregða á leik .
Hermt er að allir þeir sem fleygja smámynt í Trevi-gosbrunninn muni á einhverjum tímapunkti í sínu lífi snúa aftur til Rómar .
POPOLO-TORG Eins og í öðrum stórborgum er hvert torgið öðru merkilegra í Róm .
Eitt þeirra er Popolo-torg en við það stendur ein merkasta kirkja Rómaborgar , Santa Maria del Popolo , þar sem getur að líta listaverk eftir menn á borð við Rafael og Caravaggio .
Rómantíkin svífur yfir vötnum á Popolo-torgi enda ( ágengir ) blómasalar á hverju strái .
Þeir eru þeirrar náttúru að skilja ekki merkingu orðsins nei .
Og sé þeim hafnað er eins og hjartað hafi verið skorið úr þeim ( með skeið ) .
