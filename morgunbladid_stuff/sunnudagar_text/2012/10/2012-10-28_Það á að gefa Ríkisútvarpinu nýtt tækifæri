Þegar ferilskrá núverandi ríkisstjórnar er borin við þau fyrirheit sem hún gaf í upphafi er eins og illa kveðin öfugmælavísa birtist .
Að því skal vikið síðar á þessum vettvangi .
Fersk ríkisstjórn þykist fær í flestan sjó En hitt er vel þekkt að nýjar ríkisstjórnir vilja vel og hafa mikla trú á getu sinni til að láta gott af sér leiða .
Þegar forystumönnum flokka , sem standa í stjórnarmyndun , verður ljóst að samkomulag er í burðarliðnum takast þeir gjarnan á loft yfir eigin upphefð .
Ekki síst ef þeir hafa lengi beðið sætis við ríkisstjórnarborð .
Uppnumið tal þeirra minnir þá stundum helst á það sem heyrist gjarnan í íþróttamönnum eftir sigursælan leik , t.d. í handbolta eða fótbolta .
Sigurgleðin kallar fram hástemmt gleðiraus , sem er úr takt við tilefnið , sem var þrátt fyrir allt , aðeins sigur í boltaleik .
En þó þykir engum neitt að því .
Þvert á móti .
Gleðilætin eru hefðbundin og því bæði viðeigandi og skemmtileg .
Spennan fyrir leik og sigurstundin að honum loknum réttlæta allt hið uppblásna tal .
En það sem fer vel í kappleikjagleði passar ekki endilega þegar alvara lífsins á í hlut .
Þá getur hrifningaralda augnabliksins skolað hreinum bábiljum inn í stjórnarsáttmála , sem viðkomandi telja sig svo bundna af , að minnsta kosti fram að seinnihluta kjörtímabilsins , þegar gleðin hefur rjátlast af .
Nýjar ríkisstjórnir eða þær sem eru í burðarlið telja í einlægni , jafnvel nokkru eftir kosningar , að þær muni geta tryggt betri tíð með blóm í haga í sinni sveit , í þessu tilviki á Íslandi .
Flokkar í nýrri ríkisstjórn , báðir , allir eða einn þeirra , voru sem sagt farnir að trúa orðum sínum og yfirlýsingum í stjórnarandstöðu .
Þeir höfðu gleymt því í öllum darraðardansinum að það voru aðeins kjósendur sem áttu að trúa þessu og þó aðeins nægjanlega vel til að koma réttum krossi í kassann á kjördag .
Núverandi ríkisstjórn var óvenjulega illa haldin af þessu .
Þó var annar stjórnarflokkurinn nýkominn úr ríkisstjórn , og hafði verið þar , eins og formaður þingflokks hins stjórnarflokksins sagði seinast í fyrradag , í eins konar umboði djöfulsins , eða hafði a.m.k. stefnt að því að koma öllum málum síns volaða lands í náðarfaðm hans .
Þessum flokki , Samfylkingunni , tókst þó smám saman að sannfæra sjálfa sig og Ríkisútvarpið um að í raun hefði það verið Framsóknarflokkurinn sem sat í " hrunstjórninni " ásamt Sjálfstæðisflokknum en ekki hún sjálf .
" Búsáhaldabylting " átti að réttlæta allar atlögur Flokkarnir tveir voru frá fyrsta degi ráðnir í að stimpla fyrirrennara sína í ríkisstjórn ( Framsókn í hinu nýja hlutverki Samfylkingar úr hrunstjórn ) sem úrhrök , illmenni og loks glæpamenn .
Það skyldi hengja allar ráðstafanir um háls þeirra .
Því óþægilegri og óþarfari sem slíkar ráðstafanir yrðu því betra .
Þess vegna samþykkti ríkisstjórnin og þingmeirihlutinn fyrsta Icesave samninginn upp á hundruð milljarða króna ólesinn ! Þótt hann myndi nær því sliga þjóðina yrði skömminni af því komið fyrir á réttum stað .
Sá klafinn yrði hengdur á " hrunflokkana " sem yrðu með því útskúfaðir í áratugi .
En slíkar aðfarir skyldu ekki látnar duga .
Það skyldi hrekja menn úr störfum , án þess að nokkur rannsókn hefði farið fram á störfum þeirra eða þeim gæfist færi á að skýra sinn málstað , sem í sumum tilvikum var raunar óþægilega sterkur þegar vel var að góð .
Og það skyldi draga ráðherra Sjálfstæðisflokks fyrir Landsdóm fyrir verk í " hrunstjórninni .
" Jafnvel hinn raunverulegi samstarfsflokkur úr sömu stjórn ætlaði að standa að því .
Jóhanna og Steingrímur stóðu jafn þétt í þessum ljóta leik og Danton og Robespierre stóðu að sínu , þótt Jóhanna hörfaði um hænufet í landsdómsmáli þegar Ingibjörg Sólrún tók loks fast á móti henni .
Eftir það lét Jóhanna handlangara sína sjá um að knýja málið fram og komst ekki hjá því að sýna á spilin sín þegar í ljós var komið að þingmeirihluti var nú fyrir því að endurskoða hina ódrengilegu ákvörðun .
Reyna átti með samstilltu átaki að hengja forsvarsmenn þessara flokka hátt í gálga og skyldi einskis svifist .
Ömurleg framganga fjölmiðla Um skeið stóðu allir fjölmiðlar landsins með oddvitum stjórnarflokkanna í þessu átaki .
Ekki þarf að spyrja að 365 , þá eins og nú í eigu Baugs heitins , með jafnöflugum og gagnrýnislausum stuðningi Samkeppnisstofnunar og Landsbankans og var fyrir " hrun " .
Framganga fréttastofu Ríkisútvarpsins var ótrúleg og gengur sífellt fram af fleira fólki .
Og um tíma tók Morgunblaðið þátt í þessum dansi undir þáverandi ritstjórn , sem menn vita hvert sökk síðar .
Óhróðursblaðið , neðst á öllum skölum , skolpveita " frétta , " var auðvitað , þá sem nú , samt við sig .
Allir fjölmiðlar landsins dönsuðu með , svo ótrúlegt sem það er , og sumir gengu lengra en að dansa .
Þeir tóku sér stöðu á sviðinu með hljómsveitinni .
Sífellt fleiri sjá orðið í gegnum stórkostlega misnotkun á þeim miðli sem landsmenn allir eru neyddir til að styðja .
Hugmynd um ríkisútvarp er alls ekki að öllu leyti galin og getur átt rétt á sér á öllum tímum og við allar aðstæður , eins og annað .
Við sumar aðstæður og sérstakan tíma getur slík opinber stofnun jafnvel átt mikinn rétt á sér , svo sem þegar enginn aðili hefur bolmagn til að standa undir slíkum rekstri af öryggi .
Einokun fjölmiðla á markaði gæti til að mynda réttlætt ríkisútvarp , sé ekki hægt eða ekki vilji til að stemma stigu við slíkri einokun .
Menn vita hverjir brugðust þegar það var reynt .
En þá er nánast eingöngu átt við nauðsyn óhlutdrægrar fréttamiðlunar í eign og á ábyrgð almennings í landinu .
Almenna dagskrá , bæði menningarlega sem léttmeti , geta væntanlega aðrir séð um .
En þegar málefnanleg misnotkun er hvergi meiri en á ríkisreknum fjölmiðli hafa rökin fyrir tilveru ekki aðeins minnkað , þau hafa snúist upp í andhverfu sína .
Nú er því svo fyrir komið að almenningur hefur engan raunverulegan aðgang lengur að þessum " þjóðarfjölmiðli " sem Ríkisútvarpið ( RÚV ) segist vera .
Forráðamenn Ríkisútvarpsins svara helst ekki gagnrýni úr átt eigenda sinna .
Ef þeir sýna daufastan lit til þess , þá er það gert með ódýrustu útúrsnúningum sem finnast eða með hreinum skætingi .
Þeir hafa haldið því fram að um 70 prósent þjóðarinnar " treysti " Ríkisútvarpinu samkvæmt könnunum og að sömu kannanir sýni að aðeins um 35% þjóðarinnar treysti Morgunblaðinu .
Allir , hver einn og einasti maður sem gjaldfær telst , er áskrifandi að Ríkisútvarpinu .
Aðeins 70% þeirra treysta þó miðlinum sem þeir eru neyddir til að styðja fjárhagslega .
Samkvæmt fullyrðingum Ríkisútvarpsins sjálfs virtust ígildi um eitt hundrað þúsund Íslendinga treysta Morgunblaðinu .
Morgunblaðið fá þó aðeins þeir sem taka ákvörðun um að kaupa það blað .
Það er ekki til neins að spyrja þá sem aldrei sjá Morgunblaðið hvort þeir treysti blaðinu .
Að minnsta kosti væri ekki mikið að marka slík svör .
Eins mætti fela blindum manni að meta málverk .
En það vekur óneitanlega athygli að samkvæmt þeim könnunum sem Ríkisútvarpið hefur aðgang að og notar til að hreykja sér af , virðist stærri hluti íslensku þjóðarinnar en sér Morgunblaðið dagsdaglega treysta blaðinu á meðan aðeins tveir þriðju þeirra sem neyddir eru til að styðja " RÚV " fjárhagslega treysta þeirri stofnun .
Prentmiðlar á nýjum tímum Áskrifendum Morgunblaðsins , eins og annarra áskriftarblaða í heiminum , hefur fækkað síðan 2001 , en áskrifendafjöldinn er þó enn einn hinn hæsti sem þekkist ef miðað er við fjölda landsmanna , en viðmiðunin við fólksfjölda á auðvitað algjörlega við .
Á meðan Morgunblaðið kemur út í nærri 30.000 eintökum kemur Washington Post til dæmis út í nærri 400 þúsund eintökum í Bandaríkjunum , eða í 400 eintökum í sambærilegum tölum .
NYT kemur út í nærri 850.000 eintökum , eða um 800 eintökum í sambærilegum tölum .
Og það jákvæða er að áskrifendum Morgunblaðsins fer nú fjölgandi á ný í fyrsta sinn síðan 2001 á meðan þeim fækkar ört hjá ofantöldum blöðum .
Þá má nefna að blað eins og The Guardian , sem oft er vitnað til sem " stórblaðs , " eins og til blaðanna hér að ofan , er nú því miður á síðasta spretti , því rætt er um að leggja prentútgáfu þess af á næstu mánuðum .
Þeir leggja höfuðáherslu á vefútgáfuna , en eins og kunnugt er þá er MBL langöflugasta vefútgáfa landsins .
Gefum " RÚV " færi á að sanna sig Margir eru sjálfsagt enn hlynntir því að haldið sé uppi Ríkisútvarpi og stofnunin sjálf heldur því óspart fram að hún njóti stuðnings .
Henni þykir þó óþægilegt að kenna sig við ríkið , sem leggur henni til fé , þrátt fyrir að lög um stofnunina séu ótvíræð um það og hafa því allir starfsmenn fyrirmæli um að nota skrípaheitið RÚV .
( BBC er skammstöfun þriggja orða heitis , British Broadcasting Corporation .
– RÚV er skammstöfun úr einu þjálu orði , Ríkisútvarpið ! Mönnum er á hinn bóginn nokkur vorkunn að nota skrípaheitið Hafró í stað Hafrannsóknastofnunarinnar .
) En þótt " RÚV " vilji fela ríkistengslin þá fer það iðulega með yfirlýsingar eins og " útvarp þjóðarinnar " og fleiri slíkar og reynir beinlínis að ýta undir þá tilfinningu með ítrekuðum áróðri .
Það er eðlilegt að taka þessa sjálfumglöðu stofnun á orðinu og um leið virða hið mikla sjálfstraust hennar og einnig hið meinta traust þjóðarinnar á stofnuninni .
Því er skynsamlegt að gera þá breytingu að hafa valákvæði í skattafrumvarpi fólks , þar sem skattgreiðandi getur merkt við hvort hann vill að þeir tugir þúsunda , sem hafðir eru af honum sérmerktir á hverju ári , skuli ganga til " RÚV " eða til að mynda til einhvers háskóla landsins , náttúruverndarsamtaka , Kvenfélagasambandsins , ÍSÍ , Hjálparstofnunar kirkjunnar eða Hörpunnar , svo dæmi séu nefnd .
Ekki væri sem sagt gert ráð fyrir því að menn gætu sparað sér skattgreiðsluna , því það myndi sjálfsagt ýta undir fjöldaflótta frá " RÚV " , þrátt fyrir meintar vinsældir .
En á hinn bóginn ættu skattgreiðendur val og myndu væntanlega , ef marka má yfirlýsingar forsvarsmanna " RÚV , " í yfirgnæfandi mæli láta sitt fé renna til stofnunarinnar fremur en annað .
Einhverjir hafa orðað það svo , að verði þetta sjálfsagða fyrirkomulag tekið upp , ættu skattgreiðendur aðeins að mega velja um tvo kosti , að " RÚV " fengi tugþúsundaskattinn áfram , beint í sinn vasa , eða hann rynni óskiptur milliliðalaust til Samfylkingarinnar .
Það væri hins vegar of langt gengið .
