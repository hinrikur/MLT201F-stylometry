Kanadíski rokkarinn Neil Young vinnur um þessar mundir að nýrri aðferð til stafrænnar vistunar tónlistar , sem á að vera mun fullkomnari en MP3-formið , sem nú er notast við .
" Ég verð æfur þegar ég heyri lögin mín leikin með MP3 , " sagði Young í samtali við þýska vikuritið Der Spiegel í tilefni af útkomu sjálfsævisögu sinnar , sem ber nafnið " Hippadraumur " .
" Það eyðileggur tónlistina mína .
Það er sárt , ég get ekki hlustað á þetta .
" Young segir í viðtalinu að MP3 varðveiti aðeins brot af hljómupplýsingum tónlistar .
" Formið mitt og tilheyrandi spilari , sem heitir Pono , heldur næstum 100% upplýsinganna til skila – eins og góður vínill .
Spilarinn kemur á markað á næsta ári .
Og þá : Bless , iPod .
" Blaðamaður Der Spiegel segir að hippadraumurinn lifi greinilega enn með Young fyrst hann ætli einn að vaða í risann Apple .
" Það að vera hippi þýðir í fyrsta lagi : Mér líður vel með það sem ég geri , " segir hann .
" Í öðru lagi : Ég veit ekki hvert það leiðir .
Í þriðja lagi : Ég verð að hafa nóg að gera og fylgja eftir öllum þessum verkefnum , hversu brjálæðislega sem þau kunna að hljóma .
En ég er líka skipsstjórinn á orrustuskipinu .
Í 50 ár stóð ég á þilfarinu .
Og ég er særður .
Heyrnin er ekki eins og hún var .
En ég veit hvað ég heyri .
Þess vegna veit ég að málefnið er mikilvægt .
Á morgun ætlum við að flytja plötur Bobs Dylans , " Highway 61 Revisited " og " The Freewheelin ' Bob Dylan " í Pono .
Og við notum meira að segja upprunalegu upptökurnar .
" kbl@mbl.is 