Þetta er úrval af því sem við höfum verið að fást við undanfarin átta , níu ár , " segir Hilmar Örn Hilmarsson , tónlistarmaður og tónskáld , um Stafnbúa þeirra Steindórs Andersen .
Það er metnaðarfull útgáfa tólf stemma sem Steindór flytur við tónlist Hilmars Arnar og að flutningnum kemur hópur valinkunnra tónlistarmanna .
Stafnbúi er ekki bara diskur heldur líka vegleg 80 síðna bók á íslensku , ensku og þýsku , með skrifum Hilmars Arnar um rímurnar , sem einnig eru birtar auk upplýsinga um skáldin .
Verkið tileinka Steindór og Hilmar Örn minningu Thors Vilhjálmssonar , en Stafnbúa kallaði Thor Steindór ætíð er þeir hittust .
" Gegnum tíðina fengum við afar mikla hvatningu frá Thor , " segir Hilmar Örn .
" Hann var fljótur að kveikja á þessu erindi rímnanna og honum fannst Steindór holdgera erindi þessa gamla Íslands við nútímann .
" Hilmar Örn segist líta á þessa veglegu útgáfu þeirra sem upphafið á einhverju enn stærra .
" Þetta hefur unnist á löngum tíma og mikil rannsóknarvinna liggur að baki .
Við eigum eftir að skoða margar hugmyndir , en ákváðum að fara engar hliðargötur að sinni heldur að halda grunnkonseptinu sem birtist á þessum diski .
" Á síðustu áratugum hafa tónskáld farið mismunandi leiðir í nálgun sinni við rímnaarfinn .
Hilmar Örn telur þau Jón Leifs og Jóruni Viðar standa upp úr af þessum tónskáldum .
" Önnur tónskáld hafa líka leitað í þennan sjóð en fæst með þeim formerkjum að mikilvægt sé að flytja þetta áfram milli kynslóða , " segir hann .
" Ég verð að viðurkenna að ég er meiri aðdáandi Jórunnar en Jóns , hvað varðar hvernig hún vann úr þessu .
Það verður að vera ákveðið uppgjör við rómantíkina sem gefur í skyn að rímurnar séu séríslenskt fyrirbæri .
Í upphafi er þetta afskaplega evrópskur innflutningur , frá Frakklandi , Þýskalandi og Bretlandseyjum , til dæmis , og skorar innlenda hefð á hólm .
Úr verður þessi ótrúlega samsuða sem við Steindór reynum að gera grein fyrir .
Kvæðin finna fljótt hér sína eigin rödd og menn fara að yrkja upp úr íslenskum frumtextum ; til að mynda erum við með rímur sem eru heimildir um týndar Íslendingasögur og hetjusögur sem hafa glatast .
Upp úr siðaskiptum rennur síðan á menn æði og þeir byrja að gera stórmerkilegar tilraunir með bragarhætti .
" Hilmar Örn segir glímuna við rímurnar hafa hjálpað sér við að skilgreina sig sem tónlistarmann og tónskáld .
" Lærdómurinn er að búa til léttan ramma með tónlistinni þar sem textinn og flutningur hans er í öndvegi og fær að njóta sín .
" 