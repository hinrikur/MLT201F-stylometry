Það eru fallegir og forvitnilegir , nýstárlegir og sígildir hlutir í búðinni Suomi PRKL ! , sem stendur í bakhúsi við Laugaveg 27 , í porti milli Hríms hönnunarhúss og Tíu dropa .
Þeir eiga líka allir það sameiginlegt að vera af finnskum uppruna , líkt og stofnendur og eigendur verslunarinnar , Maarit Kaipainen og Satu Rämö .
Flestir eru hlutirnir líka ákaflega nytsamlegir , sem er eitt einkenni finnskrar hönnunar .
Búðin er líka hugvitssamlega innréttuð fyrir lítinn pening og margt þar inni sem getur veitt innblástur .
Helsinki er Hönnunarhöfuðborg heimsins 2012 Það er líka við hæfi að heimsækja þessa finnsku búð á Íslandi árið 2012 , árið sem finnska höfuðborgin Helsinki ber titilinn " World Design Capital " eða Hönnnunarhöfuðborg heimsins , ásamt nokkrum nágrannaborgum .
Finnsk hönnun hefur því verið í sviðsljósinu í ár enda af ríkum hönnunarheimi að taka , bæði nýjum sprotum og rótgrónum fyrirtækjum á borð við Arabia , Fiskars og Iittala .
Verslunin var opnuð í júní og hefur gengið vel , að sögn Maaritar sem verður fyrir svörum .
" Ég hugsa mikið til hefðbundinnar hönnunar eins og þessara handofnu bómullarmotta sem við erum með , " segir hún en motturnar sem hún á við eru sérhannaðar fyrir búðina og aðeins til í fáum eintökum .
Finnar hanna ekki vöru bara til þess að gera eitthvað nýtt , útskýrir hún .
" Það verður alltaf að vera eitthvað nýtt í hönnuninni , sem virkar betur en það sem er þegar til .
" Annað einkenni á finnskri hönnun er grafísk og litrík hönnun , sem er áberandi í búðinni .
" Íslendingar skilja finnskt formtungumál mjög vel .
Það er mjög svipað og á Íslandi og margt líkt því sem íslenskir hönnuðir eru að gera þó sjónarhornið sé aðeins annað , " segir hún .
Maarit er með hálsmen sem gert er úr afgangsleðri úr húsgagnaiðnaðinum , ný gerð af perlufesti , segir hún en þetta byrjaði sem heimilisiðja hjá einni konu .
" Mér finnst gaman að finna svona vörur , eitthvað sem er á byrjunarstigi .
Maður fær að sjá hvernig varan fer frá hugmynd í eitthvað sem verður þekkt í öllu Finnlandi og jafnvel víðar .
" Fyrir utan notagildið einkennir þessi endurvinnslu- og umhverfisvæna hugsun finnskar hönnunarvörur .
Maarit bendir á að umhverfisvænar vörur geti líka verið háklassavörur og bendir í því samhengi á hjólatöskur sem hún hefur verið að selja sem eru úr seglum .
" Þetta er hágæðavara í aðeins hærri verðflokki en samt úr endurunnu efni .
Endurunnið þýðir ekki endilega að þetta sé einhver hippavara .
" Þetta eru flottar töskur sem hafa selst vel hjá ferðamönnum , ekki síst frá New York .
Hún segir búðina annars virðast höfða mest til Íslendinga , frekar en ferðamanna , nema kannski þeirra sem eru lengra að komnir eins og sem dæmi frá Bandaríkjunum eða Ástralíu .
" Það er gott hvað Íslendingar hafa tekið okkur vel .
" Maarit heldur eins og svo margir upp á Múmínálfana og fást líka margar vörur í búðinni tengdar þessum skemmtilegu karakterum Tove Jansson .
Margir Íslendingar hafa líka alist upp með bókunum , sem ýtir áreiðanlega undir Múmínhrifninguna .
Verslunin slær líka á heimþrá þeirra 100-150 Finna sem búa í Reykjavík , að sögn Maaritar .
" Þeir koma hingað að versla nammi og tannkrem og fleira , " segir Maarit en í búðinni er eitt hornið tileinkað ýmsum finnskum neysluvörum sem fólk saknar frá heimalandinu .
Hugmyndin að versluninni fæddist hjá Maarit og Satu í febrúar .
" Við erum Finnar og þekkjum finnskar vörur best , hugsuðum við .
Svo fórum við af krafti að búa til viðskiptaáætlun og finna vörur .
Eftir tvo mánuði vorum við komnar í bankann með planið , allt tilbúið og búnar að búa til fjárhagsáætlun fyrir árið .
Bankinn hafði ekki séð svona vel gerða viðskiptaáætlun lengi , " segir hún og hlær .
" Þá var Finninn í okkur búinn að fara aðeins of langt , " grínast hún .
Báðar viðskiptafræðingar Þær hafa að minnsta kosti bakgrunninn í þetta en Maarit og Satu eru báðar menntaðar viðskiptafræðingar , þó með mismunandi áherslum .
Hönnunarbakgrunnurinn kemur frekar frá Maarit en hún vann lengi hjá litlu finnsku hönnunarfyrirtæki sem lagði áherslu á umhverfisvæna hönnun .
Satu rak í tíu ár PR-fyrirtæki ásamt nokkrum öðrum í Helsinki en flutti fyrir rúmum þremur árum til Íslands en Maarit flutti til landsins fyrir sex og hálfu ári .
" Við höfum báðar okkar styrkleika sem nýtast okkur í samvinnunni hér , " segir hún að lokum .
Hægt er að skoða verð og fleiri vörur á Facebook-síðu verslunarinnar www.facebook.com / SuomiPrklDesign .
