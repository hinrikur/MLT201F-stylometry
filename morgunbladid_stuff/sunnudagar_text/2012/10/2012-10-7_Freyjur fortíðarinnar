Það er eins og að stíga inn í tímavél að heimsækja sýningarsal Ráðhúss Reykjavíkur um þessar mundir .
Þar stendur yfir sýningin Flogið um öxl , Flugminja- og búningasýning Icelandair group , úr 75 ára sögu fyrirtækisins og forvera .
Þarna er að finna ótalmarga muni sem tengjast flugrekstrinum í gegnum tíðina , allt frá farseðlum til flugsokka .
Svo má ekki gleyma öllum flugmódelunum sem er gaman fyrir börn og fullorðna að skoða .
Stór hluti sýningarinnar fer síðan í tískusýningu úr fortíðinni en einkennisbúningar flugfreyja og flugmanna fá þarna stóran sess .
Flugfreyjubúningarnir hafa breyst mikið í gegnum tíðina og endurspegla þá tískustrauma sem voru í gangi á hverjum tíma .
Sýningarstjóri er Steinunn Sigurðardóttir fatahönnuður sem hefur eytt síðustu mánuðum í rannsóknarvinnu fyrir sýninguna .
Hún hefur sjálf ferðast mikið og er einn af fyrstu gullkorthöfum Icelandair .
Hún vildi leggja upp með að gera sýningu frá sjónarhóli farþegans , hvernig hann upplifir ferðalagið , frekar en að einblína á tæknihliðina og vélarnar .
" Þetta er upplifun farþegans af því sem gerist í flugvélinni og ferðalaginu öllu , " segir hún .
Það er því heilmikil saga sem er þarna á sýningunni og stærstur hluti munanna kemur úr einkaeigu .
Margar fjölskyldur hafa því haldið upp á fluggögn í gegnum tíðina .
Sjálf hefur Steinunn til dæmis haldið upp á alla farseðlana sína og raðar þeim haganlega í möppu eftir árum .
" Það er eitthvað svo fallegt við þessa löngu sögu sem hefur snert svo margar fjölskyldur , " segir hún .
Þó að munirnir komi flestir úr einkaeigu eru það Svölurnar sem hafa haldið utan um búningana og varðveitt þá og hafa nú á stórafmælinu fært félaginu þá að gjöf .
Rannveig Eir Einarsdóttir , forstöðumaður flugþjónustudeildar Icelandair , er mjög þakklát fyrir þessa gjöf .
" Nú getum við farið að taka þessa hluti og gera þá sýnilegri meðal okkar viðskiptavina og starfsmanna .
Það er líka svo mikilvægt að nýir starfsmenn átti sig á þessari löngu sögu og menningunni , " segir hún en fyrir höndum er líka skrásetning búninganna .
" Skjalavörðurinn okkar er kominn með verkefnið .
Þetta eru mikil verðmæti .
" Nú stendur yfir síðasta sýningarhelgin en hægt verður að skoða sýninguna laugardag og sunnudag milli 12 og 18 .
