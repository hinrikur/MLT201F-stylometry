Bláfáninn var fyrir skömmu dreginn að húni í Bláa lóninu í 10. sinn .
Þar á bæ hefur fánanum góða verið flaggað árlega frá árinu 2003 , en þetta er alþjóðleg viðurkenning sem veitt er til að stuðla að verndun umhverfis smábátahafna og baðstranda .
Í ár er Bláfánanum flaggað á 3.850 stöðum í 46 löndum .
Leikskólabörn frá leikskólanum Króki í Grindavík aðstoðuðu við athöfnina en leikskólinn hefur hlotið umhverfisviðurkenninguna Grænfánann .
Guðmundur Ingi Guðbrandsson , framkvæmdastjóri Landverndar , sagði við þetta tækifæri að það væri bæði hvetjandi og ánægjulegt að Bláa lónið , sem væri einn þekktasti staður Íslands , flaggaði Bláfánanum nú í 10. sinn .
" Bláfáninn er útbreiddasta umhverfisviðurkenning sinnar gerðar í heiminum og því víða þekkt vörumerki , " segir Guðmundur Ingi .
Magnea Guðmundsdóttir , kynningarstjóri Bláa lónsins hf. , segir starfsmenn fyrirtækisins stolta af þessu .
" Bláfáninn er hvatning til okkar um að halda áfram á sömu braut og hafa umhverfismál í forgangi .
" Efla umhverfisvitund Meginmarkmið Bláfánaverkefnisins er bætt umhverfisstjórnun , góð hreinlætisaðstaða , gæði vatns , gott aðgengi að upplýsingum um þjónustu á viðkomandi svæði og slysavarnir .
Mikilvægur liður í Bláfánaverkefninu er að efla almenna umhverfisvitund og er það gert með lifandi fræðslu og upplýsingum um náttúru og viðkvæm svæði á bláfánastöðum .
sbs@mbl.is 