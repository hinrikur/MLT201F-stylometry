Það er dálítið undarlegt að upplifa það að tískan sé að verða nánast eins og hún var þegar ég var 13 ára .
Það var einmitt þá sem þótti töff að klæðast gegnsæjum bolum , lituðum gallabuxum og blómajökkum .
Berar axlir voru líka í tísku þá ásamt gegnsæjum kjólum og skyrtum úr gerviefnum .
Það verður að segjast eins og er að það er mun notalegra að klæðast þessum fötum þegar maður getur ferðast um í einkabíl .
Hin ofurköldu gerviefni voru ekki að vinna til neinna verðlauna þegar maður beið í strætóskýlum eftir leið 10 .
Á meðan við vinkonurnar vorum í blómajökkum klæddust óþekku krakkarnir í hverfinu leðurjökkum og leðurbuxum , nú eða svokölluðum " skelfis-jökkum " sem voru svartir að utan en appelsínugulir að innan og fengust í Vinnufatabúðinni .
" Skelfisjakkarnir " voru með sama sniði og blómajakkarnir .
Í tísku dagsins í dag er rykið dustað af þessum tískutrendum en útkoman er miklu kvenlegri en þá .
Mótorhjólaleðurjakkar eru alveg aðsniðnir úr þynnra og vandaðra leðri .
Tískupæjur eins og Victoria Beckham klæðast ofurþunnum og lekkerum leðurbuxum og gæta þess vel að vera bara í einni leðurflík í einu .
Það er vel hægt að vera leðurklæddur án þess að vera bendlaður við einhvern ógæfuklúbb .
Vinkonur mínar eru margar ákaflega hrifnar af leðri og hafa verið duglegar að klæðast því upp á síðkastið .
Og það bregst ekki , þegar þær eru komnar í leðurföt þá gerist eitthvað .
Þær verða ósjálfrátt pínulítið kjaftforari og með meiri dólgslæti en venjulega .
Auðvitað finnst mér þær miklu skemmtilegri í leðri en án þess .
Leður við leður er svona álíka eins og að klæðast gallabuxum við gallajakka – það verður of mikið .
Man einhver eftir Gallafata-Barbie ? 