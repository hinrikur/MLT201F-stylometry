Börn eru ákaflega móttækileg fyrir myndmáli .
Þess vegna skiptir það sem þau sjá ekki síður máli en það sem við þau er sagt .
Þegar sonur minn , þá þriggja ára , hélt því fram að stelpur kynnu ekki á hjólabretti áttaði ég mig á að hann hafði hreinlega aldrei séð stelpu á hjólabretti .
Móðirin leitaði að sjálfsögðu liðsinnis YouTube við uppeldið og sýndi stráksa myndbönd til sönnunar því að stelpur kynnu líka á hjólabretti , þótt þær væru kannski færri sjáanlegar í miðbænum þangað sem hann sótti sínar fyrirmyndir að hjólabrettaiðkun .
Á undanförnum dögum hafa íslenskar konur og stelpur ( og strákarnir líka auðvitað ) haft ástæðu til að fagna .
Tvö landslið kvenna og unglingsstúlkna í fimleikum unnu gullverðlaun á Evrópumóti og landslið kvenna í fótbolta náði þeim árangri að komast öðru sinni í úrslit EM .
Svo settu áhorfendur vallarmet þegar 6.700 manns mættu á völlinn .
Þetta eru sko fyrirmyndir í lagi ! Hvort sem um er að ræða fimleikasnillinga , fótboltastelpur eða bara okkur hin þá þurfum við að huga að heilsunni og því sem við látum ofan í okkur .
Við skoðum næringargildi í sælgæti , grænmeti og kókópuffs í blaði dagsins og sú rýni gæti komið mörgum á óvart .
En hvað sem öllum hitaeiningum líður þá þurfum við að borða – og það er gott að borða góðan mat .
Þetta veit hljómsveitin Varsjárbandalagið vel og við kíktum í matar- og tónlistarveislu hjá sveitinni .
Sunnudagsblaðið ræðir líka við rithöfundinn Iðunni Steinsdóttur en nýlega var fyrsta barnabók hennar endurútgefin .
Börn eru besta fólk og þótt þau sitji uppi með foreldra sína þá eru sterkar fyrirmyndir úr umhverfinu nauðsynlegar .
Nóg virðist af þeim .
Eyrún Magnúsdóttir 