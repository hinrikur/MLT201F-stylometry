Við Íslendingar getum verið ógurlega sjálfhverf og gerum reyndar oft grín að sjálfum okkur fyrir það .
Um leið og stjarna utan úr hinum stóra heimi kvikmyndanna stígur fæti á íslenska grund er viðkomandi orðin ( n ) að vini okkar – Íslandsvini nánar tiltekið .
Þetta er að mörgu leyti skemmtileg hefð sem engin ástæða er til að leggja af .
Annað sem einkennir okkur er að við erum sólgin í fréttir af Íslendingum sem ná langt á erlendri grundu .
Í blaðinu þessa helgina birtist viðtal við einn heitasta leikarann úr sænskum kvikmyndaheimi , hinn alíslenska Sverri Guðnason .
Sverri þekkja margir úr þáttunum um Wallander en hann er með ótal verkefni á prjónunum tengd leiklistinni fyrir utan að vera við það að verða faðir í þriðja sinn .
Undirrituð tilheyrir þeirri kynslóð sem ólst upp við að sjá Hemma Gunn á skjánum .
Fáir sjónvarpsþættir hafa komist með tærnar þar sem " Á tali " hafði hælana og þess vegna vekur það ljúfar minningar að birta spjall við Hemma og myndasyrpu úr gömlum þáttum í blaðinu , en nú um helgina tekur RÚV til sýninga þætti sem fjalla um þessa rómuðu þætti .
Þeir sem kjósa að veiða sér til matar halda nú á fjöll og freista þess að ná jólagæsinni og í matarþætti fáum við meistarakokk til að kenna hvernig best er að matreiða gæsina .
Og svo við brjótumst nú undan sjálfhverfunni þá er hressandi að fá svipmyndir frá hinni rómuðu Rómaborg og kíkja á finnska hönnun eins og hún gerist best .
Góða helgi .
Eyrún Magnúsdóttir 