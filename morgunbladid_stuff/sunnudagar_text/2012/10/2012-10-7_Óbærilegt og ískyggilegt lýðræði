Áður en lýðræði varð almennt trúðu sumir því að pólitískt vald þeirra kæmi frá Guði .
Síðar kom það frekar frá einstaka ættum eða alræðisflokkum .
Nú er flestum ljóst að valdið kemur frá fólkinu sjálfu .
Augljós staðreynd í lýðræðisríki og ágæt áminning fyrir stjórnmálamenn sem margir virðast telja sig eina njóta slíks umboðs almennings .
Forsvarsmenn ríkisstjórnarinnar hafa að undanförnu ítrekað sagt að þeir muni , óháð niðurstöðu kosninga , ekki starfa með Sjálfstæðisflokknum að þeim loknum .
Forsætisráðherra bætti nýlega um betur og sagði það " óbærilega " og " ískyggilega " tilhugsun ef sá flokkur , sem nú virðist njóta mests stuðnings almennings , kæmist til valda .
Ummæli sem gera lítið úr vali og valdi fólsins , enda kemst enginn til valda nema fyrir vilja fólksins og það getur enginn stjórnmálamaður ákveðið fyrirfram hvernig verði unnið með eða jafnvel komið í veg fyrir þann vilja .
Forsvarsmenn ríkisstjórnarinnar , sem reglulega minna á að þeir séu lýðræðislega kjörnir , virðast þannig gleyma því að aðrir eru einnig þannig kjörnir .
Ef sú staðreynd er bæði " óbærileg " og " ískyggileg " fyrir þá væri nær að viðurkenna eigin virðingarleysi fyrir lýðræðinu en fella slíka dóma um stóran hluta þjóðarinnar .
Forsætisráðherra hefur sagt að kostirnir sem kjósendur standi frammi fyrir í komandi kosningum séu skýrir : " Annars vegar eru það sjálfstæðismenn og hins vegar við jafnaðarmenn og vinstri græn sem höfum með verkum okkar sýnt hvað við viljum gera .
Sé litið framhjá því hversu lítið er gert úr öðrum flokkum en þeim sem nefndir eru , þá er það vissulega rétt að valið í vor snýst um ríkisstjórnina eða breytingar .
Það er rétt að forsvarsmenn ríkisstjórnarinnar hafa sýnt hvað þeir vilja gera og hvert þeir vilja stefna .
Einmitt þess vegna ættu " óbærilegar " og " ískyggilegar " áhyggjur þeirra ekki að snúast um stöðu annarra flokka , heldur þá augljósu staðreynd að almenningur virðist ekki vilja að sú stefna ráði áfram för .
Öðru nær , bendir allt til þess að fólkið vilji breytingar og ríkisstjórnarflokkarnir nái alls ekki sameignlegu markmiði sínu um að njóta meirihlutastuðnings í komandi kosningum .
En áður en ríkisstjórnir eru myndaðar eða felldar skulum við leita leiða til að hefja kosningavetur með málefnalegri hætti .
Við skulum ræða hugmyndir um hvernig við getum bætt hag heimila og fyrirtækja .
Við skulum ræða það sem mestu skiptir – framtíð fólksins í landinu .
Og við skulum treysta því sem við trúum á – lýðræðinu og vali fólksins sjálfs .
Það er svo stjórnmálamanna að una niðurstöðunni og vinna sem best úr henni .
Þannig eru leikreglur lýðræðisins þótt einhverjir telji þær bæði " óbærilegar " og " ískyggilegar " .
< 