Hin glæsilega danskeppni RÚV Dans dans dans hefur göngu sína á ný á laugardagskvöld .
Þátturinn naut mikilla vinsælda í fyrra og er eftirvæntingin fyrir nýrri þáttaröð því mikil .
Fjölbreytni einkennir keppnina nú sem fyrr en keppendur geta valið sér allar tegundir af dansi til að sýna ; samkvæmisdansa , ballett , stepp , nútímadans , götudans og allt þar á milli .
Bróðir sigurvegara síðasta árs keppir Gaman er að segja frá því að nokkur vinsæl atriði frá því í fyrra snúa aftur til leiks .
Rebel-dansflokkurinn fór í prufur og sömuleiðis samkvæmisdansaparið Hanna Rún Óladóttir og Sigurður Þór Sigurðsson .
Þá kom Þórey Birgisdóttir , sem komst í tíu atriða úrslit í fyrra , aftur í prufur .
Síðast en ekki síst mættu Area of Stylez öflugir til leiks en dansflokkurinn heillaði alla sem horfðu á síðustu þáttaröð .
Í fyrra var það Berglind Ýr sem stóð uppi sem sigurvegari keppninnar .
Fjölskylda hennar mun eiga annan fulltrúa í keppninni í ár því bróðir hennar , Birkir Örn Karlsson , tók þátt í prufunum fyrir þáttinn .
Í fyrsta þættinum af Dans dans dans verður sýnt frá fyrrnefndum dansprufum , en svo komast eitt til tvö atriði úr hverjum þætti áfram í úrslitaþáttinn sem verður 8. desember .
Dómnefndina skipa líkt og í fyrra Katrín Hall , Karen Björk Björgvinsdóttir og Gunnar Helgason .
Kynnir er sem fyrr Ragnhildur Steinunn Jónsdóttir .
Dagskrárgerðinni stjórnar Þór Freysson og framleiðandi er Saga film .
