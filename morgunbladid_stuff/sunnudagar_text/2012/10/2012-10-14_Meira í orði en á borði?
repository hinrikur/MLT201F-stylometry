Aðgerðir lögreglu gegn vélhjólasamtökunum Outlaws á dögunum vöktu mikla athygli enda óvenju vel í lagt .
Nokkur umræða hefur í kjölfarið spunnist um eðli samtaka þessara og áform þeirra hér á landi .
Stafar lögreglu og hinum almenna borgara ógn af þeim ? Það er mat heimildarmanna Morgunblaðsins , sem vel þekkja til , að svo sé ekki en brýnt sé að lögregla verði áfram á varðbergi .
Orri Páll Ormarsson orri@mbl.is Lögregla á Íslandi mun ekki líða hótanir í sinn garð og mun bregðast við þeim af fullum þunga .
Það er hún sem heldur uppi lögum og reglum í þessu landi , engir aðrir .
Þetta eru skilaboðin sem lögregla sendi út með umfangsmikilli aðgerð sinni gegn meðlimum vélhjólasamtakanna Outlaws á dögunum .
Tilefni aðgerðanna var rökstuddur grunur lögreglu um hefndaraðgerðir af hálfu Outlaws-liða .
Málið vakti mikla athygli enda tók óvenjufjölmennt lið lögreglu þátt í aðgerðinni , allt að áttatíu manns .
Það er ekki nýlunda að lögreglu sé hótað hér á landi , það er nánast daglegt brauð , í fæstum tilvikum hefur hún þó ástæðu til að ætla að alvara búi að baki .
Helgi Gunnlaugsson afbrotafræðingur benti á í Morgunblaðinu í vikunni að það væri á hinn bóginn nýtt að skipulögð samtök væru þar að verki .
" Ef það er rétt er sannarlega ástæða til að bregðast hart við .
Hótanir og áætlanir um árásir á lögreglumenn vegna starfa þeirra fyrir okkur öll eru með öllu ólíðandi , " sagði Helgi .
Lögreglumenn sem Morgunblaðið talaði við eru sammála Helga um að taka þurfi hótanir í garð lögreglu mjög alvarlega og bregðast hart við þeim .
Það hafi einmitt verið gert með aðgerðinni á dögunum .
Þeir lögreglumenn sem blaðið ræddi við leggja hins vegar áherslu á að ekki megi gera of mikið úr málum af þessu tagi .
" Lögregla er ekki hrædd við Outlaws-samtökin , frekar en önnur samtök sem grunur leikur á að tengist glæpastarfsemi og treystir sér fyllilega til að halda þeim í skefjum .
Þessi starfsemi er á byrjunarstigi hér og ég hygg að aðgerðir lögreglu tali sínu máli , fari þessi samtök ekki að lögum verður þeim mætt af fullri hörku .
Hvergi verður slegið af , " segir lögreglumaður .
Þetta eru uppörvandi orð , ekki viljum við lifa í samfélagi þar sem glæpagengi stjórna lögreglu .
Óttast ekki hótanir Morgunblaðið hefur heimildir fyrir því að lögreglumenn séu almennt ekki uggandi vegna meintra hótana Outlaws-liða .
Vissulega eru dæmi um að lögreglumenn hafi orðið fyrir eignaspjöllum vegna starfa sinna en þau tilvik munu vera fá .
Þrátt fyrir hótanir af ýmsu tagi eru skipulagðar árásir á lögreglumenn óþekktar á Íslandi , hvað þá á fjölskyldur þeirra .
Á lögreglumönnum sem Morgunblaðið talaði við er að skilja að ótti vegna hótana Outlaws sé óverulegur og umræðan undanfarið hafi farið út fyrir skynsemismörk .
Þetta kemur heim og saman við orð Víðis Þorgeirssonar , leiðtoga Outlaws á Íslandi , í Morgunblaðinu í vikunni .
Hann sagði eftirfarandi : " Það angrar mig mikið að fólk trúi því að við höfum ætlað að ráðast á konur og börn .
Þetta er algjör fjarstæða að þetta hafi verið eitthvað sem átti að gera .
Við erum sjálfir margir fjölskyldumenn .
" Erlendis eru Outlaws-samtökin þekkt fyrir vopnaburð og við húsleitir hjá félagsmönnum hérlendis hafa vopn verið gerð upptæk , bæði skot- og eggvopn .
Að því er Morgunblaðið kemst næst eru þó engin dæmi um að félagsmenn hafi ógnað lögreglu með vopnum .
Skýringin á því að lögregla var jafn fjölmenn og raun bar vitni í aðgerðinni á dögunum er sú að öryggi lögreglumanna er alltaf sett á oddinn , gildir þá einu hvort félagar í Outlaws eða aðrir meintir brotamenn eiga í hlut .
Stóra aðgerðin þótti heppnast vel og heimildarmönnum blaðsins ber saman um að Outlaws-samtökin séu löskuð eftir aðgerðir lögreglu .
Jafnvel verulega löskuð .
Sama máli gegni um Hells Angels .
Fylgst verður grannt með þessum samtökum áfram .
Vilja að fólk sé hrætt Umræðan hefur verið fyrirferðarmikil og eðlilegt að fólk velti fyrir sér hvort almennum borgurum stafi hætta af Outlaws-samtökunum .
Því er ekki gott að svara enda ekki hægt að útiloka að félagsmenn tengist innheimtu skulda vegna ólöglegra viðskipta sem partur af öðru og stærra vandamáli .
Einmitt þess vegna þykir mönnum mikilvægt að gera ekki meira úr styrk samtakanna en efni standa til .
" Ali umræðan á ótta þjónar það þeirra hagsmunum .
Outlaws-liðar vilja að fólk sé hrætt við þá , það styrkir ímyndina og þannig er auðveldara fyrir þá að ógna fólki , til dæmis þegar þeir innheimta skuldir , " segir lögreglumaður .
Út frá þessu má velta fyrir sér hvort ógnin sem stendur af Outlaws sé meira í orði en á borði ? Gera má því skóna að fólk verði almennt hræddara þegar maður í fatnaði merktum Outlaws eða Hells Angels stendur á tröppunum hjá því til að innheimta meinta skuld en maður í Levi ' s-skyrtu eða Lacoste-bol .
Á að banna samtökin ? Í ljósi tengsla samtaka á borð við Outlaws og Hells Angels við glæpastarfsemi erlendis hafa ýmsir furðað sig á því að þeim hafi verið gert kleift að ná fótfestu hér á landi og vísa í 74. grein stjórnarskrár lýðveldisins máli sínu til stuðnings .
Þar segir : " Rétt eiga menn á að stofna félög í sérhverjum löglegum tilgangi , þar með talin stjórnmálafélög og stéttarfélög , án þess að sækja um leyfi til þess .
Félag má ekki leysa upp með ráðstöfun stjórnvalds .
Banna má þó um sinn starfsemi félags sem er talið hafa ólöglegan tilgang , en höfða verður þá án ástæðulausrar tafar mál gegn því til að fá því slitið með dómi .
" Bent hefur verið á , að stjórnvöldum sé með þessu í lófa lagið að leysa starfsemi téðra samtaka upp en það hefur enn sem komið er ekki verið gert .
Heimildarmenn Morgunblaðsins eru ekki í vafa , eðlilegast væri að binda enda á starfsemina .
Stefán Eiríksson , lögreglustjóri höfuðborgarsvæðisins , tók ekki eins djúpt í árinni í Morgunblaðinu um síðustu helgi .
" Ég tel að allar hugmyndir eigi að skoða í þessu samhengi , þar á meðal þessa [ að banna glæpasamtök ] .
Það er þó engin töfralausn heldur ein leið af mörgum sem skoða þarf .
Brýnasta verkefnið að mínu mati er að efla starfsemi lögreglu þannig að unnt sé að fylgja okkar starfi enn betur eftir á þessu sviði , " sagði hann .
Lagaumhverfið þykir um margt gott hér á landi þegar kemur að því að bregðast við starfsemi meintra glæpasamtaka .
Nefna má í því sambandi fjölmörg tilvik þar sem erlendum félögum í slíkum samtökum hefur verið snúið burt strax við komuna til landsins .
Eftir slíkum málum hefur verið tekið víða og þykja þau bera viðbrögðum og staðfestu lögreglu á Íslandi gott vitni .
Sumir telja þetta þó ekki duga , t.a.m. lýsti Steinar Adolfsson , framkvæmdastjóri Landssambands lögreglumanna , því yfir á dögunum að bæta þyrfti lagaumhverfið .
Þá hefur lögreglan vakið máls á því að heimildir hennar hér á landi verði færðar til samræmis við það sem þekkist á Norðurlöndum .
Það hefur verið til skoðunar í innanríkisráðuneytinu .
Hvað eru 1%-samtök ? En hvers vegna óttast fólk Outlaws-samtökin ? Outlaws MC eru yfirlýst 1%-samtök en það er viðtekinn skilningur lögreglu , þar sem Outlaws hefur haslað sér völl , að það þýði að þau hafi sagt sig úr lögum við samfélagið og telji í raun bræðralagið æðra landslögum .
1%-skilgreiningin er dregin af því að lögregla lítur svo á að 99% allra vélhjólasamtaka hafi á að skipa venjulegum , löghlýðnum borgurum .
1% lýtur eigin lögum og reglum .
Hugtakið 1% var fyrst notað af landssamtökum vélhjólafólks í Bandaríkjunum seint á fimmta áratug síðustu aldar til að skilgreina öfgamenn innan sinna vébanda .
Voru þeir sagðir harðskeytt partíljón með tilhneigingu til að synda á móti straumnum .
Hvergi var minnst á lögbrot á þeim tíma en lögregla tók þá skilgreiningu upp síðar , líklega á níunda áratugnum .
Halda ber því til haga að 1%-klúbbarnir hafa aldrei fallist opinberlega á skilgreiningu lögreglu og segja hana diktaða upp í því skyni að slá ryki í augu almennings og dómstóla .
Menn kalli sig einfaldlega " 1%-ara " til að undirstrika köllun sína og tryggð við vélhjólin og bræðralagið .
Þannig hefur Outlaws MC aldrei gengist við því opinberlega að vera glæpasamtök , heldur bara vélhjólaklúbbur .
Saga Outlaws á Íslandi er ekki löng .
Í maí á síðasta ári fékk hópur vélhjólamanna inngöngu í " fjölskyldu " Outlaws undir nafninu Black Pistons og skömmu síðar gekk annar hópur , Berserkir í Hafnarfirði , í Black Pistons .
Í ágúst 2011 tóku samtökin upp nafnið Probationary Outlaws , það er Útlagar á skilorði .
Morgunblaðið hefur heimildir fyrir því að ástæða sé til að ætla að sá hluti Probationary Outlaws sem áður hét Berserkir verði fullgilt félag í Outlaws MC á næstu mánuðum .
Samkvæmt sömu heimildum fer á hinn bóginn lítið fyrir starfsemi hins upprunalega Black Pistons-hóps um þessar mundir .
Hvort fullgilding aðildar breytir einhverju fyrir Outlaws á Íslandi , lögreglu og íbúa þessa lands mun tíminn leiða í ljós .
RÓTGRÓIN SAMTÖK " Guð fyrirgefur en Útlagar ekki " The McCook Outlaws Motorcycle Club var stofnaður í McCook , Illinois , árið 1935 .
Rólegt var yfir starfinu fyrstu árin en eftir að samtökin fluttu sig um set til Chicago 1950 fór þeim að vaxa fiskur um hrygg .
Á sama tíma varð höfuðkúpa helsta tákn félagsins .
Árið 1963 gekk Outlaws í bræðralag 1%-samtaka vélhjólamanna og árið 1969 varð mottó til : " Guð fyrirgefur en Útlagar ekki .
" Outlaws færðu jafnt og þétt út kvíarnar í Bandaríkjunum og árið 1978 var fyrsta aðildarfélagið sett á laggirnar erlendis , í Iowa í Kanada .
Fyrsta vígi Outlaws í Evrópu varð til í Frakklandi 1993 og skömmu síðar hösluðu samtökin sér einnig völl í Noregi , Bretlandi , Belgíu og víðar í álfunni .
Enda þótt Outlaws MC segist ekki vera glæpasamtök hafa margir meðlimir í samtökunum átt aðild að sakamálum víðsvegar um heim á umliðnum árum .
Skoðum dæmi : Árið 2000 var Kevin O ' Neill , forseti Outlaws í Wisconsin , dæmdur í lífstíðarfangelsi fyrir ítrekuð brot .
Sama ár voru þrír Outlaws-liðar í Belgíu dæmdir í lífstíðarfangelsi fyrir að myrða félaga sinn á knæpu .
Árið 2006 voru nokkrir Outlaws-liðar í Mosbach í Þýskalandi dæmdir í fangelsi fyrir tilraun til manndráps .
Eftir það var félagsdeildin í Mosbach leyst upp .
Árið 2008 voru sjö Outlaws-liðar í Lundúnum dæmdir í lífstíðarfangelsi fyrir morð á félaga í Hells Angels árið áður .
Árið 2010 fann dómstóll í Milwaukee forseta Outlaws í Bandaríkjunum , Jack Rosga , sekan um fjárglæfrastarfsemi og samsæri um að beita ofbeldi .
Þótti það mikið högg fyrir samtökin .
" Það að hjóla á Harley gerir menn ekki að glæpamönnum en menn fara yfir strikið þegar þeir beita ofbeldi í viðskiptaskyni , " sagði Neil MacBride saksóknari Virginiu-ríkis .
Við réttarhaldið yfir Rosga komu fram gögn sem þóttu sýna , svo ekki verður um villst , að Outlaws-samtökin séu skipulögð glæpasamtök .
Sama ár týndi Thomas Mayne , meðlimur í Outlaws , lífi í skotbardaga við sérsveit lögreglu í Maine .
Outlaws MC og Hells Angels hafa lengi eldað grátt silfur saman og hafa samtökin víða borist á banaspjót um yfirráð yfir tilteknum svæðum .
Skemmst er að minnast þess að einn fullgildur meðlimur Outlaws í Belgíu , enn upprennandi meðlimur , og félagi þeirra voru myrtir af liðsmönnum Hells Angels í fyrra .
Fjöldi manna hefur verið handtekinn í tengslum við rannsókn málsins en enginn dæmdur ennþá enda er þagnarskylda , svonefnd " omerta " , við lýði bæði innan vébanda Outlaws og Hells Angels .
