Ásamt því að skrifa handrit að nýjustu Bond myndinni tók John Logan sig til og skrifaði um einn þyngsta og alvarlegasta listamann sjöunda áratugarins , Mark Rothko , og tekst svona ansi vel upp .
Sunnudagsblað Morgunblaðsins ræddi við leikskáldið um myndlist , ritlist og kvikmyndir Börkur Gunnarsson borkur@mbl.is Flott uppfærsla á leikritinu Rautt eftir John Logan um myndlistarmanninn Mark Rothko í Borgarleikhúsinu hefur vakið athygli á bæði Logan og Rothko .
En Rothko var einn af helstu listamönnum sinnar kynslóðar og er nátengdur New York-skólanum .
Logan er rúmlega fimmtugt leikskáld og handritshöfundur sem auk vel heppnaðra leikrita hefur samið handrit að stórmyndum eins og The Gladiator með Russel Crowe , The Aviator með Leonardo di Caprio , Rango með Johnny Depp og nýjustu James Bond-myndinni , Skyfall .
Í viðtali við höfund leikskrárinnar í Borgarleikhúsinu segir Logan að hann hrífist af stórum persónum og góðum leikhúshugmyndum en einmitt það tengir aðalpersónurnar Maximus Meredius í The Gladiator , Howard Hughes í The Aviator og Mark Rothko í Rautt .
Þar segir hann einnig : " Ég gæti ekki skrifað skáldsögu þó að ég ætti lífið að leysa .
Ég hef unun af að skrifa fyrir leikara og veita þeim innblástur til að skapa spennandi persónur á leiksviði eða í kvikmynd .
Leikhúsið verður strax í upphafi að vekja áhuga áhorfandans .
Það gerist á stund og stað : Tjaldið er dregið frá og leikararnir flytja verk sitt , segja sögu og sýna hana í tvær til þrjár klukkustundir og þá fellur tjaldið .
Allt er búið .
Skáldsagan er eiginlega hugleiðsla í einveru .
Í mínum huga jafnast það á við maraþonhlaup að lesa skáldsögu .
Í leikhúsi og jafnvel í kvikmyndum eru allir þátttakendur , áhorfendur sem leikarar .
Á vissan hátt er leikhúsið persónulegra og það krefst hugrekkis og opins persónuleika að standa á sviði fyrir framan áhorfendur .
" Í verkinu Rautt kemur það skemmtilega fram hvað listamaðurinn getur verið blindur á eigin hegðun , er blaðamanninum sérstaklega minnisstætt hvernig Rothko montar sig af því að hafa tekið þátt í að rústa þá listamenn sem voru hallir undir kúbismann og voru ráðandi þegar hann kom á sjónarsviðið en er síðan undrandi þegar popp listamennirnir eru að rústa hann þegar hann er á meðal ráðandi listamanna .
Þegar blaðamaður Morgunblaðsins nær tali af John Logan er það fyrsta spurningin sem hann spyr , hvort Logan finni til einhverrar samsvörunar með Rothko almennt og hvort hann hafi fundið fyrir þörf til að ýta þeim listamönnum sem voru ráðandi af sviðinu þegar hann birtist á því en Logan segir svo ekki vera .
" Mér er engin ógn af uppkomandi listamönnum , ég er bara í mínu eigin kapphlaupi .
En það eru vissulega hlutar af sjálfum mér í bæði Rothko og lærlingnum hans .
En Andy Warhol og aðrir popp listamenn sendu Rothko og öðrum af hans kynslóð margar pillur , rétt eins og Rothko og þeir höfðu gert við kúbistana .
En samt er þetta minna ævisögulegt hjá mér en meira það sem mér fannst henta fyrir dramatíkina í verkinu .
Að setja listamanninn inn í þetta lifandi umhverfi breytinga , þar sem skjálftar sviptinga eru í gangi .
Hvernig bregst maðurinn við þessu ? Það er eitthvað beiskt í andstöðu Rothko við popp listamennina , hann er eins og gamall vinningshafi í boxi sem vill reyna við enn eina lotuna í hringnum .
" Logan hefur lýst því að hugmyndin að verkinu Rautt hafi komið þegar hann álpaðist inn á sýningu á verkum Rothko í Tate Modern-listasafninu í London árið 2007 .
Þau höfðu djúp áhrif á hann , þannig að hann varð agndofa .
Svo alvarleg verk , svo sorgleg á einhvern hátt .
Logan vildi meina að menn þyrftu að hafa fundið fyrir miklum sársauka og angist til að geta gert önnur eins verk .
Aðspurður hvort þetta hafi verið í fyrsta skiptið sem hann heyrði um Rothko segir hann að hann hafi ekki þekkt listamanninn að neinu ráði fyrr en þarna .
" Þetta eru fyrst og fremst mjög tilfinningarík verk .
Ég fór aftur og aftur í listasafnið , sat og leyfði verkunum að vinna með mig .
Hugmyndin um tveggja leikara verk kom mjög fljótt til mín .
En þar sem ég þekkti lítið til Rothko , þá fylgdi í kjölfarið mikil rannsóknarvinna .
" Logan segist hafa unnið rannsóknarvinnu í yfir ár , þar sem hann kynntist myndlistarmönnum samtímans og lá í öllu um Rothko .
Loks fór sagan að birtast honum ljóslifandi og þá vissi hann að hann þyrfti ekki að rannsaka meira .
Aðspurður hvort hann sleppi við slíka undirbúningsvinnu í verkum um James Bond eða The Gladiator segir hann svo ekki vera .
" Í öllum tilfellum þarf ég að verða persónan sem ég skrifa um .
Ganga um í skónum hennar og vera í skinni hennar er mér nauðsynlegt .
En rannsóknarvinnan getur verið margskonar .
" Aðspurður hvort það sé mikill munur , bæði launamunur og annarskonar , á því að vinna sem handritshöfundur og leikritahöfundur segir Logan að svo sé .
" Markaðurinn fyrir myndir er öflugri og möguleikar á góðum launum mun meiri .
En maður ræður yfirleitt meiru um listræna stjórnun á leikhúsverkunum og því finnst mér mjög gott að gera hvorutveggja .
Samt fær maður oft að koma að henni í myndum , þetta er persónubundið .
Sumir kvikmyndaleikstjórar vilja ekki sjá handritshöfunda á kvikmyndasettinu en aðrir vilja ekki vinna án þeirra þar .
En í æfingaferlinu í leikhúsinu er leikskáldið alltaf velkomið , það er alveg án undantekninga .
" 