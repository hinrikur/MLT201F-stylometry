Ekki hefur því verið flett upp hverjir sitja í norsku nefndinni sem veitir friðarverðlaun Nóbels .
En það fer ekki á milli mála að nokkrir góðir grínistar hafi smyglað sér í örugg sæti í nefndinni og er auðvitað fagnaðarefni .
Það kemur hins vegar í hlut formannsins Jaglands , þrautreyndrar spíru úr norska krataflokknum , að kynna ákvörðunina í hvert sinn .
Og það gerir hann jafnan alvörugefinn , eins og hann væri að kynna óvænt dauðsfall í fjölskyldunni , hversu spaugileg sem niðurstaðan er .
Slíkt er aðeins á færi skemmtikrafta í úrvalsdeild .
Friðarverðlaun fyrir kosningasigur og nú þetta Fyrir fáeinum árum var friðarverðlaunanefndin svo barnslega glöð yfir því að demókratinn Obama hefði sigrað repúblikanann McCain í forsetakosningum að hún veitti Obama umsvifalaust friðarverðlaunin fyrir sigurinn .
Meira að segja Obama þótti þessi barnalega uppákoma óþægileg og óttaðist að hann sjálfur myndi breytast í brandarann , en það slapp .
Og Jagland formaður brást ekki vonum aðdáenda sinna núna þegar hann tilkynnti , grafalvarlegur í bragði , að nefndin hefði í ár veitt Evrópusambandinu friðarverðlaun Nóbels .
Það var þá árið til þess .
Besti smellurinn fólst þó auðvitað í fullyrðingu um að ESB hefði séð um frið í álfunni í rúma hálfa öld .
Blaðafulltrúar ESB í sumarafleysingum gætu hugsanlega misst þvílíkt út úr sér á fyrsta degi starfsþjálfunar , en fáir aðrir , þótt ekki skuli íslenskir " Evrópufræðingar " útilokaðir án athugunar .
Eftir heimsstyrjöldina síðari var járntjald reist um Evrópu þvera .
Austan megin voru Sovétríkin og leppríki þeirra í Varsjárbandalaginu og hinum megin Nató undir forystu Bandaríkjanna og í krafti herstyrks þeirra .
Bandaríkin ein voru með um og yfir 100 þúsund hermenn á meginlandi Evrópu allan þennan tíma , svo ekki er alveg ljóst hvaða ríki hefðu hleypt af stað styrjöld hefðu þau staðið utan Evrópusambandsins .
Hefði Portúgal ráðist á Spán ? Hefði Danmörk farið í Svíþjóð ? Í hvern hefði Þýskaland farið með 100 þúsund bandaríska hermenn heima hjá sér og 15 þúsund breska og franska í sumarhúsinu sínu og gestaíbúðinni ? Voru ekki næstum öll þessi lönd saman í varnarbandalaginu Nató ? Og hvað hafði ESB með það að gera hvernig kalda stríðið þróaðist ? Það virðist kjarninn í kómedíu Jaglands og norsku nóbelsnefndarinnar að Sovétmenn hafi ekki þorað að ráðast á fylkingu Bandaríkjamanna og öfugt vegna þess að þeir í Hvíta húsinu og Kreml hafi verið svo hræddir um að ráðamenn í Brussel , jafnvel undir forystu Lúxemborgar , myndu grípa fast í taumana , létu þeir á sér kræla .
Það hafi því verið óttinn við skrifstofumenn ESB sem hafi komið í veg fyrir að stríðsherrarnir létu sverfa til stáls .
Friðurinn í Júgóslavíu Frá lokum heimsstyrjaldarinnar síðari virtist ríkja friður í Júgóslavíu og flestir voru búnir að gleyma því að Júgóslavía var aðeins teikniborðsríki og varla nokkur maður mundi gerla hvaða þjóðir hefðu verið til staðar í héruðum Júgóslavíu áður en hinn farsæli friður lagðist yfir landið .
Kannski heldur Jagland og hallaladdarnir í nóbelsnefndinni að ESB hafi eitthvað haft að gera með hinn júgóslavneska " frið " .
En það var stálhrammur Króatíumannsins Títós , sem í krafti sérútgáfu sinnar af kommúnisma , persónulegra afreka sem skæruliði gegn Hitler og leppum hans og með þeim meðulum sem kúgunartæki alræðisríkisins ráða yfir , sem stóð fyrir þessum friði .
Þetta var áður en norskir spaugstofumenn lögðu nóbelsnefndina undir sig , svo Tító fór á mis við friðarverðlaunin , sem hann átti ekki síður skilið en Arafat , kollegi hans í skipulögðum árásum og skæruhernaði .
En þegar Tító var allur og málmþreyta og ryð breiddust óðum út um gaddavír járntjaldsins kom í ljós að kúgun í áratugi hafði ekki gert út af við þá samkennd og samhengi sem " þjóð " brennir fastar á og í fólk en tattú nútískunnar gerir nokkru sinni .
En þegar losnaði um fjötrana fór brátt að glitta í gamlan merg .
Þá tóku menn ekki aðeins að halda fram hlut sinnar þjóðar og lýsa frati á platríkið Júgóslavíu .
Þeir hófu að gera upp sakir hver við annan .
Og það var af nógu að taka .
Serbar og Króatar eru ekki í hópi fjölmennra þjóða , en sagan sýnir að þar er að finna einhverja eitruðustu hermenn sem völ er á .
Því kynntust kónar Hitlers , sem áttu samskipti við hópa þaðan , bæði sem andstæðinga og þjónkunarmenn , eftir því sem við átti .
Og múslímar áttu líka sín svæði í gömlu Júgóslavíu og þeir vildu nota færið til að ná sínu réttlæti loks fram og létta af sér undirokun og kúgun , nú þegar loks hafði rofað fyrir heiðglugga á himni svæðisins .
Blóðsúthellingar í bakgarðinum Þá upphófust ótrúlegar blóðsúthellingar í Evrópu , í bakgarði þess sama sambands sem skemmtikraftarnir í Ósló kusu að gera grín að nú í vikulokin .
Það er jafnan erfitt að fullyrða hverjir séu " saklausir borgarar " eða " óbreyttir borgarar " þegar svo háttar til að aðeins annar aðilinn er klæddur í liðsbúning en hinn ekki , eins og var í Líbíu þegar voraði þar og er í Sýrlandi núna .
Það var enn erfiðara í átökunum ógurlegu , þegar " bræður " börðust í löndum " fyrrum Júgóslavíu " .
Menn horfðu sem þrumulostnir á grimmdina , hatrið og heiftina sem blossaði upp .
Þetta var fólkið sem myndað hafði gömlu Júgóslavíu og virtist lifa í friði og spekt undir handarjaðri Títós marskálks og forseta .
Hvað myndi lögregla gera ef óspektir hæfust á bílastæði lögreglustöðvarinnar ? Hvernig brást handhafinn við ? Ekki við .
Bara brást Hvað gerði handhafi friðarverðlauna Nóbels , Evrópusambandið ? Það gerði það sem það gerir best .
Það hélt endalausa fundi , jafnvel neyðarfundi .
Bandaríkin , undir forystu Bills Clintons , bentu réttilega á að Evrópusambandslöndin , sem hefðu verið að krefjast alþjóðlegs hlutverks og virðingar , hlytu að hafa skyldu og burði til þess að skakka leikinn og stöðva ógnaröldina , hryðjuverk og tilraun til útrýmingar þjóðarbrota á smábletti í kanti sambandsins .
Það stóð ekki stærri krafa á nokkurn í slíkum efnum en Evrópusambandið og forysturíki þess eftir geðsjúkt morðæði sem beindist ekki síst að gyðingaþjóðinni skömmu áður ( í sögulegum tíma séð ) .
Þegar Bandaríkjaforseta varð ljóst , að ESB og ríki þess gætu ekkert eða vildu ekkert gera til að stöðva ógnaröldina fyrir utan glugga þess sjálfs , gekk hann tregur til leiks .
Hann treysti sér ekki til að horfa lengur upp á óhæfuverkin annars vegar og aumingjadóm ESB hins vegar .
Clinton forseti og ríki hans veittu þá forystu og kraft sem dugði Evrópu rétt einu sinni .
En áður en afl Nató og Bandaríkjanna hafði stöðvað óhugnaðinn hafði ógurlegt og óbætanlegt tjón orðið .
Hundruð þúsunda höfðu fallið , skaddast , flúið blóðrisa burt , farið á vergang eða misst allt sitt .
Árið 1995 horfðu 400 hollenskir friðargæsluliðar á , án þess að hreyfa legg eða lið , þegar 8.000 ungir menn og drengir í Sebrenica í Bosníu voru teknir af lífi .
Ekki felldir í bardaga , sem hefði verið nógu vont .
Einfaldlega teknir af lífi .
Slíkt ódæði hafði ekki sést í Evrópu frá stríðslokum .
Það eru ekki 20 ár liðin frá þeim atburði .
En skammtímaminni norsku nóbelsnefndarinnar nær ekki svo langt fram .
Kalda stríðið Sovétríkin sprungu á limminu og járntjaldið rofnaði fyrir aldarfjórðungi .
Þá þótti réttilega ný tíð komin og Evrópa hafði missti stöðu sína sem væntanlegur völlur þriðju ógnarátaka mannkyns sem kenna mætti við heiminn allan .
Að vísu var svo komið að hinir hefðbundnu Evrópumenn hefðu ekki orðið aðalleikarar í þriðja hildarleiknum eins og í hinum tveimur fyrri .
En þeir hefðu áfram lagt til miðju átakanna , fórnarlömb og saklausa borgara , en stríðsherrarnir og handhafar herstyrks og sprengjusafns voru nú aðrir .
Reyndar þeir tveir sömu og luku seinni heimsstyrjöld Evrópumanna .
Allir þeir sem eru miðaldra og eldri lifðu í skugga óttans um að styrjöld brytist út á milli stórveldanna tveggja , sem stýrt var frá Moskvu og Washington .
Og á því var alið öllum stundum .
Eyðileggingargetan var orðin slík að hinar tvær heimsstyrjaldir 20. aldarinnar hefðu orðið sem sandkassaleikur ungbarna hjá eyðileggingu kjarnorkustyrjaldarinnar .
Þess vegna hafa verið færð trúverðug rök fyrir því að sá ógnarmáttur sem stórveldin réðu yfir væri sjálfur helsta tryggingin fyrir því að aldrei yrði blásið til slíkrar styrjaldar .
Næstu verðlaun ? Það væri með röksemdum þessarar kenningar sem norska nóbelsnefndin hefði getað veitt kjarnorkusprengjunni friðarverðlaun að þessu sinni .
Ef Obama verður ekki endurkjörinn og verðlaunin yrðu því á lausu árið 2013 fær kjarnorkusprengjan kannski verðlaunin þá .
Maðurinn sem fann upp reyklausa byssupúðrið , hvellhettuna og dínamítið , hinn mikli sprengjugerðarmaður Alfreð Nóbel , gæti að minnsta kosti haft húmor fyrir því , þótt hann hafi ekki endranær verið mikið fyrir fliss og kæti .
En í þessum efnum er ekkert víst , því eins og hann sagði kraftakarlinn við púðurkerlinguna : Það er skondið og skrítið land , Jagland .
