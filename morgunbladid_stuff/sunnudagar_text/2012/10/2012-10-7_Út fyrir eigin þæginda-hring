Finnur Árnason hefur verið forstjóri Haga frá árinu 2005 .
Tíu fyrirtæki eru innan Haga , þar á meðal Bónus og Hagkaup , vöruhúsin Aðföng og Bananar , verslanir Debenhams , Útilíf og tískubúðirnar Zara og Top Shop .
Það er því í mörg horn að líta hjá forstjóranum sem segir starf sitt vera líflegt og skemmtilegt .
Í frístundum gefur Finnur sér tíma til að semja lög og texta og nú eru komnar út upptökur á tveimur lögum eftir hann .
Annað lagið Er þetta ástin ? syngur Bubbi Morthens og hitt lagið Brosið þitt bjarta syngur Páll Rósinkranz .
Lagið sem Bubbi syngur er komið inn á Rás 2 og Bylgjuna og þangað mun Brosið þitt bjarta með Páli væntanlega einnig rata innan skamms tíma .
Finnur á ekki langt að sækja tónlistaráhugann en báðir afar hans voru miklir áhugamenn um tónlist , eins og Finnur rifjar upp : " Afi minn og alnafni minn var mikill harmónikkuleikari og spilaði á sveitaböllum .
Hinn afi minn , Oliver Guðmundsson var mikill vinur Hauks Morthens og samdi lög og tók þátt í lagakeppnum fyrir og eftir stríð .
Bubbi syngur tvö lög eftir hann á plötunni á Í skugga Morthens , lögin Með blik í auga og Hvar ertu ? " Hvenær fórst þú að leika á hljóðfæri ? " Finnur afi gaf mér harmónikku þegar ég var átta ára gamall .
Ég var í harmonikkunámi í tvo vetur þar sem Reynir Jónasson kenndi mér um tíma en ég var nú ekki sérlega góður nemandi .
Ég var í unglingahljómsveitum og gekk í tónlistarskóla , þar til ég lauk námi í viðskiptafræði við Háskóla Íslands , 24 ára gamall .
Lengst af undir handleiðslu Sigurðar Marteinssonar , en einnig Agnesar Löve .
Ég hef reynt að viðhalda tónlistinni , hlusta mikið og er alæta á tónlist .
Mest hlusta ég þó á djass og klassíska tónlist en einnig á það sem er í gangi hverju sinni og kaupi töluvert af íslenskri tónlist .
Ungir íslenskir tónlistarmenn eru að gera frábæra hluti og svo eru menn eins og Bubbi sem er búinn að halda sér á toppnum í allan þennan tíma sem hlýtur að teljast töluvert afrek því samkeppnin er afar hörð og markaðurinn lítill .
Það er píanó á heimilinu og að setjast við það er dálítið eins og að fara í jóga .
Maður sest niður og slakar á og fær hvíld frá hinu daglega amstri .
Við fjölskyldan höfum öll gaman af tónlist .
Konan mín er Anna María Urbancic sem er barnabarn Victors Urbancic , þannig að það er mikil tónlist í þeirri ætt .
Börnin okkar fjögur , Árni Grétar , Ebba Katrín , Oliver Páll og Viktor Pétur , sem eru á aldrinum 13-22 ára , hafa öll lært á hljóðfæri en stefna samt ekki að því að leggja tónlist fyrir sig .
" Gefandi að semja lög Faðir þinn , Árni Grétar Finnsson lögfræðingur , gaf út fjórar ljóðabækur á sínum tíma og þið systkinin gáfuð út heildarsafn ljóða hans fyrir nokkrum árum .
Yrkir þú ljóð og skrifar þú sögur ? " Ég hef skrifað eitthvað smotterí en það er allt ofan í skúffu .
Ég hef fiktað við að semja lög og texta við þau en þessi tvö lög sem nú eru komin á disk eru þau fyrstu sem eru fullkláruð .
Ég samdi þessi lög mér til gamans og þar sem þessi iðja veitir mér ánægju langar mig til að gera meira af því að semja lög og texta .
Ég á til drög að lögum en það er meira mál en ég taldi að ljúka við þau .
Ég hélt líka að textasmíði væri auðveldari en lagasmíði en það hefur ekki verið þannig .
Það má segja að þessir tveir diskar hafi verið prófraun í því að klára lög .
Þetta var áskorun og ég fór út fyrir minn eigin þægindahring .
Þetta eru bara lítil lög en fyrir mér er stórt skref að setja endapunktinn við þau með útgáfu .
Nú er ég búinn að láta þessi lög frá mér fullunnin og það sem maður hefur látið frá sér verður ekki tekið aftur .
Ég mun halda áfram að semja lög og texta einfaldlega vegna þess að mér finnst það svo gefandi .
Auðvitað væri gaman að eiga í fyllingu tímans safn laga , en ég er ekki fljótur að semja og þarf yfirleitt að taka nokkur tilhlaup áður en ég lýk við lag .
" Hvernig taka starfsmenn þínir þessari útgáfu ? " Mjög vel .
Á árshátíðum innan fyrirtækisins hafa í gegnum árin verið settar saman hljómsveitir og þá hef ég stundum verið klæddur í búning og farið upp á svið .
Þannig að starfsmenn hafa séð mig spila , þótt það hafi mest verið í gríni gert .
" Syngur þú á sviði á árshátíðum ? " Ég syng ekki .
Það er mikilvægt að þekkja takmörk sín .
" Það er nokkurt mál að koma lögum sínum og texta á disk og fá landsfræga menn til að syngja .
Hvernig tókst þér það ? " Hagkaup hefur verið með íslenska tónlistardaga í nóvember á hverju ári í meira en áratug .
Þar er lögð áhersla á að kynna nýja útgáfu og tónlistarmenn mæta í búðirnar , spila lög og árita plötur .
Í gegnum þetta framtak kynntist ég tónlistarmönnum og þar á meðal Bubba og umboðsmaður hans , Páll Eyjólfsson , hefur unnið mikið með okkar fyrirtækjum .
Þessi samskipti þróuðust síðan skemmtilega í þessa átt .
Það er eitt að langa til að semja lög og texta og svo er annað að koma inn í hóp og hvetjandi umhverfi þar sem menn eru snillingar , hver á sínu sviði .
Ég hef verið svo lánsamur að lenda í réttum höndum en það má segja að Benzín bræður , Daði og Börkur Birgissynir , hafi tekið mig í fóstur .
Þeir reka Stúdíó Sýrland og fengu Inga Björn Ingason , barnabarn Alberts Guðmundssonar , til að spila á bassa og Kristinn Snær Agnarsson spilar á trommur .
Þetta eru strákarnir sem hafa verið grunnurinn í Sólskuggum hjá Bubba .
Kristjana Stefánsdóttir syngur bakraddir í Er þetta ástin ? og Snorri Sigurðarson sá um að útsetja blásturshljóðfærin og hefur sér til liðs Kjartan Hákonarson og Samúel Jón Samúelsson .
Það eru forréttindi að hafa fengið að kynnast þessu fólki .
" Einfaldleiki er grunngildi Víkjum aðeins að forstjórastarfinu .
Hvaða áherslur hefur þú þegar kemur að stjórnunarstíl ? " Ég legg upp úr því að vinna með fólki , ég treysti því og gef því sjálfstæði .
Þessi aðferð hefur gengið vel .
Ef maður gefur fólki frelsi og sjálfstæði til að vinna að verkefnum sem eru fyrirfram skilgreind þá koma yfirleitt ekki upp veruleg vandamál .
Það er til góðs að bæði yfirmenn og almennir starfsmenn tileinki sér ákveðið hugarfar og hugsun , eins og til dæmis að frelsi fylgir ábyrgð .
Þegar fólk skilur að það hefur ákveðið frelsi en verður um leið að taka afleiðingum verka sinna þá held ég að það standi sig betur í vinnu .
Á vinnustað eiga að vera skýr markmið og starfsmenn eiga að vinna í sameiningu að þessum markmiðum og láta þau ganga fyrir .
Þeir sem vilja ekki fylgja þeirri leið fara annað , en ef menn skilja markmiðin og eru samstiga þá ganga hlutirnir vel upp .
Það er líka mikilvægt að gera sér grein fyrir að verkefnin og ef upp koma vandamál eru sameiginleg .
Það er ekkert sem heitir þín og mín vandamál .
Öll vandamál , sem koma upp í fyrirtækinu , eru okkar sameiginlegu vandamál .
" Tekur þú það inn á þig ef þú þarft að taka erfiðar ákvarðanir eða reka starfsmann ? " Í svona starfi gerist allt og þú lærir margt .
Erfiðast er að segja upp starfsmanni og ég tek það inn á mig .
Sá stjórnandi sem finnst uppsagnir vera léttvægar á að finna sér annað starf .
En ef menn hafa skilgreind verkefni , lúta ákveðnum reglum en fá um leið frelsi og ábyrgð þá kemur yfirleitt ekki til uppsagna nema báðir aðilar sjái að komið er að endastöð .
Ef mér mislíkar eitthvað þá fer ég yfir málið og gef fólki tækifæri til að laga hlutina , stundum gef ég fólki fleiri en eitt tækifæri .
Ef það kemur svo að því að víkja þarf starfsmanni úr starfi þá skilur hann af hverju það er gert .
Mér finnst ekki rétt að uppsögn komi eins og þruma úr heiðskíru lofti .
" Hver eru grunngildin í fyrirtækjarekstri eins og þessum , önnur en þau sem þú varst að ræða áðan ? " Þetta er rekstur og þar eru sett ákveðin markmið .
Ég legg áherslu á góð samskipti og hreinskilni .
Einfaldleiki er grunngildið .
Hlutirnir eiga að vera einfaldir og það á ekki að vera að flækja þá .
Í fyrirtækjarekstri eru menn oft að taka sig of hátíðlega og flækja einfalda hluti .
Það er alls ekki af hinu góða .
" 