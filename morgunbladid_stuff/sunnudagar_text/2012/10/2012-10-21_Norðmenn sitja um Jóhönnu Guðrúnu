Ég var búin að ímynda mér , áður en ég fór út , að ég yrði að borða kartöflur í heilt ár .
Heima var mikið starfsöryggi og við þurftum ekki að hafa áhyggjur af því að hafa ekki nóg að gera .
Við vissum ekkert hvað við vorum að fara út í þegar við fluttum til Noregs .
Það var orðið langt síðan Is it true kom út og ekki hægt að lifa endalaust á þeirri frægð .
Ég sá fyrir mér að þetta yrði hark í eitt eða tvö ár þannig að við erum auðvitað mjög ánægð með að sú varð ekki raunin .
Ég hef aldrei haft jafn mikið að gera , " segir Jóhanna Guðrún sem þó hefur alltaf haft í mörg horn að líta í söngnum .
Jóhanna Guðrún og kærasti hennar , Davíð Sigurgeirsson , hafa komið sér fyrir í Kongsvinger í suðurhluta Noregs .
Kongsvinger er hálfgerð sveit , 17 þúsund manna bæjarfélag , en Jóhanna Guðrún segir það ekki skipta máli , Kongsvinger sé miðsvæðis og hvort sem er þurfi þau að ferðast á tónleika út um allan Noreg .
" Fyrir okkur er þetta mjög góð staðsetning og oft er styttra að keyra þangað sem við erum að fara að spila heldur en ef við værum í Osló .
Ánægðust erum við þó með að hér erum við í litlu einbýlishúsi og hundarnir okkar geta verið frjálsir .
Og að sjálfsögðu þurfum við að geta verið með hávaða .
Davíð er með græjurnar í botni og ég get sungið eins hátt og ég vil .
" Parið var komið með íbúð í Osló þegar sveitarstjórnin í Kongsvinger bauð þeim að búa frítt í sveitarfélaginu í sex mánuði .
Í staðinn áttu Jóhanna Guðrún og Davíð að leggja til tónlist með því að spila öðru hverju opinberlega .
" Með þessu voru bæjaryfirvöld að reyna að laða til sín listamenn og efla menningarlífið .
Þetta er gamall og afar fallegur bær en er staðsettur þannig að flestir Norðmenn keyra bara í gegn og áfram yfir til Svíþjóðar til að versla .
Með sex mánaða búsetustyrk eru vonir bundnar við að fólk vilji eftir þann tíma búa hér áfram og það vildum við sannarlega .
Við eigum orðið góða vini hér í bænum og allir hafa tekið okkur mjög vel .
" En af hverju Noregur ? Eftir að hafa náð öðru sætinu í Eurovision í Moskvu fyrir þremur árum opnuðust margar dyr og Jóhönnu buðust ótal verkefni ytra , allan ársins hring .
Jóhanna bjó þó allan þennan tíma á Íslandi .
" Ég þurfti að velja .
Að syngja er það sem ég kann , eða að minnsta kosti það sem ég kann vel .
Að vera á Íslandi og ætla sér að geta sinnt verkefnum úti með því að fljúga á milli var ekki raunhæfur kostur .
Umboðsmaðurinn minn , sem er norskur , vildi fá mig út .
Það var hins vegar ekki fyrr en í janúar á þessu ári sem við Davíð fluttum þó að við værum búin að vera með annan fótinn ytra frá 2010 .
" Eflaust eiga margir erfitt með að trúa því að Jóhanna Guðrún sé bara 22 ára .
Skýringin gæti verið sú að söngkonan hefur verið afar lengi að .
Fyrsta plata hennar kom út þegar hún var 9 ára .
Hún var ekki nema 18 ára þegar söng sig inn í hug og hjörtu Evrópubúa með Is it True ? og Norðmenn muna margir hverjir eftir henni úr þeirri keppni .
Jóhanna Guðrún segir það alltaf koma jafn skemmtilega á óvart .
" Sá tími sem er framundan er þannig að ég held að ég hafi ekki áður verið jafn þéttbókuð .
Þótt ég sé alltaf tilbúin að reyna að troða viðburðum inn í dagskrá mína og sé mjög jákvæð hef ég þurft að segja nei við helling af hlutum og mér finnst það alltaf jafn leiðinlegt – að þurfa að segja nei .
Ég held að það sé ekki einn dagur í desember sem ég verð í fríi og ég er auðvitað mjög þakklát líka fyrir það og spennt .
Þetta eru auðvitað allt aðrar aðstæður en heima .
Hver sýning sem sett er upp er sýnd oft og mikið fé lagt í þær og að þeim kemur miklu fleira fólk .
" Við hlið Jóhönnu stendur svo Davíð gítarleikari og saman semja þau alla tónlist Jóhönnu auk þess sem Davíð er á fullu í ótal öðrum tónlistarverkefnum .
Næsta plata , með frumsaminni tónlist þeirra skötuhjúa , er í vinnslu og er væntanleg á næsta ári .
" Nei , við byrjuðum ekki saman af því það hentaði okkar vinnu , " segir Jóhanna og hlær .
" Að geta unnið náið saman er bónus .
" Jóhanna Guðrún segir að samband þeirra sé í raun byggt á fremur skondnum aðstæðum – ást við fyrstu sýn í fermingarveislu fyrir um tveimur árum .
" Ég var beðin um að syngja í veislunni og var svolítið skeptísk því faðir fermingarbarnsins sagði mér að hann ætlaði sjálfur að útvega gítarleikarann .
Mér fannst óþægilegt að þekkja ekkert til meðspilarans .
Þar til hann sagði mér að það yrði gítarleikarinn úr Svörtum fötum .
Ég hélt auðvitað að það væri Hrafnkell Pálmarsson , sem ég þekkti vel og hafði því engar áhyggjur af þessu .
Nema að Keli var þá nýhættur og Davíð tekinn við sem nýi gítarleikarinn .
Við hittumst þarna í veislunni í fyrsta sinn og mér fannst eins og við hefðum alltaf þekkst , þetta var mjög spes .
" Jóhanna segir þau afar náin .
" Davíð skilur mig eiginlega betur en ég næ að útskýra með orðum .
Hann veit hvað ég vil varðandi tónlistina , semur með mér og útsetur og ég er mjög heppin að eiga hann að .
Jú , það er kannski skrýtið að við höfum ekki hist fyrr , verandi bæði tónlistarfólk .
Hann hafði samt verið á allt öðrum enda , mikið á böllum og að vinna í upptökum og okkar leiðir aldrei náð að skarast þrátt fyrir að hann hafi – eins og ég – spilað frá því að hann var unglingur .
Reyndar er gaman að segja frá því að ég hef líka spilað með pabba hans , Sigurgeiri Sigmundssyni gítarleikara , eftir að við kynntumst , til að mynda þegar ég syng með Björgvini Halldórs .
" Jóhanna segir að allar pælingar um að stofna fjölskyldu séu svolítið fjarlægar eins og málin standi í dag .
Þau eigi þó hundana sem fylgja þeim hvert fótmál , þeir séu eiginlega börnin þeirra .
" Ef ég verð einhvern tímann fullorðin þá fer ég kannski að spá í þessa hluti , að stofna fjölskyldu .
Það er bara svo margt sem mig langar að gera núna sem er ekki barnvænt – flakk og engin rútína .
" Þegar talið berst hins vegar að hversdagslegu hlutunum viðurkennir að Jóhanna að það sé Davíð sem sjái oftast um eldamennskuna , hún þrífi aftur á móti og þykir síðan nokkuð lunkin við að baka brauð og kökur .
" Við erum 22 og 25 ára og flestir vinir okkar hér , sem eru reyndar tónlistarfólk upp til hópa , eru miklu eldri en við .
Enda erum við talin vera mjög ung miðað við það sem við erum að gera .
" Þrátt fyrir fjarlægðir við fjölskyldur og miklar annir gengur allt vel .
Fyrir utan kannski eitt .
" Ég sakna mömmu minnar alveg ægilega mikið , ég er algjör mömmustelpa og elska að vera með fjölskyldunni minni .
En að vera komin á meginlandið skiptir öllu fyrir mig sem tónlistarmann .
Það er erfitt að ætla að vera heima þegar þessi verkefni bjóðast úti .
Ég reyndi það því mig langaði svo að vera heima en á einum eða öðrum tímapunkti kemur að því að annað hvort sættirðu þig við að vera bara á Íslandi eða ferð út .
Ég hef alltaf átt þessa stóru drauma og ef maður eltir þá ekki þá gerist ekkert .
" 