Kristín Aðalsteinsdóttir , prófessor við Háskólann á Akureyri , fór til Kína í janúar , í heimsókn til foreldra drengs sem dvaldi hjá þeim Hallgrími Indriðasyni sem skiptinemi á sínum tíma .
Þetta var önnur ferð Kristínar til Kína , hún hreifst af landinu og hvetur alla sem vettlingi geta valdið að fara þangað .
Það sé ákaflega lærdómsríkt .
Þess má geta að skiptineminn fyrrverandi , Shijin , hreifst svo mjög af Íslandi að hann hefur búið hér síðustu sjö ár .
" Foreldrar hans vildu endilega að við kæmum .
Við Hallgrímur fórum 2005 , og ég fór ein núna .
Fyrstu vikuna var ég í Shangai , sem ég heillaðist af , og við fórum í daglegar ferðir út frá borginni .
Megininntak dvalarinnar var hins vegar ferð til norðurhluta Kína , alveg upp undir Mongólíu .
" Kristínu fannst sem að koma í annan heim þegar langri lestarferðinni til norðurhluta Kína lauk .
" Það er virkilega þess virði að fara þá leið en ekki eingöngu á þekktar túristaslóðir .
" Þau Kristín fóru til ýmissa borga í Shanxi-héraði , m.a. Pingyao og Taiyuan .
" Það sló mig á leiðinni hve híbýli fólks eru hrikaleg , mikið var um múrsteinskofa og allt grátt og heldur litlaust .
Margar gríðarstórar verksmiðjur voru um allt og gífurleg mengun .
En einnig mátti sjá mjög mikla skógrækt víða .
" Kristín segir hafa verið ævintýri líkast að koma til fornu borgarinnar Pingyao .
" Þar vorum við í fimm daga og endalaust var eitthvað að sjá .
Fyrir utan borgina skoðuðum við t.d. Wang-ættaróðalið þar sem sama ættin bjó í tæp 700 ár en nokkra metra frá bjó almúginn í hellum í fjöllunum .
Ég hvet fólk til þess að ferðast um þetta svæði ; það er gríðarlega fróðlegt .
Í Taiyuan upplifði ég þá mestu mengun sem ég hef í lífinu séð en hitti þar verkfræðinga sem sögðu mér að Kínverjar væru í óðaönn að koma sér upp kjarnorkuverum til að framleiða rafmagn og vinna þannig á menguninni ; til að geta hætt gegndarlausri kolanotkun .
" Kristínu var efst í huga , að ferðalokum , gestrisnin og umhyggjan í norðurhluta Kína en jafnframt mengunin , híbýlin og eymdin í þeim landshluta og " brjáluð " umferð .
" Þá er Shangai heillandi og stórkostlegur munur á milli borgar og sveita .
Mannfjöldinn er vissulega líka eftirminnilegur og maturinn , sem var afburðagóður alls staðar .
" 