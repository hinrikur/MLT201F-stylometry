Þetta er búið , hefðbundnar hljómsveitir eru teknar að hverfa í Bandaríkjunum , verkefnum fyrir menntaða hljóðfæraleikara fækkar og fækkar , " sagði víóluleikari við mig í New York á dögunum .
Og hún veit hvað hún syngur , hefur leikið með nokkrum sinfóníuhljómsveitum og fjölda minni strengjahópa þar í landi á síðustu áratugum , og á þeim tíma hefur störfum farið fækkandi .
Lifibrauð margra menntaðra hljóðfæraleikara þar í borg var að leika í stórum Broadway-söngleikjum ; þar hefur stöðum líka fækkað verulega og tölvurnar fylla upp í hljóminn sem örfáir spilarar skapa .
Stórar hljómsveitir virðast eiga í miklum vanda í Bandaríkjunum , ef undan eru skildar þær allra frægustu eins og New York Philharmonic , hljómsveit Metropolitan-óperunnar og sinfóníuhljómsveitin í Los Angeles .
Minna frægar en þó virtar sveitir sem hafa lifað í áratugi og flutt tónlist fyrir tónþyrsta Bandaríkjamenn , eru að hverfa af sjónarsviðinu hver af annarri .
Er efnahagskreppu síðustu ára einkum kennt um , en sá grundvallarmunur er á rekstri menningarstofnana á borð við sinfóníuhljómsveitir austan hafs og vestan , að stór hluti rekstrarfjár í Evrópu kemur frá hinu opinbera , en hljómsveitir í Bandaríkjunum hafa treyst á styrki frá velunnurum og fyrirtækjum ; innan við fimm prósent koma frá hinu opinbera .
Sem dæmi um hljómsveitir sem hafa átt í vandræðum eru fjórar gamalgrónar á New York-svæðinu ; The Brooklyn Philharmonic er hætt , The Opera Orchestra of New York og The Long Island Philharmonic halda enn stöku tónleika , og The American Composer ' s Orchestra kemur fram einu sinni á vetri .
Í flestum borgum Bandaríkjanna starfaði til skamms tíma aðeins ein sinfóníuhljómsveit , og þótti mikilvæg í menningarflórunni og eins ímyndarlega fyrir borgirnar .
Nú eiga þær flestar í fjárhagserfiðleikum og hafa sumar farið í gjaldþrotameðferð á síðustu misseruum .
Þar á meðal eru hljómsveitirnar í Syracuse í New York-ríki , sem er síðan hætt , í Louisville í Kentucky , Dallas í Texas , í Nýju-Mexíkó og á Havaí .
Hljómsveitirnar í Delaware og Minesota hafa aflýst tónleikum komandi starfsárs að hluta eða að öllu leyti .
Mesta athygli vakti að Philadelphia Orchestra , sem hefur verið talin ein af hinum fimm stóru þar í landi , fór í gjaldþrotameðferð í fyrra .
Hún hélt síðan starfsemi áfram , eftir að hafa náð samningum við hljóðfæraleikara um lægri laun og hafa losnað undan eftirlaunaskuldbindingum .
Efnamenn draga úr styrkjum Fleiri hljómsveitir hafa náð að lengja líflínu sína á síðustu mánuðum með því að semja um lægra starfshlutfall og til að mynda fækka hljóðfæraleikurum í 95 úr 105 .
Sérfræðingar sem rætt hefur verið við í fjölmiðlum vestra um ástandið segja að í efnahagskreppunni eftir 2007 hafi margir efnamenn hætt að styrkja menningarstofnanir og þar með hafi rekstur hljómsveitanna riðað til falls .
Við bætist að aðsókn hefur dregist saman ; árið 1987 fengust 48 prósent af rekstrarfé þeirra af miðasölu en það hafði dregist saman niður í 37 prósent árið 2005 .
Hljómsveitunum gengur misvel að safna fé frá styrktaraðilum .
Sinfóníuhljómsveitin í Chicago safnaði þó meira fé frá velgjörðarmönnum í fyrra en nokkru sinni áður , 24 milljónum dala , og í Boston er aðsókn að aukast , eftir niðursveiflu um hríð .
Aðsókn er einmitt það sem flestir sem koma að rekstri hljómsveitanna hafa hvað mestar áhyggjur af .
Færri sækja tónleika .
Nokkrar ástæður eru nefndar en eitt eru menn sammála um : þegar tekið var að draga úr tónlistarmenntun í almennum grunnskólum fyrir nokkrum áratugum varð ákveðið rof .
Það þarf að fræða fólk um klassíska tónlist til að það sé fært um að njóta hennar á eigin forsendum þegar það eldist .
Hljómsveitirnar reyna þó að gera sitt besta við að mennta áheyrendur framtíðarinnar og styðja grasrótarstarf heima í héraði : meira en 60 prósent af þeim 60.000 tónleikum sem bandarískar hljómsveitir leika á árlega , eru annaðhvort skólatónleikar eða fræðslutónleikar í nærsamfélaginu .
Vakning hér á landi Í nágrannalöndum okkar í Evrópu virðist staða sinfóníuhljómsveita vera mun betri en í Bandaríkjunum .
Rekstrargrundvöllurinn er styrkari , enda kemur hið opinbera á beinan hátt að rekstrinum , aðsókn virðist ekki hafa minnkað verulega , og sums staðar sækja fleiri tónleika en áður .
Hér á landi hefur aðsókn að tónleikum Sinfóníuhljómsveitar Íslands aukist eftir að hún flutti í Hörpu .
" Á undanförnum árum hefur orðið vakning hér varðandi flutning lifandi tónlistar , " segir Sigurður Nordal , framkvæmdastjóri SÍ .
" Á síðustu starfsárunum í Háskólabíói vorum við farin að merkja vaxandi aðsókn , áskriftasala jókst þá verulega , á bilinu 15 til 30 prósent milli ára .
Svo varð sprenging þegar við fórum inn í Hörpu .
Eldborgarsalurinn hefur haft gífurlega mikil áhrif á okkar starfsemi en ég held að þetta liggi dýpra , margir virðast vera að uppgötva hvað það er áhrifamikil reynsla að sitja úti í sal og hlusta á sinfóníuhljómsveit .
" Tónlistarkennslan er rótin Eins og fyrr segir kenna margir skorti á tónmenntakennslu um dvínandi áhuga á klassískri tónlist í Bandaríkjunum .
Sigurður telur tónlistarlegt uppeldi afar mikilvægt .
" Rótin að þessu frjósama tónlistarlífi sem við búum við hér er vel heppnuð tónlistarkennsla .
Það að börn fái að kynnast tónlist ung hefur gríðarlega mikið að segja um áhuga síðar á lífsleiðinni , og auðveldar að þessi heimur opnist fyrir þeim , þó síðar verði .
Undanfarið höfum við verið að leggja aukna áherslu á fræðslustarf hljómsveitarinnar .
Þessa vikuna erum við til að mynda bara með skólatónleika , tvenna á dag , og það snýst um að gefa börnum kost á að kynnast þessum hljóðheimi .
Við viljum skemmta þeim en líka gefa þeim tækifæri til að kynnast veröld sem kannski nýtist þeim síðar .
" Sigurður segir að víða um heim eigi sér stað ákveðið endurmat á hlutverki sinfóníuhljómsveita í samfélaginu .
" Þær þurfa ekki bara að bjóða upp á tónleika einu sinni í viku fyrir tónlistaráhugamenn , heldur líka að koma til móts við samfélagið .
Það snýr bæði að fræðslu og því að fara nýjar leiðir , til að mynda brjóta upp tónleikaformið og ná þannig til nýrra áheyrenda .
" Sem dæmi um slíka nýjung hér má nefna Tectonics-hátíðina sem SÍ stóð að í fyrravetur og vakti mikla lukku .
" Sinfóníuhljómsveitir eru gjarnan miðpunktur í menningarlífi hvers samfélags og þurfa því að laga sig að síbreytilegum þjóðfélagsháttum , " segir Sigurður .
Í Bandaríkjunum eru um 350 klassískar hljómsveitir skipaðar atvinnumönnum .
Í tölunni eru hljómsveitir sem greiða stjórnendum og starfsfólki laun en ekki hljóðfæraleikurum .
Hjá mörgum bandarískum sinfóníuhljómsveitum eru um 40% rekstrarfjár frá miðasölu , 40% frá meðlimum og fyrirtækjum , um 10% úr styrktarsjóði sveitanna og aðeins 4 til 5% frá hinu opinbera : alríkissjóðum , heimaríkjum og borg .
Hlutfall miðasölu af rektsrarfé sinfóníuhljómsveita í Bandaíkjunum féll að meðaltali úr 48% árið 1987 niður í 37% árið 2005 .
Í kjölfar greiðslustöðvunar Philadelphia Orchestra lækkuðu mánaðarlaun hljóðfæraleikara á síðasta hluta samnings úr 10.080 dölum ( um 1,26 milljónum íslenskra kr. ) niður í 8.400 dali ( um 1,05 milljónir kr. ) Hljóðfæraleikararnir hafa eytt allt að 25 milljónum króna í menntun sína og 12 milljónum króna í hljóðfæri .
