Ýmsir áhugaverðir atburðir eru framundan á næstunni í tilefni af Alþjóða geðheilbrigðisdeginum , sem venju samkvæmt er 10. október .
Í hádeginu næsta þriðjudag verður hádegisfundur hjá Geðhjálp um hlutverk og markmið réttindagæslumanna fatlaðra .
Á miðvikudag verður opið hús á bráðamóttöku geðsviðs Landspítalans við Hringbraut í Reykjavík þar sem Engilbert Sigurðsson geðlæknir mun fjalla um þunglyndi og birtingarmyndir þess .
Þungur og dýr sjúkdómur Í ár er sjónum sértaklega beint að þunglyndi .
Í fréttatilkynningu segir að þetta sé einn þyngsti og dýrasti sjúkdómur sem heimurinn þurfi að mæta .
Það sé jafnt í þróuðum ríkjum sem í þróunarlöndum , vegna takmarkaðra lífsgæða og glataðra vinnudaga .
Meira en 350 milljónir manna um allan heim glími við sjúkdóminn sem oft sé þó læknanlegur .
Í sumum þróunarlöndum fái þó innan við 10% viðeigandi meðferð .
" Efnahagskreppan sem ríður yfir heiminn með tilheyrandi atvinnuleysi , auknum skuldum og auknu óöryggi hefur enn aukið á vandann .
Talið er að um 12-15 þúsund Íslendingar séu þunglyndir á hverjum tíma .
Þótt þunglyndi sé svo algengt , gera margir sér litla grein fyrir eðli sjúkdómsins eða misskilja birtingamyndir hans .
Þunglyndi er ekki merki um dugleysi , ekki fremur en sykursýki eða of hár blóðþrýstingur , " segja þeir sem að viðburðum næstu daga standa .
Dregur úr lífsgleði og framtaki Þunglyndi hefur margvísleg einkenni .
Öll hafa þau í för með sér að draga úr lífsgleði og framtaki sem og þreki einstaklings til að sinna daglegum skyldum , rækta fjölskyldu og vini og fleira .
" Ef þunglyndið greinist ekki leiðir það til þjáninga og viðvarandi röskunar á starfsgetu og lífsnautn .
Þegar verst lætur getur þunglyndið stefnt lífi fólks í óefni , jafnvel sjálfsvígshættu .
Því er mikilvægt að opna augun fyrir einkennum sjúkdómsins , " segir í tilkynningu .
Mismunandi er milli svæða í heiminum hverjir eru í áhættuhópum þunglyndis .
Konur eru körlum margfalt líklegri til þess að veikjast .
Fátækt og lítil menntun getur verið orsakaþáttur og sömuleiðis erfðir ; það er ef einhver nákominn er þunglyndur er fólk blóðtengt viðkomandi tvisvar til þrisvar sinnum líklegra en aðrir til að þróa með sér þunglyndi .
Ofbeldi getur einnig verið ráðandi þáttur sem og sambandsslit eða hjónaskilnaður .
Það á sérstaklega við um karlmenn .
" Á alþjóðageðheilbrigðisdaginn 2012 verða stjórnvöld og almenningur um heim allan hvött til þess að ræða um þunglyndi sem útbreiddan sjúkdóm sem hefur áhrif á einstaklinga , fjölskyldur þeirra og samferðafólk , og gera sér grein fyrir að aðstoð sé fyrir hendi .
Við ættum öll að vera meðvituð um fyrstu merki um þunglyndi – það getur haft áhrif á alla , bæði unga sem aldna , " segja aðstandendur Alþjóða geðheilbrigðisdagsins á Íslandi .
