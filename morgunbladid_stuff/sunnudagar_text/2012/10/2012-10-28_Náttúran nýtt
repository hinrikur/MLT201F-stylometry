Bókin Ljúfmeti úr lækningajurtum – Albert og Anna Rósa elda er skrifuð með það í huga að kveikja áhuga almennings á að nýta sér það sem náttúran býður upp á í matargerð .
Albert er höfundur meirihluta uppskriftanna en þær sem koma frá Önnu Rósu eru allar kenndar við grasalækninn .
Í bókinni hafa þau tekið höndum saman og útkoman er fjöldi girnilegra rétta þar sem krydd- og lækningajurtir eru í hávegum hafðar .
Miðlað er fræðandi upplýsingum um lækningamátt jurtanna og stungið upp á öðru hráefni þegar ekki fást ferskar lækningajurtir á veturna .
Takmark þeirra með bókinni er ekki síst að hvetja fólk til að nýta lækningajurtir í matargerð og stuðla þannig að betri heilsu .
Bláberjasúpa grasalæknisins Fyrir 1-2 Áður fyrr voru sætsúpur taldar ómissandi eftirréttur á mörgum heimilum .
Þessi súpa er afturhvarf til þess tíma , með nútímalegu ívafi .
Það er fljótlegt að búa hana til og þetta er frábær leið til að nýta berin úr frystinum á köldum vetrardögum .
3-4 sneiðar af ferskri engiferrót ½ tsk .
kanill 2 bollar vatn 2 dl íslensk aðalbláber eða bláber 1 tsk .
kartöflumjöl 1-2 tsk .
hunang Setjið engifer , kanil og vatn í pott og sjóðið undir loki við lágan hita í 1-2 mínútur .
Veiðið engifersneiðarnar upp úr pottinum og setjið bláberin út í .
Hrærið kartöflumjöli saman við örlítið vatn og hellið út í og látið malla í 2-3 mín .
til að þykkja súpuna .
Maukið í blandara eða með töfrasprota og bætið hunangi út í .
Aðalbláber og bláber Aðalbláber og bláber eru ákaflega næringarrík og hafa alla tíð verið notuð mikið í matargerð eins og flestir Íslendingar þekkja .
Mun meiri heimildir og rannsóknir eru til um lækningamátt aðalbláberja en bláberja , en það þýðir hins vegar ekki að bláber séu síður áhrifarík til lækninga en aðalbláber .
Aðalbláber , bæði þurrkuð og soðin , þykja góð við niðurgangi , sérstaklega hjá börnum , en fersk örva þau hins vegar meltingu og eru hægðalosandi .
Þau innihalda mjög hátt hlutfall andoxunarefna , sem eru talin styrkja ónæmis- kerfið og draga úr hættu á hjarta- og æðasjúkdómum .
Aðalbláber eru einnig talin vinna gegn sjóndepru og rannsóknir í tilraunaglösum hafa sýnt fram á að þau eru bakteríudrepandi , bólgueyðandi og hafa hamlandi áhrif á vöxt krabbameinsfrumna .
Kanill Kanill er ævaforn lækningajurt auk þess að vera eitt af mikilvægustu kryddum í heimi .
Kanill örvar blóðflæði og vermir kaldar hendur og fætur .
Hann hefur bakteríu- , sveppa- og veirudrepandi áhrif og þykir góður við kvefi og flensum .
Kanill er líka styrkjandi fyrir meltingarfærin , talinn lækka blóðsykur og blóðfitu og auk þess góður við ógleði , uppþembu , vindgangi , krömpum og niðurgangi .
Kanill er einnig talinn örva tíðablæðingar og draga úr tíðaverkjum .
Síldarsalat með sölvum Fyrir 3-4 Í þetta salat má auðvitað nota ferskt dill , ekki bara þurrkað .
Ef þið viljið gera tilraunir þá gefa fersk hvannar- eða skessujurtarblöð réttinum alveg nýtt bragð .
Hjá Alberti eru oftast til söl í ísskápnum og segir hann kjörið að narta í þau við og við .
Síðan passa þau vel í ýmsa rétti , þar á meðal með síld .
Þetta er einfaldur og ljúffengur réttur , borinn fram með maltbrauði , súrdeigsbrauði eða dönsku rúgbrauði .
500 g soðnar kartöflur 1 meðalstór laukur 1 stór krukka kryddlegin síld ( 590 g ) 2 dl súrmjólk 125 g majónes 2-3 msk söxuð söl 3-4 harðsoðin egg dill graslaukur sjávarsalt og svartur pipar Setjið soðnar niðurskornar kartöflur og smátt skorinn lauk í botninn á fallegu fati og raðið síldarbitunum því næst ofan á .
Einnig má nota laukinn af síldinni , en þá þarf fyrst að láta renna vel af honum í gegnum sigti .
Hrærið þá súrmjólk og majónes saman , bætið sölvum út í , kryddið með salti og pipar og hellið síðan yfir salatið .
Skreytið að lokum með eggjum , graslauk og dilli .
Söl Söl voru áður fyrr mikið nýtt til matar og voru þá gjarnan soðin og borðuð með smjöri , lýsi eða harðfiski .
Núorðið eru þau aðallega notuð sem nasl , en tilvalið er að hafa þau í súpur , salöt og með fiski .
Söl innihalda mikið joð og þykja því góð til að örva vanvirkan skjaldkirtil .
Þau eru einnig auðug að steinefnum og járni og eru því talin góð við blóðleysi auk þess sem þau örva hárvöxt og styrkja neglur .
Dill Dill hefur lengi verið notað til að róa magann og við vindverkjum , uppþembu og ristilkrampa .
Það þykir einnig gott við hósta , kvefi og flensu ásamt því að vera vægt vatnslosandi .
Fræin tuggin draga úr andremmu .
Dill er líka notað til að auka mjólkurmyndun og lina magakveisu í ungbörnum , en áhrif þess skila sér í brjóstamjólkinni .
Nokkur góð ráð frá höfundum Ung blöð eru að öllu jöfnu bragðbest og eru tínd fyrir blómgun .
Auðvelt er að rækta sumar af lækningajurtunum á svölum eða í eldhúsglugga , svo sem skarfakál , arfa og hjartarfa .
Ef nota á ferskar jurtir í stað þurrkaðra í uppskriftum er oft miðað við tvöfalt það magn sem gefið er upp .
Hægt er að frysta lækningajurtir , t.d. hvannar- og hjartarfablöð , og eru þær þá settar beint í poka og frystar strax .
Tilvalið er að þurrka lækningajurtir á gömlu laki við góðan stofuhita og gott að snúa jurtunum einu sinni á dag .
Gæta verður þess að ekki skíni sólarljós á þær meðan á þurrkun stendur .
