Stefán Máni rithöfundur segist skrifa um það sem hann er hræddur við sjálfur , eins og drauga og illmenni .
Hann talar um starf rithöfundarins í viðtali við Sunnudagsblaðið og segir þetta vera vinnu eins og hverja aðra , rithöfundar þurfi fyrst og fremst að sitja við og skrifa .
Það er heilbrigð sýn og lýsir ákveðinni auðmýkt gagnvart lesendum .
Jóhanna Guðrún hefur skemmt landanum með söng í meira en áratug , þótt ótrúlegt megi virðast .
Hún fór til Noregs skömmu eftir velgengni í Evróvisjón 2009 og er búin að koma sér vel fyrir þar .
Áslaug Snorradóttir ljósmyndari leggur á borð fyrir lesendur og hún er óhrædd við að nota liti og blanda saman ólíkum hlutum .
Við fórum líka í stelpumatarboð á Skaganum og birtum að sjálfsögðu fjölda uppskrifta í matarhluta blaðsins .
Ásgeir Trausti er einn vinsælasti tónlistarmaðurinn af yngri kynslóðinni .
Við fengum að vera fluga á vegg þegar Ásgeir Trausti tók upp myndband við lag sitt Dýrð í dauðaþögn af samnefndri plötu í stórum hópi krakka .
Sinfóníuhljómsveitir gætu verið að syngja sitt síðasta , að minnsta kosti eiga þær erfiðara og erfiðara með að fjármagna sig , að því er fram kemur í úttekt blaðsins .
Og svo er landslið karla í knattspyrnu að verða yngra og yngra .
Við beinum sjónum að Birki Bjarnasyni sem þótti bera af í landsleik Íslands gegn Sviss á dögunum .
Dagblöð segja gjarnan sögur af hetjum og hampa þeim sem standa sig vel .
Kannski þess vegna er stundum hressandi að talað sé um hræðslu í viðtali .
Því auðvitað erum við ekki alltaf hetjur , við erum hrædd við margt en viðurkennum það ekki alltaf .
Svo er víst sagt að það skipti ekki öllu máli hvað við hræðumst heldur hvernig við tökumst á við það .
Í því verður hver að finna sína leið .
Eyrún Magnúsdóttir 