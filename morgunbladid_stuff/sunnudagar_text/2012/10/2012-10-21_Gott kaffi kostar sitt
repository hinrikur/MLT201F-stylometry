Íslendingar eru kaffiþyrst þjóð og hafa verið um aldir .
Málið er bara það að það sem kallaðist kaffi forðum , bleksvart og rammt , hefur vikið fyrir allskyns kaffidrykkjum .
Ekkert slær svo út rétt lagaðan espresso .
Almennilegan espresso fær maður nánast aðeins á kaffihúsum , því þar hafa menn græjur til að ná upp réttum þrýstingi og réttum hita , aukinheldur sem starfsmenn gæta að því að kaffið sé rétt brennt og malað fyrir hvern bolla .
Ef gera á svo gott kaffi heima er vitanlega hægt að kaupa sér milljónavél , en það má líka komast af með minna , til að mynda með Rancilio Silvia .
Ítalska fyrirtækið Rancilio er með helstu framleiðendum á kaffivélum fyrir veitingahús , en framleiðir líka eina gerð af heimilisvélum , Silvia-vélarnar , sem komu fyrir á markað fyrir rúmum áratug .
Þær hafa lítið breyst í gegnum tíðina , en núverandi vél er þó þriðja uppfærslan .
Ekki þekki ég fyrri gerðir en sú sem ég reyndi skilaði frábæru kaffi , reyndar var fyrsti bollinn ævintýralega góður .
Það er þó kúnst að laga kaffi í vélinni , maður þarf að velja gott kaffi og mala það rétt og svo er að skammta rétt í greipina .
Það skiptir líka máli að vera með nógu góða þjöppu , helst úr málmi , því sú sem fylgir vélinni er úr plasti og óspennandi .
Sáraeinfalt er að sýsla með vélina , sýnist mér , bara að sinna almennu viðhaldi og hreinlæti .
Hún er ekki gefins , kostar í kringum 100.000 kr. , og kallar í raun á meiri kaup , því skynsamlegt er að fá sér almennilega þjöppu og svo almennilega kaffikvörn til að tryggja sem mest gæði á kaffinu .
Rancilio-vélin er með einn ketil , koparketil , og rafknúna dælu til að tryggja að þrýstingur sé sem jafnastur .
Hún nær allt að 15 BAR þrýstingi og ræður því vel við að halda um 9 BAR þrýstingi sem skilar besta kaffinu .
Árni Matthíasson 