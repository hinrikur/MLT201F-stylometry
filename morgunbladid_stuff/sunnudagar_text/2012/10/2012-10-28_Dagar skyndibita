Föstudagar eru skyndibitadagar ef marka má tölur unnar úr Meniga-hagkerfinu .
Á föstudögum fer fram 19% af heildarskyndibitaveltu Íslendinga en það er 73% meiri velta en á mánudögum .
Þessar niðurstöður koma kannski ekkert sérstaklega á óvart , á föstudögum er löng vinnuvika að baki og afslöppun og rólegheit meira spennandi kostur en matvörubúðin .
Á þessum tímapunkti getur verið erfitt að standast freistingar og einfalda og fljótlega leiðin , það er skyndibitinn , vill verða fyrir valinu .
Það sem kemur meira á óvart er hvað karlmenn eyða miklu meira í skyndibita en konur , en þeir standa á bak við 62% af heildarskyndibitaneyslunni .
Getur verið að íslenskir karlmenn séu svona miklu veikari fyrir skyndibita en konur ? Kannski ekki , kannski eru þeir svo miklir herramenn að þeir bjóðast oftar til að skjótast eftir skyndibitanum og borga reikninginn .
Ef við skoðum Meniga-tölfræðina aðeins betur má sjá að Íslendingar eyða að meðaltali um 5.400 krónum á mánuði í skyndibita , eða næstum 65.000 krónum á ári .
Þetta er jafnhá upphæð og meðal-Bandaríkjamaður eyðir í skyndibita árlega en Bandaríkjamenn eru oftar en ekki eru teknir sem dæmi þegar rætt er um ofneyslu skyndibita .
Eins og þessar tölur gefa til kynna , og flestir vita , má spara sér dágóða summu með því að draga úr skyndibitaneyslu og kemur því eitt ráð að lokum sem hjálpar til við að draga úr skyndibitafreistingunni á föstudögum : Föstudagsmatargerðin getur verið einföld og fljótleg , en jafnframt freistandi .
Gott er að versla inn fyrir föstudagsmatinn á fimmtudegi , eða jafnvel fyrr í vikunni , og ef allt hráefni er fyrir hendi er ekki svo mikið mál að útbúa eigin pítsu eða steikja hamborgara .
Oftast nær er það líka töluvert hollari kostur .
Niðurstöður eru byggðar á upplýsingum úr Meniga-hagkerfinu .
Um 30.000 Íslendingar eru skráðir í Meniga og eru upplýsingarnar því byggðar á kortafærslum frá næstum 10% þjóðarinnar .
Áslaug Pálsdóttir 