Í ljósi þess að þorri tölvunotenda notar eitthvert afbrigði af Windows-stýrikerfi Microsoft telst það til meiriháttar tíðinda þegar ný útgáfa þess kemur á markað , en Windows 8 var kynnt um heim allan á föstudaginn .
Það hefur þó átt sér drjúgan aðdraganda , hægt var að sækja sér nánast nothæfa útgáfu af stýrikerfinu fyrir rúmu ári og hægt að komast í lokaútgáfuna í byrjun ágúst á þessu ári .
Microsoft Windows er nú notað á 91,73% af tölvum í heiminum ef marka má Wikipedia , en þar eru reyndar slegnir fjölmargir varnaglar .
Hvað sem því líður er líklegt að langflestir þeirra sem þetta lesa séu að nota tölvu með Windows XP , Vista eða 7 og að allmargir þeirra eigi eftir að nota Windows 8 í fyllingu tímans , hvort sem það verður á borðtölvu , fartölvu , spjaldtölvu eða farsíma .
Málið er nefnilega það að umrædd ný útgáfa af Windows er einna merkilegust fyrir það að hún er fyrir flestar tölvugerðir og farsíma að auki , sem er nýjung .
Segir sitt að á kynningu á Windows sem ég sótti í Stokkhólmi á fimmtudagskvöld fór mikið púður í tölvurnar sem keyra munu stýrikerfið ; nýjar spjaldtölvur , þar á meðal Surface , sem Microsoft kynnir um þessar mundir , og fjöldann allan af fisléttum fartölvum með snertiskjá .
Þeir sem þekkja eldri gerðir af Windows þekkja undirstöðurnar vísast vel , þær eru ekki svo frábrugðnar en fjölmargt fært til betri vegar .
Viðmótið sem blasir við þegar kveikt er á vélinni , Metro , á þó eftir að vekja mesta undrun , þykist ég vita , enda kemur upp nýr skjár allfrábrugðinn þeim gamla og minnir helst á spjaldtölvu- eða farsímaskjá eins og sjá má á myndinni hér fyrir ofan .
Microsoft-menn segja að þetta sé vísbending um framtíðina , að tími gömlu notendaskilanna sé liðinn , upp sé runnin öld einfaldleikans , og benda í því sambandi líka á nýja leið til að auka notagildi viðkomandi tölvu , með því að bæta við smáforritum til að gera tiltekna hluti , líkt og hægt er í spjaldtölvum og farsímum .
Með Windows 8 fylgir forritasjoppa sem heitir einfaldlega " Verslun " , Store , en þar er grúi smáforrita , ýmis ókeypis eða ódýr .
Að því sögðu er líka hægt að keyra stóra forritavöndla á við Office , ef þörf krefur , enda eru innviðir að mestu þeir sömu í Windows 8 og Windows 7 .
Á upphafsskjánum er meira að segja hnappur til að kalla fram skjáborðið og þá kannast allir við sig býst ég við , þó þeir kjósi kannski að halda sig við Metro-ið .
Það fyrsta sem maður tekur eftir við Windows 8 er einmitt það fyrsta sem gerist – það er miklu fljótara í gang en eldri gerðir af Windows .
Skiptir kannski ekki höfuðmáli fyrir þá sem láta vélarnar bara ganga og ganga , en munar miklu til að mynda fyrir fartölvunotendur .
Það er líka miklu fljótara að ná nettengingu og heldur henni betur .
Ný og miklu betri gerð Internet Explorer fylgir , Internet Explorer 10 , mun hraðvirkari en eldri gerðir og meðal annars með innbyggðan Flash-spilara eins og Chrome .
Borð- og fartölvuútgáfan er fín , en ég mæli eindregið með farsímaútgáfu vafrans , Internet Explorer Mobile 10 , sem er einkar hraðvirk og öflug .
Leitarglugginn gamli er horfinn enda óþarfi – nú fer leitin í gang um leið og maður slær á lyklaborðið á upphafsskjánum .
Leitin er líka mun betri og hægt að stökkva beint í forrit til að leita áfram , til að mynda í póstinum eða á korti .
Ný útgáfa af ókeypis vírusvörn Microsoft , Windows Defender , fylgir og hrekkur sjálfkrafa í gang ef maður er ekki með neina vírusvörn upp setta eða ef sú sem fyrir er hættir að virka .
Nú er hægt að nota ljósmynd sem lykilorð að vélinni , ef svo má segja , en maður teiknar þá mynstur eða línu á ljósmyndina með fingrunum til að komast inn í tölvuna .
Frábær hugmynd og svínvirkar , enda gleymir enginn slíku lykilorði .
Windows 8 kallar ekki á öflugri vélbúnað en Windows 7 ; ef hægt er að keyra sjöuna á tölvunni gengur áttan betur því ýmsar endurbætur hafa verið gerðar í vélarrúminu ; er fljótari í gang , keyrir hraðar , notar minna rafmagn og minna minni .
Hægt er að taka kerfið með sér , ef svo má segja , því hægt er að afrita stillingar , skrár og jafnvel forrit inn á USB-lykil .
Þannig er hægt að fara með afrit af vinnuvélinni í Windows 8-tölvu heima og ræsa af lyklinum nákvæma eftirmynd .
Ný útgáfa af Office , Office 2013 , var líka kynnt , en hún er endursmíðuð og sniðin fyrir allskyns tölvur og tól , .
Windows 8 verður í tveimur útgáfum og Office pakkinn , sem inniheldur nú líka Bing-forritavöndul , Skype , SkyDrive og Xbox Music , fylgir með svonefndri RT útgáfu .
Árni Matthíasson 