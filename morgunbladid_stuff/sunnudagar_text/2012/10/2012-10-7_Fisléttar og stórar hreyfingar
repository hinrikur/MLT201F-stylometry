Þetta fyrsta verk þarna heitir Blómsturvellir og hin fimmtán kalla ég Slóð , " segir Ragnheiður og horfir yfir flennistórar kolateikningarnar sem hún hefur raðað með veggjum Ásmundarsalar í Listasafni ASÍ .
Í dag , laugardag , klukkan 15.00 opnar hún þar sýningu á þessum nýjustu verkum og að auki endurgerð átta grafíkmynda sem voru á fyrstu grafíksýningu hennar fyrir rúmlega fjörutíu árum .
Ragnheiður Jónsdóttir er meðal okkar kunnustu grafíklistamanna .
Árið 1989 sýndi hún kolateikningar í fyrsta skipti og hefur síðan haldið sig við þann miðil að mestu , ef undan eru skildar tvær grafíkraðir .
En hvaða Slóð er þetta sem hún er að vinna með , og þessir Blómsturvellir ? " Það er nú það ...
" svarar hún íbyggin .
Í grein í sýningarskrá vitnar Ólafur Gíslason í heimspekinginn Hegel , um að " listaverkið sé hin skynjanlega birtingarmynd Hugmyndarinnar " ; listakonan vill láta okkur um að lesa í það hver hugmyndin sé .
Hún segir þetta allt sjálfstæðar myndir en hver taki við af annarri .
Í einni myndinni má sjá spunasnældu snúast , þarna eru bendur silkiorma og þræðir sem teygjast út frá þeim ; í öðrum eru sprungukennd form sem vísa í lauflausar greinar og bresti í ís .
" Já , þarna er spunasnælda .
Stjórnstöðin kannski , " segir Ragnheiður .
Ég geng að myndinni og rýni í hana , tala um áþreifanleikann og örugg tökin á teikningunni .
" Mér finnast kolin afskaplega skemmtilegur miðill .
Maður er frjáls , " segir hún .
" Í grafíkinni er maður bundinn í minna formati og eiturefnin voru alveg að gera út af við mig .
Ef ég vil breyta einhverju í teikningunum er það ekkert mál en allt slíkt er mikil fyrirhöfn í grafíkinni .
Að vinna við svona stór verk veitir líka svo mikið meira frelsi í hreyfingunni .
Þetta eru fisléttar og stórar hreyfingar , " segir hún og teiknar út í loftið .
" Ég nota strokleðrið líka mjög mikið , dreg með því hvítar línur í það sem ég hef þegar teiknað á pappírinn .
" Ragnheiður hefur unnið að þessum verkum frá árinu 2006 ; er hún alltaf að vinna ? " Já , um leið og ég hef lokið einni sýningu byrja ég á þeirri næstu .
Maður veit aldrei hvenær maður finnur veggi að sýna á , og það gengur ekki vel því sýningarstaðirnir eru of fáir – og hvað þá þegar myndirnar eru svona stórar .
En það er mikilvægt að halda áfram , alltaf að halda áfram .
" Ragnheiður spinnur með kolunum á flötinn og skapar taktvissa hrynjandi í línunum .
" Þegar ég var með vinnustofu í Sveaborg við Helsinki í fimm mánuði reyndi ég fyrst að vinna myndir um leið og ég hlustaði á tónlist , þannig að hún virkaði á mig .
Hraður taktur virkaði vel en engin angurværð , þá verða myndirnar máttlausar .
Takturinn skilar sér út í verkin , það er taktur í verkunum , og líka þagnir , rétt eins og í tónlist .
Þetta er nátengt .
" Hún bendir á eitt verkið með hvössu línuneti .
" Hér reyndi ég að hafa áferð eins og í klaka .
Ég er oft að hugsa um náttúruna þegar ég vinn , þetta er lífrænt og náttúrutengt .
" Niðri í Gryfju eru þrjú verkanna .
Einskonar hrúga silkiorma þrýstist út í horn á einni teikningunni en á tveimur spinnast spíralar inn að miðju .
" Hvar endar slóðin ? " spyr Ragnheiður og svarar spurningunni sjálf : " Það er ekki gott að vita .
" 