Ljósmyndabókin Icelandic Fashion Design eftir Charlie Strand var að koma út hjá útgáfufélaginu Guðrúnu .
Höfundur hefur áður sent frá sér bókina Project : Iceland sem fjallaði um íslenska tónlist , myndlist og tísku .
Áhugi hans á Íslandi kemur m.a. til vegna þess að móðir Charlies er íslensk .
Hann ólst þó upp á Englandi en kom í reglulegar heimsóknir til Íslands frá því að hann var smábarn og er nú búsettur hér .
Tíu tískumerki eru tekin fyrir í nýju bókinni , Steinunn , Bóas , Eygló , Royal Extreme , ELM , Dead , Mundi , Vera Þórðardóttir , E-Label og Arna Sigrún .
Bókin samanstendur af tíu ólíkum myndaþáttum , þar sem ákveðin einkenni hvers og eins hönnuðar eru dregin fram , samkvæmt sýn ljósmyndarans Charlies , sem ennfremur er stílisti í öllum myndatökunum .
Jafnvel er hægt að ganga svo langt að segja að myndirnar geti veitt lesanda bókarinnar alveg nýja sýn á hönnuðina .
" Já , það er einmitt það sem ég er að reyna að ná fram , " segir Charlie , sem hefur lengi unnið sem ljósmyndari og stílisti í London , til dæmis fyrir hina þekktu hönnuði Paul Smith og Katharine Hamnett .
Bókin hefur verið tvö ár í vinnslu og snýst því ekki um að sýna nýjustu línuna frá hönnuðunum heldur frekar að fanga anda þeirra .
" Með þessari bók er ég búinn að búa til fókuspunkt fyrir fjölmiðla , " segir hann og bætir við að það sé betra að gera einn hlut og pakka honum vel inn en beina orkunni í ólíkar áttir .
Eintak á Vogue " Ég fór til dæmis nýlega með eintak á Vogue í London og er líka búin að senda á fjölmargt áhrifafólk í tískubransanum .
Það er betra fyrir þetta fólk að hafa vöru fyrir framan sig heldur en að heyra óljóst af því að það sé eitthvað flott að gerast í tísku á Íslandi , " segir hann .
" Ég vonast til þess að þeir sem skoða þessa bók og vita ekkert um íslenska tísku eigi eftir að vilja kynna sér hana betur , " segir þessi sjálfskipaði kynningarfulltrúi íslenskrar tísku að lokum .
