Halla Bára Gestsdóttir , ritstjóri Home & Delicious , er mjög róleg fyrir matarboð og finnst best að vera með ýmiss konar samtíning á borðum .
Hún er hrifin af því að nota bláa og gráa litatóna sem grunnliti á matarborðið og segir allt annað passa vel við þá samsetningu .
Júlía Margrét Alexandersdóttir julia@mbl.is Halla Bára Gestsdóttir er ritstjóri veftímaritsins og bloggsíðu Home & Delicious sem fjallar um hönnun og heimili og hefur lengi verið viðloðandi slíka útgáfu .
Hún og eiginmaður hennar , Gunnar Sverrisson , stóðu að fylgiblaði Morgunblaðsins ; Lifun , um langt skeið , gáfu út Veggfóður , tímaritið , og þá hafa komið út bækur eftir þau hjónin .
Sunnudagsblaði Morgunblaðsins þótti því forvitnilegt að vita hvernig þau sjálf græjuðu borðstofuborðið fyrir eigin matarboð .
" Ég er mjög afslöppuð þegar kemur að slíkum boðum og hreint út sagt samanstendur slík skreyting af samtíningi .
Grái dúkurinn er til að mynda gamalt rúmteppi úr IKEA sem ég litaði og finnst hann mjög góður í að leggja ofan á annan ljósari .
Þá er stellið mitt líka hálfgerð blanda því ég varð fyrir því óhappi á leið heim frá Ítalíu , þar sem ég var í námi , að kassinn með leirtauinu mínu brotnaði .
" Halla Bára segir gráan og bláan grunn leyfa öllum öðrum litum að njóta sín .
Bleik blóm og skærir litir njóta sín til dæmis vel .
" Ég er alls ekki mínímalísk og er til dæmis með dót út um allt .
Heimili verður að vera þannig að fólk geti haft sína hentisemi .
En svo á ég til alls kyns sérvisku og til dæmis er mikið grín gert að mér fyrir að vera alltaf með litlar glerflöskur í öllu sem ég kem nálægt .
Ég sting blómum í þær og þær eru mitt uppáhaldsskraut .
