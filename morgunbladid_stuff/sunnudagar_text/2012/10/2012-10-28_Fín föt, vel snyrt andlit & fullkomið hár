Hin undurfagra Jennifer Lopez mætti í rósableikum kjól á tískusýningu Valentino á dögunum sem haldin var á tískuvikunni í París .
Kjóllinn er þröngur að ofan , síðerma og víkkar örlítið yfir magann sem gerir hann klæðilegan og smart .
Kjóllinn nær upp fyrir hné , er með tveimur litlum slaufum við mittislínuna .
Þegar ég hnaut um myndina af þessari þokkadís hugsaði ég með mér hvers vegna ég ætti ekki svona kjól í fataskápnum mínum .
Og hvers vegna verslanir landsins væru ekki fullar af bleikum kjólum .
Æ , svo mundi ég eftir öllum íslensku konunum sem vilja helst bara ganga í svörtu því það er svo ógurlega grennandi ...
eða var því ekki einhvern tímann haldið fram ? Auðvitað eigum við að klæðast kjólum í tíma og ótíma og við eigum að klæða okkur upp á .
Það er einhvern veginn svo miklu skemmtilegra að vera til og takast á við lífið þegar við erum fínar .
Allar lendum við í öldugangi , mismiklum og mistíðum , og þá er ágætt að vera vel útbúin ; í háum hælum með vel snyrt andlit og flaksandi hár .
Svo er ágætt að þjálfa upp ákveðið bros sem við getum gripið til þegar að okkur er vegið .
Með brosinu getum við látið líta út fyrir að við séum óhaggandi ( sem er mjög gott ) .
Mér verður svo oft hugsað til J.R .
Ewings , frænda míns .
Hann var alltaf í fínum fötum og með vel þjálfað bros sem virtist koma honum áfram í viðskiptalífinu í Texas , ef ekki bara í alheiminum þegar best lét .
Hann sást aldrei stíga fæti inn í líkamsræktarstöð en drakk þess í stað óblandað sterkt vín ...
með klaka .
Og var alltaf nokkuð spengilegur .
Bleiki kjóllinn hennar Lopez er í hárréttum litatóni og fer hennar húðlit vel .
Litir geta gert svo miklu meira fyrir okkur en okkur grunar og við eigum að nota það trix betur .
Það minnir mig á að ég á nokkra vel sniðna litríka kjóla inni í skáp .
Eina vandamálið er að þeir virðast eitthvað hafa hlaupið í þvotti upp á síðkastið .
Ætli ég neyðist ekki til að fara að drekka meira af sterku óblönduðu víni .
Ekki fitnaði frændi minn af því .
martamaria@mbl.is 