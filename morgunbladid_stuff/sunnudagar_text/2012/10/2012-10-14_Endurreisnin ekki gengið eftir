Alvarlegt er að sú endurreisn atvinnulífs og fjölgun starfa sem lofað var hafi engan veginn gengið eftir .
Þar hefur úrræða- og aðgerðarleysi stjórnvalda ráðið miklu .
Þetta segir meðal annars í drögum að kjaramálaályktun miðstjórnar Alþýðusambands Íslands .
Ársfundur sambandsins verður haldinn í næstu viku og fyrir helgina lagði miðstjórn þess línurnar og markaði stefnu - að undirlagi forsetans , Gylfa Arnbjörnssonar .
Velt kostnaði út í verðlagið " Veik staða krónunnar og mikil verðbólga veldur því að nú stefnir í að forsendur kjarasamninganna bresti .
Þar er ekki síst að sakast við fyrirtækin í landinu og opinbera aðila sem velt hafa auknum kostnaði út í verðlagið .
Fyrir launafólk eru afleiðingarnar hærra verð á nauðsynjum , vöru og þjónustu , hærri vextir og auknar skuldir heimilanna í landinu , " segir í ályktunardrögum ASÍ .
Þar segir einnig að stjórnvöld og atvinnurekendur þurfi að gera það sem í þeirra valdi stendur til að ná niður verðbólgunni og að ríkisstjórnin þurfi að standa við fyrirheit sín í atvinnu- og félagsmálum .
Staðan er grafalvarleg því bresti forsendur verði kjarasamningar í uppnámi og þá geti komið til átaka á vinnumarkaði í byrjun næsta árs .
Mikilvægt að ljúka viðræðum Evrópumál eru ofarlega á baugi innan verkalýðshreyfingarinnar .
Í ályktunardrögunum ASÍ segir að mikilvægt sé að ljúka viðræðum Íslands og ESB með hagstæða samninga sem markmið .
Sambandið segist ekki hafa tekið afstöðu til þess hvort hagsmunum Íslands og launafólks sé best borgið með aðild að ESB eða ekki .
Hins vegar hafi ASÍ skýra sýn á hvaða markmiðum þurfi að ná í aðildarviðræðunum svo leggja megi mat á aðild Íslendinga , kosti hennar og galla .
sbs@mbl.is 