Hin alíslenska lifrarpylsa er vinsæl fæða , ekki síst hjá börnum .
Uppistaðan í lifrarpylsu er lambalifur og mör en að auki er bætt við haframjöli , rúgmjöli , mjólk eða mjólkurdufti auk vatns og salts .
Þegar bornar eru saman innihaldslýsingar soðinnar lifrarpylsu hjá þremur framleiðendum kemur þó í ljós að ekki er sama hvaðan lifrarpylsan kemur , bæði hvað varðar innihaldsefni , fitu og fjölda hitaeininga .
Lifrarpylsa frá Kjarnafæði og frá Goða er svipuð að innihaldi , aðeins munar á hlutfalli lifrar í lifrarpylsunni auk þess sem vatnsmagn er minna hjá Kjarnafæði .
( Þumalputtaregla þegar innihaldslýsingar eru lesnar er að þau efni sem mest er af eru talin upp fyrst .
) Þá notar Goði undanrennuduft en Kjarnafæði notar mjólk .
Þegar innihald lifrarpylsu frá Sláturfélagi Suðurlands er skoðað sést að notast er við talsvert breytta uppskrift .
Notuð er í bland lamba- og nautalifur í stað hreinnar lambalifrar , kindamör er notaður í staðinn fyrir lambamör auk þess sem lifrarpylsan er vatnsmeiri .
Þá er bætt við sojapróteini , kartöflumjöli og hveiti þannig að innihaldsefnin eru fleiri en hjá hinum , en lifrarpylsan frá SS er hins vegar fituminni en hinar .
Næringargildi lifrarpylsu er þannig ólíkt eftir því hvaða lifrarpylsa er valin .
Mest fituinnihald er í lifrarpylsunni frá Kjarnafæði eða 27 g í hverjum 100 g en minnst fita er í lifrarpylsunni frá SS , 21 g í 100 g , en lifrarpylsan frá Goða inniheldur 23 g af fitu í hverjum 100 g .
Fæstar hitaeiningar eru í lifrarpylsunni frá Kjarnafæði eða 260 í 100 g á móti 289 hitaeiningum í Goða-lifrarpylsu og 305 hitaeiningum frá SS .
Ekki skaðlegt en líklega óþarft Elísabet Margeirsdóttir næringarfræðingur segir gagnlegt fyrir neytendur að kanna innihaldslýsingar og spyrja sig hvaða efnum sé bætt í matinn .
Hún segir lifrarpylsu almennt meinholla í hæfilegu magni , hver sem uppskriftin er .
" Goði og Kjarnafæði halda sig við hefðbundna uppskrift , svipaða og við notum heima , en lifrarpylsan frá SS er meira unnin vara .
Hjá SS hefur uppskriftin verið þróuð meira , þar er notast við kartöflumjöl og sojaprótein , líklega til að drýgja eða bæta áferð vörunnar .
Þetta eru skaðlaus efni , en þarna er samt verið að setja eitthvað í sem við þurfum ekkert endilega á að halda , " segir Elísabet .
