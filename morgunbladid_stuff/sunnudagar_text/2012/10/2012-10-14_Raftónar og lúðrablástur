Lúðrasveit Þorlákshafnar er í forgrunni á nýjustu plötu Jónasar Sigurðssonar en ekki Ritvélar framtíðarinnar eins og verið hefur , þó tónlistarmenn úr þeim hópi séu með í för .
Þá syngur tónlistarband eldri borgara í Þorlákshöfn , Tónar og Trix , eitt lag á plötunni .
" Þorlákshöfn er heimabærinn minn ; hér ólst ég upp , byrjaði einmitt tónlistarferilinn í lúðrasveitinni og hafði gengið með það í maganum , eins og flestir á einhverjum tímapunkti , að taka ræturnar fyrir , " segir Jónas um ástæðu þess að hann fór þessa leið .
" Lúðrasveitin hafði samband við mig og langaði að flytja lögin mín á tónleikum en ég spurði á móti hvort sveitin væri ekki til í að gera plötu með mér , þar sem blandað yrði saman raftónlist og lúðraveit .
Og fólkið stökk á þá hugmynd .
" Jónas er alsæll með þessa þróun mála .
" Róbert Darling , sem stjórnaði lúðrasveitinni þegar ég var þar , er enn við stjórnvölinn ; það var einmitt hann sem kenndi mér á trommur þegar ég var 12 ára gutti .
Það er líka mjög skemmtilegt að mamma mín er í hópnum Tónar og Trix , gamlir kennarar mínir úr grunnskóla og fleira fólk sem ég þekki .
Það er dásamlegur hópur fólks á aldrinum 70 til 89 ára .
" Tónar og Trix flytja eitt lag á plötunni ; texta móður Jónasar við eitt laga hans .
Tvennir útgáfutónleikar verða haldnir um næstu helgi í reiðhöllinni í Þorlákshöfn og þar verður mikið um dýrðir .
Meðal annars hefur verið leigt stórt hljóðkerfi .
" Ég er viss um að þetta verður stór stund og mikil upplifun , " segir Jónas .
