Icelandair hóf á dögunum áætlunarflug til og frá Gatwick-flugvellinum í London .
Þangað verður flogið tvisvar í viku .
Binda forráðamenn flugfélagsins góðar vonir við flug á þennan völl sem er mjög fjölfarinn .
Tímasetning ferða , það er á fimmtudagskvöldum og sunnudagsmorgnum , þykir til dæmis henta vel fyrir helgarferðir – bæði fyrir Breta sem stefna til Íslands og fyrir Íslendinga í utanför .
Brugðist við eftirspurn Icelandair flýgur tvisvar á dag , það er fjórtán sinnum á viku , til London Heathrow og mun halda því áfram .
Lundúnaflug til hins nýja áfangastaðar er hrein viðbót og vikulegar ferðir til borgarinnar við Thames verða því alls sextán .
" Heathrow er okkar aðalflugvöllur í London og verður það áfram .
Vinsældir hans eru hinsvegar miklar í alþjóðaflugi og ekki möguleiki að fá fleiri lendingarleyfi þar .
Til þess að bregðast við aukinni eftirspurn ákváðum við að hefja flug til Gatwick , " segir Birkir Hólm Guðnason , framkvæmdastjóri Icelandair .
Nýir markaðir " Gatwick mun gefa okkur kost á frekari vexti í London , sem er ekki til staðar á Heathrow , auk þess sem mörg samstarfsfélaga okkar í tengiflugi innan Evrópu og á fjarmörkuðum í Asíu eru öflug á flugvellinum , svo sem British Airways .
Þá náum við inn á nýja markaði fyrir tengiflug okkar til Norður-Ameríku með viðkomu á Íslandi , " segir Birkir ennfremur .
sbs@mbl.is 