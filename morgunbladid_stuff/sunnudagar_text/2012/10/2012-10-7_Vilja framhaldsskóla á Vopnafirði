Áhugi er fyrir því meðal Vopnfirðinga að þar í sveit verði sett á laggirnar framhaldsskóladeild .
Fjallað var um málið á aðalfundi foreldrafélags Vopnafjarðarskóla á dögunum og í ályktun eru yfirvöld hvött til aðgerða .
Sagt er að menntamálaráðuneyti , framhaldsskólar á Austurlandi og sveitarstjórnin á Vopnafirði þurfi að taka höndum saman .
Ljóst sé að afstaða menntamálaráðherra og Alþingis ráði úrslitum um að af þessu geti orðið , ekki síðar en að ári .
Skapandi tækifæri Í greinargerð og könnun sem gerð hefur verið á vegum Vopnafjarðarhrepps er mikill áhugi foreldra grunnskólabarna á stofnun framhaldsskóladeildar á Vopnafirði .
" Framhaldsskóladeild myndi treysta búsetu á Vopnafirði til lengri tíma og bæta lífsgæði .
Kostnaður vegna náms fjarri heimabyggð myndi lækka umtalsvert og brottfall nemenda úr námi minnka .
Öll aðstaða er til staðar verði af framhaldsskóladeild og hér eru menntaðir framhaldsskólakennarar .
Þá væri deildin kærkomin viðbót við menningar- og atvinnulíf samfélagsins og yki líkur á að ungt fólk settist að á staðnum til frambúðar með frumkvæði til skapandi tækifæra eins og aðstæður leyfa , " segir í frétt í tilkynningu frá foreldrum á Vopnafirði .
sbs@mbl.is 