Ólga er meðal bakara vegna fyrirætlana stjórnvalda um hækkun vörugjalda á matvæli .
Landssamband bakarameistara , þar sem Jóhannes Felixsson gegnir formennsku , ályktaði á dögunum á móti þessum ráðagerðum en nái þær fram að ganga eiga þær að skila ríkissjóði 800 millj. kr. á ári í auknum tekjum .
Vörugjöldin eiga að beinast að sykri í matvælum og eru réttlætt með manneldissjónarmiðum og aðgerðum gegn offitu , segja bakarar .
Þeir telja þó litlar líkur á að hærri vörugjöld á sykruðum vörum hafi áhrif á heilsu eða holdafar landsmanna .
Ríkisstjórnin geri enda ekki ráð fyrir breyttri neysluhegðun heldur miði við óbreytt innkaupamynstur .
" Auknar álögur á matvæli um 800 milljónir á ári koma hart niður bæði á fyrirtækjum og neytendum .
Hækkun vörugjalda hlýtur óhjákvæmilega að hækka vöruverð , sem aftur eykur verðbólgu og þar með greiðslubyrði af lánum , bæði heimila og fyrirtækja , " segja bakarar sem vilja að hugmyndir um sykurskatt verði látnar niður falla og vörugjaldamálin skoðuð heildstætt .
sbs@mbl.is 