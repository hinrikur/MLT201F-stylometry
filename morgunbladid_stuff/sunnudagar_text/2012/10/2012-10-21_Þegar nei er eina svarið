Allir kjördagar eru mikilvægir .
Við getum haft ólíkar skoðanir á tilgangi og tilefni einstakra kosninga en það breytir því ekki að allir kjördagar fela í sér mikilvægt tækifæri til að segja skoðun sína , hafa áhrif og vera virkur þátttakandi í lýðræðissamfélagi .
Dagurinn í dag er engin undantekning .
Nú er tími til að fara í betri fötin , halda til kjörfundar og svara þeim spurningum sem fyrir okkur eru lagðar .
Þetta gerum við ekki aðeins vegna þess að við viljum síður vakna á morgun og vera ósátt við niðurstöðu sem höfðum engin áhrif á , heldur vegna þess að við teljum það bæði rétt okkar og skyldu .
Þess vegna mætum við á kjörstað .
Og við kjósum , þrátt fyrir að við séum að mestu ánægð með stjórnarskrána sem við höfum átt svo lengi og alltaf endurskoðað í góðri sátt .
Og við kjósum , þrátt fyrir að við séum ekki ánægð með hvernig stjórnvöld hafa haldið á málinu og þetta sé ekki raunveruleg heldur ráðgefandi þjóðaratkvæðagreiðsla .
Og við kjósum , þrátt fyrir að síðasta kosning vegna sama máls hafi verið dæmd ógild af Hæstarétti og flestir séu sammála um að útfærslan nú sé svo ófullkomin að erfitt verði að lesa með afgerandi hætti úr niðurstöðunni .
Og við kjósum , þrátt fyrir að þessi dýrmæti samfélagssáttmáli okkar eigi svo miklu betra skilið , það sé óskiljanlegt að beintengja hann bankahruninu og óþolandi að það sem á að sameina okkur skuli stöðugt notað til átaka og ágreinings .
En þrátt fyrir þetta allt , eða kannski einmitt vegna þessa alls , er kjördagurinn sem nú er runninn upp svo mikilvægur .
Einmitt vegna þess hvernig haldið hefur verið á málinu og hversu nauðsynlegt er að framhaldið verði farsælla , skiptir máli að niðurstaðan í dag verði þannig að hún kalli ekki á ólíkar túlkanir strax á morgun .
Traustið til málsins er nefnilega því miður ekki meira en svo að kjósendur hafa af því áhyggjur að niðurstaðan verði túlkuð flokkspólitískt og með hana unnið á þeim forsendum .
Það er vont og endurspeglast í fullyrðingum um að þeir sem ekki vilja ganga til verksins með þessum hætti nú , vilji engar breytingar á stjórnarskránni og hafni öflugri aðkomu almennings að þeim .
Að sjálfsögðu er það alrangt og álíka fjarstæðukennt og þegar sagt var að þeir sem ekki studdu Icesave-samningana vildu einangra landið og koma í veg fyrir framfarir , þegar afstaðan snérist um það eitt að gera það sem var rétt og standa gegn vondri ákvörðun ríkisstjórnarinnar fyrir íslenska þjóð .
Í dag verðum við að nýta tækifærið til að senda skýr skilaboð um hvort við viljum að tillögurnar sem fyrir liggja og þar með sú vinna , sem er undanfari þessara kosninga , verði grundvöllurinn að nýrri stjórnarskrá og nýjum samfélagssáttmála fyrir Ísland .
Ég mun segja nei – því nú getur þjóðin gert það sem hún hefur svo oft gert áður – tryggt að mál sem stjórnvöld hafa unnið illa fái farsæla lausn .
Hanna Birna Kristjánsdóttir hanna.birna.kristjansdottir@reykjavik.is 