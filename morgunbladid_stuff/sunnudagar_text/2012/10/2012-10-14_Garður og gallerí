Einn mildan laugardag í september reikaði ég milli galleríanna í Chelsea-hverfinu á Manhattan , eins og venjulega þegar ég heimsæki þessa gömlu heimaborg mína .
Á síðustu árum hafa flestöll stóru galleríin komið sér fyrir þar vestast á eyjunni , þar sem áður voru bílaverkstæði og litlar verksmiðjur , heildsölur og vöruskemmur , og þar er alltaf eitthvað forvitnilegt að sjá ; nýjustu hræringar í myndlistinni og inn á milli sýningar á forvitnilegum eldri verkum .
Flest galleríin eru í götunum kringum 23. stræti og á milli 10. og 11. breiðgötu , oft mörg í hverju húsi , og þarna streymdi fólk um götur greinilega sömu erindagerða og ég , að skoða myndlist .
En á síðustu misserum hefur orðið breyting í gestaflóru hverfisins ; sífellt fleiri ganga upp og niður stiga sem liggja upp á upphækkaðan stálveg sem liggur samhliða breiðgötunum en inn á milli mishárra húsanna .
Þetta er High Line – nýjasti og einn vinsælasti almenningsgarður borgarinnar .
Þegar gengið er upp einhverjar af þeim níu tröppum sem opnar eru gestum upp á High Line , opnast útsýni eftir breiðri stálbrú sem nær í dag einar nítján húsaraðir norður og suður eftir Manhattan .
Gangvegur er eftir miðri brúnni , þar sem áður lágu lestarteinar , en til beggja handa er ilmandi gróður .
Hér og þar eru útskot með bekkjum eða stærri hvíldarstöðum , þar sem útsýni opnast yfir nálægar götur og torg .
High Line nær allar götur frá West Village í suðri , gegnum " Kjötpökkunar " -hverfið , Chelsea-hverfið og upp að 30. stræti .
Þar kemur lykkja á brúna og hefur sá endi enn ekki verið opnaður gestum .
Fyrri hluti þessa óvenjulega afdreps frá skarkala borgarinnar var opnaður árið 2009 og seinni hlutinn fyrir ári .
Nú þegar nýtur garðurinn mikilla vinsælda .
Þessi upphækkaða lestarbrú var reist fyrir vörulestir upp úr 1930 , eftir að ótal slys höfðu átt sér stað á 10. breiðgötu meðan teinarnir lágu þar .
Hætt var að nota teinana árið 1980 og eftir langvinn málaferli tókst áhugafólki um verndun High Line að koma í veg fyrir að upphækkunin yrði rifin og henni þess í stað breytt í þennan vel lukkaða garð .
LITRÍKT UMHVERFI Þar sem áður voru drungalegar skemmur og verkstæði umhverfis High Line-garðinn , hafa metnaðarfull gallerí og kaffihús nú tekið yfir Chelsea-hverfið á Manhattan .
Af útsýnisstöðum , eins og þessum , þar sem gróskumiklum gróðri hefur verið plantað , getur nú að líta litrík útilistaverk og tignarlega borgarmyndina .
Um göturnar ganga áhugamenn um listir sem skoða það nýjasta í galleríunum .
HLJÓÐVERK Í ÚTSKOTI Á völdum stöðum á High Line-brúnni hefur listamönnum verið boðið að koma fyrir verkum sínum .
Hér hafa vegfarendur komið sér fyrir í útskoti yfir 21. stæti og hlýða á hljóðlistaverk sem þar er .
High Line-garðurinn er opinn alla daga frá klukkan sjö á morgnana til tíu á kvöldin .
Flestir eru þar á ferð seinnipartinn og um helgar .
Draumaheimar myndlistarunnenda Í nokkrum húsaröðum í Chelsea-hverfinu á Manhattan má segja að sé þungamiðja samtímamyndlistar í dag .
Gallerí má finna víðar í borginni ; á " upper east-side " eru allnokkur virðuleg , á " lower east-side " hafa á síðustu árum sprottið upp allmörg sem sérhæfa sig ekki síst í ungum og efnilegum listamönnum , og sama má segja um galleríhverfin í Brooklyn .
Langflest gallerí eru þó í Chelsea , nær 200 talsins um þessar mundir ef marka má síðustu skrá Art in America-tímaritsins .
Afar forvitnilegt er að reika um Chelsea og stinga sér inn í hvert galleríið af öðru , velta listinni fyrir sér og ná stundum að láta ögra sér og hrífast .
Gott er að hafa skrána meðferðis , en hann má fá í galleríunum , og velja fyrirfram þar sem maður er spenntastur fyrir .
Mörg galleríanna sérhæfa sig ; leggja áherslu á málvek , innsetningar eða ljósmyndun , svo dæmi sé tekið , á framsækna list eða hefðbundnari .
En svo mikið er víst að þarna í Chelsea eru sýnd verk eftir fjölda áhugaverðra listamanna víðsvegar að úr heiminum , og þar verða eigendaskipti að mörgum þeirra fyrir umtalsverðar upphæðir .
Sérstaklega er áhugavert að reika mili sýninga á laugardögum , því þá eru opnanir víða og fleiri á ferli en aðra daga .
Ef fólk verður þreytt er svo alltaf hægt að fá sér kaffi eða matarbita í hverfinu , og halda svo áfram að skoða .
