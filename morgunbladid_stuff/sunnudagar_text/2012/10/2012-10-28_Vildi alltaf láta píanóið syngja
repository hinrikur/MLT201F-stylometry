T ónskáldið er alltaf númer eitt , verkið númer tvö , og síðan kemur flytjandinn .
Þegar meistaraverk er leikið , þá á það sér eigið líf , setur sínar reglur , " segir Alfred Brendel .
Honum finnst að virðingin fyrir tónskáldinu og verkinu eigi að vera í fyrirrúmi .
Brendel er einn kunnasti píanóleikari síðustu áratuga , einstæður , dáður og djúpvitur túlkandi margra kunnustu píanóverka sögunnar .
En hann ítrekar hógvær að hans túlkun hafi alltaf byggst á virðingu fyrir verkunum , og lestri á ætlun tónskáldanna .
Brendel fæddist í Tékklandi fyrir rúmlega 81 ári og er austurrískur ríkisborgari , búsettur í Lundúnum .
Á löngum og glæstum ferli lék hann á hljómleikum víða um heim og hljóðritaði fjölda verka .
Síðustu opinberu hljómleikar hans voru í Carnegie Hall 2008 .
Brendel var í Hörpu í vikunni og sagði í opnum þriggja daga " masterklassa " til sigurvegurum Busoni-píanókeppninnar og sérstökum gesti , Víkingi Heiðari Ólafssyni .
" Stjórnendur Busoni-keppninnar fengu þessa hugmynd , að ég myndi kenna sigurvegurum keppninnar .
Nú hef ég átt þrjá fundi með verðlaunahöfunum , fyrst í Þýskalandi í sumar , svo á Ítalíu í haust og loks hér í Hörpu .
Hér bættist Víkingur Heiðar í hópinn .
Hann er afar hæfileikaríkur ungur maður og mjög viðkunnanlegur að auki .
" Þetta er í þriðja sinn sem Brendel kemur til Íslands .
Fyrst lék hann hér árið 1964 og aftur tveimur árum seinna .
Íslenskir fjölmiðlar gerðu þá mikið úr komu hans .
" Ég kom síðast hingað árið 1966 , það er orðið langt síðan .
Ég man vel eftir þeim tónleikum því þá var ég að leika b-moll-sónötu Schuberts í fyrsta skipti , " segir hann .
Þegar Brendel er spurður út í kennsluhætti sína segist hann alltaf hafa metið sjálfstæði sitt mikils og ekki verið akademískur kennari .
Stundum hefur hann þó sagt ungum konsertpíanistum til .
" Ég hef aldrei viljað segja börnum til .
Ég minist þess sem Artur Schnabel sagði , að maður ræður ekki fjallaleiðsögumann til að kenna barni að ganga ! " Hann brosir .
" Milli tónleika hef ég hins vegar löngum fengist við að segja strengjakvartettum til .
Ég kýs í raun frekar að gera það en að vinna með píanóleikurum , " segir hann og hallar sér fram , eins og hann vilji ekki að nærstaddir píanóleikarar heyri til hans .
Þegar ég spyr Brendel hvort hann sjái einhvers konar þróun í píanóleik í dag , þá hugsar hann sig um og segir síðan : " Það er alltaf ákveðin þróun , en ég sé meiri fjölbreytileika og dýpt í fiðluleik í dag .
Síðan á unga aldri hef ég verið sannfærður um að þegar leikið er á píanó þurfi að umbreyta því á listrænan hátt , þannig að það taki að syngja .
" Var það hans markmið sem einleikari ? " Vitaskuld , " segir hann .
" Einn eða með hljómsveit ; að láta það syngja .
" Þegar ég segi hljóðfæraleikurum til ítreka ég alltaf að þeir verði að lesa verkin vel – og þá á ég ekki við að lesa bara nóturnar .
Það þarf að lesa athugasemdir og merkingar sem tónskáldin setja við verkið , virða þær og leyfa fólki að heyra hvað þau höfðu í huga .
Slíkur flutningur er stundum misskilinn sem skortur á ímyndunarafli flytjandans og sumir telja að ef einungis er leikið eins og skrifað er , þá hljóti útkoman að verða leiðinleg .
Að breyta þurfi út frá verkunum til að flutningurinn verði " sannur " .
Stundum má lesa slíka túlkun í dagblöðunum , " segir Brendel og er greinilega ekki sammála .
" Tilfinningar manns og einbeiting þurfa að þjóna verkinu .
Ég hef alltaf reynt að skilja í lengstu lög hvað tónskáldinu fannst að ætti að gera .
" Þegar ég spyr Brendel hvort hann hafi tengst verkum ákveðinna tónskálda sterkari böndum en öðrum stendur ekki á svarinu .
" Haydn , Mozart , Beethoven og Schubert .
" Það voru einmitt verk þessara fjögurra jöfra sem hann flutti á lokatónleikum sínum fyrir fjórum árum .
" En ég flutti líka meira en sextíu verka Liszts og píanókonsert Schönbergs flutti ég 68 sinnum .
Þetta eru ólík verk .
Mér hefur tekist að viðhalda áhuganum á nýrri tónlist .
" Leikur hann enn á píanóið ? Brendel ypptir öxlum .
" Mjög lítið , " segir hann svo .
" Ég leik svolítið þegar ég held fyrirlestra og þegar ég kenni .
" Hann bætir síðan við : " Það var alfarið mín ákvörðun að hætta að leika opinberlega .
Ég vildi hætta áður en það yrði of seint .
Meðan ég hefði enn fulla stjórn á leik mínum .
" En þótt Brendel leiki ekki opinberlega á píanóið þá sinnir hann annarri ástríðu , hann hefur fengist við skrif um tónlist áratugum saman og gefið út þrjár ljóðabækur að auki .
" Ég hef alltaf skrifað , það hefur verið mitt annað líf , " segir hann .
" Ég hef oft skrifað um hluti sem ég hef ekki fundið fullnægjandi svör við .
Ég reyndi til dæmis að svara spurningunni hver væri kjarninn í síðasta hluta ferils Beethovens .
Ég leitaði svarsins í skrifum annarra , án árangurs .
Fyrir um fjörutíu árum var heldur varla nein góð skrif að finna um sónötur Schuberts og þá reyndi ég að kryfja þær sjálfur .
Það var ákveðið brautryðjandastarf .
Greinarnar byggjast á reynslu minni .
Sem flytjandi reyndi ég alltaf að láta verkin segja mér hvað ég ætti að gera við þau , en það hvarflaði aldrei að mér að segja þeim hvað ég ætlaði að gera , " segir Brendel .
