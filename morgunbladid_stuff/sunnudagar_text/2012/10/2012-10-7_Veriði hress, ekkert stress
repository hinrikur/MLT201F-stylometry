Maðurinn sem sumir telja að hafi fundið upp hláturinn verður fastagestur á ný í stofum landsmanna í vetur .
Í áratug var nær linnulaust á tali hjá Hemma Gunn og lungann úr þeim tíma var Egill Eðvarðsson aðalmaðurinn á bak við tjöldin .
RÚV rifjar ævintýrið upp í 12 vikulegum þáttum til jóla .
Skapti Hallgrímsson skapti@mbl.is Það gladdi mitt litla hjarta hversu vinsælir þættirnir urðu á sínum tíma og mér finnst það mikill heiður að þeir séu rifjaðir upp með þessum hætti .
Vonandi fellur þjóðinni það í geð , " segir Hermann Gunnarsson við Sunnudagsblað Morgunblaðsins .
Á föstudagskvöldum fram að jólum verða ótrúlegir skemmtiþættir hans frá árum áður teknir til skoðunar að frumkvæði Egils Eðvarðssonar dagskrárgerðarmanns og víst að margir bíða spenntir .
Hemmi tekur svo til orða að ákveðið hafi verið að sýna " brot af því besta , versta , hjartnæmasta og kjánalegasta , og ekki síst með léttleikann að leiðarljósi .
" Hemmi segir falinn fjársjóð í gamla efninu .
" Þarna er margt sem á erindi við yngri kynslóðina , til dæmis síðasta viðtalið við Ingimar Eydal .
Ég bauð honum að hætta við , enda fékk hann nánast dauðadóm hjá læknum þennan sama dag .
" Einlægni " Ég minnist líka stórkostlegs þáttar með séra Pétri Þórarinssyni í Laufási .
Svo mætti lengi telja .
" Þegar spurt er hvort hann vilji nefna eitthvert atriði sem e.t.v. hafi öðrum fremur verið lykillinn að velgenginni , svarar Hemmi : " Sennilega einlægnin .
" Hann bendir á að aldrei hafi neitt verið ógerlegt .
" Allir voru tilbúnir að gera hvað sem var .
Það þekktust engin vandmál , sem ekki var hægt að leysa .
" Fyrsti þátturinn Á tali með Hemma Gunn var miðvikudagskvöldið 28. október 1987 og var á dagskrá annan hvern miðvikudag fram á vor .
Fyrirkomulagið var að mestu það sama í átta vetur .
Þættirnir voru miklir að umfangi og starfsmenn hátt í 30 í hvert skipti þegar allt er talið .
Nánast allir í beinni útsendingu .
Áhorfið var gríðarlegt ; mælingar fjarri því jafn ítarlegar og nú en tölurnar sláandi , hvað sem öðru líður .
Sumir töluðu um heimsmet en enginn staðfestir það .
Mesta áhorfið skv. mælingum var 69% í mars 1989 en þess má geta að úti í hinum stóra heimi þykir frábært ef 20% þjóðar setjast niður og horfa á sama þáttinn .
" Mér er minnisstætt þegar við könnuðum sjálfir áhorfið , í beinni útsendingu .
Lögðum lauflétta spurningu fyrir þjóðina sem hún átti að svara síðar í þættinum , " rifjar Hemmi upp .
" Búið var að koma fyrir sjónvarpsvélum á Ísafirði , Akureyri , Egilsstöðum og í Vestmannaeyjum og þegar fólk vissi svarið átti það að slökkva öll ljós í íbúðunum .
Við tókum mikinn séns en þetta gekk upp ; bæirnir myrkvuðust nánast alveg ! Þetta hafði aldrei áður verið gert í íslensku sjónvarpi og var satt að segja alveg geggjað .
" Veturinn 1995-96 var aldrei nokkurn tíma á tali , hvorki hjá Hemma né Agli , heldur fór í loftið þátturinn Happ í hendi , sem Hermann stjórnaði ásamt Unni Steinsson .
Það var samstarfsverkefni RÚV og Happdrættis Háskóla Íslands og stóð aðeins einn vetur .
Eftir það má segja að þeir Hemmi og Egill hafi snúið á fornar slóðir .
Þátturinn nefndist reyndar Laugardagskvöld með Hemma Gunn og var , eins og nafnið gefur til kynna , á dagskrá að kvöldi laugardags .
Þá er áætlað að um það bil helmingur þjóðarinnar hafi fylgst með .
" Hemmi náði einhverju sérstöku sambandi við áhorfendur , " segir Egill Eðvarðsson .
" Veriði hress , ekkert stress , bless bless ...
" sagði Hemmi alltaf í kveðjuskyni við áhorfendur , og brosti breitt .
Þetta urðu hans einkunnarorð .
Björn Emilsson var útsendingarstjóri með Hemma fyrstu þrjá veturna sem Á tali var á dagskrá en Egill tók við eftir það og var með Hemma í sjö ár .
Maðurinn á bak við tjöldin og " útsendingarstjóri " er í raun ekki réttur titill því hlutverkið var mun meira , til að mynda mikil hugmyndavinna .
Þátturinn tók breytingum frá ári til árs , bæði útlits- og efnislega .
Egill nefnir viðtöl við börn , sem nutu gríðarlegra vinsælda .
" Þau voru ekki frá upphafi og aðeins þrjá eða fjóra vetur í þáttunum .
En fólk man mjög gjarnan eftir þeim .
Ég reikna með að margir setjist nú niður fyrir framan sjónvarpið með börnum sínum og voni að þeir sjáist sjálfir .
" Reynt var að hrinda hugmyndum í framkvæmd , nánast sama hve geggjaðar þær voru , segir Egill ! Ólyginn tjáði blaðamanni að margar þær ótrúlegust hefðu einmitt verið frá Agli komnar .
Send á svið í leiksýningu " Við fórum til dæmis af stað með dagskrárlið , sem átti eftir að einkenna þættina ; völdum af handahófi tvo gesti í sjónvarpssal sem sendir voru út í bæ og látnir leysa ýmsar þrautir meðan þátturinn var í loftinu .
Tökulið fylgdi þeim eftir , efnið var klippt þegar komið var í hús og sýnt í lok þáttar .
Fólk var t.d. látið keppa í skíðagöngu niður Laugaveginn þótt enginn væri snjórinn og oftar en einu sinni réðst okkar fólk inn í veislur úti í bæ ! " Egill segir að toppurinn hafi líklega verið þegar karlmaður og kona úr sjónvarpssal voru send upp í Borgarleikhús og látin taka þátt í einleik Margrétar Helgu Jóhannsdóttur leikkonu , Sigrúnu Ástrósu ! " Leikhúsfólkið var alveg til í þennan gjörning en þeim sem við sendum fannst víst nóg um .
En auðvitað gerðu þau það sem þeim var sagt ; þegar fólkið kom út í bíl beið þeirra umslag með skýrum fyrirmælum .
Ég man að karlmaðurinn átti að fara inn á svið í hvítum slopp og leika lækni .
Setningarnar sem hann fór svo með voru í umræddu umslagi og þrátt fyrir að þarna hafi ekki verið um tímamóta leik að ræða gekk allt vel , en áhorfendur vissu auðvitað ekki hvaðan á sig stóð veðrið .
" Svona mætti lengi telja .
" Við vorum að leika okkur , og fólk skemmti sér ! " segir Egill .
Hann fékk þá hugmynd fyrir rúmum áratug að rifja þættina með Hemma upp .
" Ég var að skoða gamalt efni , eins og ég geri reyndar nánast daglega , og rakst af tilviljun á tvo þætti .
Ég er ekki einn af þeim sem finnst það gamla alltaf betra en annað , en verð að segja eins og er – og það kom mér satt að segja verulega á óvart – að margt var mjög skemmtilegt þarna .
Reyndar var líka margt ömurlegt ! En þarna var efni sem mér fannst að þyrfti að endursýna .
Ég veit ekki hvers vegna , en þættirnir okkar Hemma hafa að mestu verið látnir í friði í gegnum árin en ég hugsaði mér að ástæða væri til að skoða málið betur .
" Frábær hugmynd " Fyrir 10 árum skrifaði ég Rúnari Gunnarssyni sem þá var dagskrárstjóri Sjónvarpsins og sagði honum að mig langaði endilega að rifja þessa þætti upp .
Honum fannst hugmyndin frábær en ekkert gerðist .
Ég nefndi þetta seinna við Þórhall Gunnarsson , eftir að hann varð dagskrárstjóri , og honum fannst hugmyndin líka frábær , en áfram gerðist ekkert .
Í ár nefndi ég þetta svo við þriðja dagskrárstjórann , Sigrúnu Stefánsdóttur og hún greip hugmyndina á lofti .
" Nú eru nákvæmlega 25 ár síðan fyrsti þátturinn fór í loftið .
Þættirnir urðu alls 115 þannig að af nógu var að taka fyrir Egil .
Hann skoðaði hvern einasta þátt og er nú með 8.400 mínútur af Hemma-efni í tölvu sinni .
" Við verðum með 12 þætti í vetur .
Ég myndi reyndar treysta mér í aðra 12 , ef beðið væri um , en þá væri líklega komið nóg .
" Hvað verður veit nú enginn .
Agli finnst ekki spennandi að endursýna gömlu þættina í heild .
Það væri tímaskekkja enda frásagnartakturinn þá allt annar en í dag ; miklu betra sé að fara þá leið sem varð fyrir valinu .
" Við rifjum sem sagt þættina upp , með Hemma auðvitað , en síðan koma ýmsir góðir gestir í heimsókn en það er Þórhallur Gunnarsson , einn okkar lang flottasti sjónvarpsmaður sem er gestgjafinn og hnýtir allt saman á einstakan hátt .
Svolítið gaman að segja frá því , að hér sannast , að Þórhallur er ekki síður rjúkandi gleðimaður , en hinn alvarlega þenkjandi fír , sem flestir kannast við á sjónvarpsskjánum .
" Boltastjarna Hermann var frábær íþróttamaður , margfaldur Íslands- og bikarmeistari í fótbolta með Val og landsliðsmaður bæði í þeirri grein og handbolta .
Í landsleik gegn Bandaríkjamönnum ( 41:18 ) í New York 1966 gerði Hemmi 17 mörk sem þá var heimsmet .
Ótrúlega skemmtilegt verkefni Fyrsti þátturinn af Á tali við Hemma Gunn var sendur út á föstudagskvöldið , þar sem rifjuð voru upp fyrstu skref Hermanns í sjónvarpi og einnig fjallað um glæsilegan íþróttaferil hans , eftirminnilega Evrópuleiki Vals við Benfica í fótbolta og margt fleira .
" Í minningunni var Hemmi bæði góður og skemmtilegur sjónvarpsmaður en fyrsta skref hans á þeim vettvangi voru ekki endilega þau flottustu sem menn geta hugsað sér , frekar en hjá mörgum öðrum ! " segir Þórhallur Gunnarsson , sem stýrir þáttunum 12 sem verða á dagskrá RÚV í vetur .
Hann hlær og segir mikið um það í þáttunum .
Hemmi er smitandi eins og mörgum er ljóst .
" Ég gæti trúað að margir átti sig ekki á því hve magnaðir þættirnir voru fyrr en þeir upplifa brot úr þeim aftur núna , " segir Þórhallur .
" Ég var unglingur á þeim tíma sem hann var hvað vinsælastur og þá þótti ekkert rosalega töff að horfa á þættina með Hemma , en samt gerði maður það alltaf ! Og ég var búinn að gleyma hve " stórir " þættirnir voru og hve margt var vel gert .
" Þórhallur fær fjölda gesta til sín í sjónvarpssal í vetur .
" Einn þeirra er Gísli Marteinn Baldursson , sem kann Hemma utan að því hann tók alla þættina upp á VHS-spólur , lá yfir þeim og stúderaði viðtölin sérstaklega .
Hann ætlaði sér væntanlega að verða eins og Hemmi , og var reyndar um tíma .
Þá rifjar Logi Bergmann upp óborganlegar sögur af því þegar samstarfsmenn á RÚV stríddu Hemma hvað eftir annað , með því að koma honum á óvart ; þeim tókst líklega best upp þegar söngkonan Leoncie mætti í þáttinn án þess að Hemmi hefði hugmynd um ! Þá segir Vala Matt frá því þegar hún þurfti að leysa Hemma af einu sinni með engum fyrirvara .
" Þórhallur segist hafa haft afskaplega gaman af verkefninu og vonar að þjóðinni finnist jafn gaman .
" Það tók smá tíma að plata mig út í þetta en þegar maður hefur ákveðið að taka bara að sér skemmtileg verkefni var auðvitað ekki hægt að hafna þessu ! " 