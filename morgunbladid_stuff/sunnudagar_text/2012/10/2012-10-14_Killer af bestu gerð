Ég skil bara ekkert í því hvers vegna þær íslensku konur sem nýlega sendu inn fantasíur sínar í samnefnda bók hafa hvergi minnst á Mister Bond , James Bond .
Ófáar konur þekki ég sem eiga feitar fantasíur með þeim eitursvala njósnara .
Enda vart til sú kona sem staðist getur þann hristing sem líkamnast í kyntröllinu : Hann er eðalblanda af stólpagreindum , fjallmyndarlegum , heimsbjargandi herramanni hvers kynþokki er í svo miklu magni að hvort sem á hann er litið að aftan , framan eða á hlið , þá kikna konuhné .
Nánast daglega tekur hann æðrulaus að sér að bjarga breska heimsveldinu ef ekki veröldinni allri .
Og háskinn , hann er við hvert fótmál .
En Bond hikar aldrei , ekki heldur við að nota óspart sterkasta vopnið , kynþokkann , í baráttunni við hin illu öfl .
Sagt er um Bond að allir karlar vilji vera hann og að allar konur vilji sænga hjá honum .
Þetta er hverju orði sannara , því þegar þessi útsendari hennar hátignar fer af stað þá gildir einu hversu viljasterk glæpakvendin eru og slóttug sem á vegi hans verða , honum tekst alltaf að bræða hjörtu þeirra og brjótast gegnum varnir þeirra gegn eðlunarlönguninni .
Það er ekki á nokkurrar konu færi að standast óttalaus karlmennið Bond með byssu við belti , girndarglóð í auga og goðumlíkan skrokk .
Svo ekki sé talað um baneitraðan og flugbeittan húmorinn .
Hann einn og sér kemur hormónaflæðinu af stað hjá þeim fljóðum sem þurfa að kljást við hann .
Þeir eru nokkrir sem tekið hafa að sér að túlka Bond á þeim fimmtíu árum sem liðin eru frá því fyrsta myndin um hann kom fram á sjónarsviðið .
Hver hefur gert það með sínum hætti , en enginn kemst með tærnar þar sem Sean Connery hefur hælana þegar litið er til þokkans .
Hann er killer .
Enda falla þær fyrir honum í löngum röðum , eins og flugur .
Reyndar var Bond frekari til kvenna hér áður , hann fór létt með að sofa hjá hverju því sprundi sem á vegi hans varð .
Núna liggur hann ekki nema eina eða tvær í hverri mynd .
Ætli hann sé að gefa sig ? Að lokum er vert að geta þess að ég hitti sjálfan Bond um daginn , á lestarpalli í útlandinu .
Og hann talaði íslensku .
Fjölhæfur helvítið á ' onum .
Kristín Heiða 