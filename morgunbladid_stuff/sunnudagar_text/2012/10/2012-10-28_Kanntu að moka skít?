Kann hann að moka skít ? Ég get ekki verið með manni sem er svo mikil pempía eða aumingi að hann geti ekki mokað skít , það er alveg ljóst , " sagði ágæt vinkona mín hátt og skýrt og lagði áherslu á orð sín með fingur á lofti líkt og hún væri að ávíta óþekkan krakka .
Hún mælti þessi fleygu orð þar sem við sátum á góðri stundu með sameiginlegum vini okkar en hann sagðist þekkja mann sem væri vænlegur kostur fyrir hana .
Þessi vinkona mín er gullfalleg einhleyp kona á frjósömum aldri og við vinir hennar skiljum ekkert í því að karlmenn þessa lands skuli láta slíkan kvenkost ganga lausan .
Vinur vor taldi upp mannkosti félaga síns , hann reyndist vel menntaður , í góðu starfi og hinn ábyrgasti maður í alla staði .
Við flettum þessum að því er virtist fullkomna manni hið snarasta upp á Fésbókinni í símanum og við okkur blasti mynd sem sýndi mann með mjög svo ásættanlegt útlit , barasta hörkumyndarlegan .
Þetta var næstum of gott til að vera satt og vinkona mín tók strax að skamma vin okkar fyrir að hafa ekki sagt henni fyrr frá slíku karldýri sem gengi laust .
Nú var ekki til setu boðið og ákveðið að setja upp svokallað blint stefnumót hið fyrsta .
En þá fór þessi jarðbundna vinkona mín að efast um fullkomna manninn og vildi koma því á hreint hvernig mann hún gæti alls ekki sætt sig við .
Og þá kom spurningin um hvort hann gæti skammlaust mokað skít .
Vinur okkar taldi það næsta víst því maðurinn væri hestamaður .
En hún var ekki sannfærð .
" Það er fullt af köllum hér í bænum sem eru í hestamennsku en láta aðra moka fyrir sig undan þeim skítinn .
Þeir fara bara á bak í fínu fötunum og passa að verða ekki skítugir .
" Og nú fór hún að gera kröfur : " Hann verður að vera alvöru karlmaður en ekki tepra .
Hann má ekki vera of mjúkur , þá æli ég .
Ég þoli ekki menn sem eru of miklir snyrtipinnar , " sagði hún og ég sá hana fyrir mér snara sér að fórnarlambinu á fyrsta stefnumóti og spyrja um skítmoksturskunnáttu .
Hann stæði svo og félli með svarinu .
Af þessu má ljóst vera að misjafnt er hverju konur leita eftir í fari karla þegar kemur að því að maka sig eða finna einhvern til að deila lífinu með .
Margt sprundið tel ég að vilji einmitt öfugt við vinkonu mína hafa menn sem mýksta og snyrtilega fram í fingurgóma .
Við sveitatútturnar erum meira fyrir ofursvala villimenn sem er skítsama þó að þeir verði skítugir við skítmokstur .
Kristín Heiða 