Salt eldhús er nýr áfangastaður í heimi sælkerans í Reykjavík .
Þar er Auður Ögn Árnadóttir við stjórnvölinn og kennir allt um leyndardóma baksturs á frönskum makkarónum .
Baksturinn er vísindi og tækni þar sem nákvæmni er fyrir öllu .
Texti : Inga Rún Sigurðardóttir ingarun@mbl.is Myndir : Árni Sæberg saeberg@mbl.is Ilmurinn af nýbökuðu brauði tekur á móti manni þegar gengið er inn hjá Salt eldhúsi í bakhúsi við Laugaveg .
Þar ræður Auður Ögn Árnadóttir ríkjum og tekur á móti konunum sem eru að streyma inn til að læra að baka franskar makkarónur , þann stórkostlega sæta bita .
Konurnar , þar með talin undirrituð , setja á sig svuntu og er síðan vísað til borðs .
Námskeiðið byrjar á huggulegri stund , nýbökuðu brauði og áleggi sem Auður er búin að útbúa , þar með töldu fersku pestói og sítrónusmjöri ( lemon curd ) .
Auður kynnir verkefni dagsins og útdeilir uppskriftum .
Þarna fer enginn svangur til vinnu og líka ljóst að það þarf orku til að baka franskar makkarónur því í tali Auðar kemur skýrt fram að þetta sé mikil nákvæmisvinna .
Til dæmis er líklegra að makkarónubaksturinn mistakist í rigningu ! Þennan dag hellirignir og það dregur aðeins úr mannskapnum en Auður kann ráð til að vega upp á móti þessu .
" Bakstur er vísindi , " segir hún og makkarónubakstur er ekki bara vísindi heldur líka tækni .
" Makkarónukökur eru mjög miklar dívur , " segir hún og eru það orð að sönnu .
Mikið er lagt upp úr stemningunni og umhverfið er fallegt og hægt að segja sem svo að allt umhverfið bjóði upp á góða upplifun .
Kennslueldhús sælkerans Í spjalli að námskeiðinu loknu útskýrir Auður hverju hún vilji ná fram með þessum námskeiðum .
" Ég er að reyna að ná fram þessari sælkeraupplifun .
Ég kalla þetta kennslueldhús sælkerans .
Hingað getur fólk komið til að læra eitthvað nýtt .
Ég legg mikið upp úr því að það sé heildar sælkeraupplifun að koma hingað hvað varðar bragð , lykt , sjón og heyrn .
Ég vil að þetta allt vinni saman , " segir hún en til dæmis er verið að spila frönsk lög á þessu námskeiði , sem eykur enn á upplifunina .
" Mér finnst líka gaman að reyna að ná fram þeirri stemningu að fólki finnist það vera að koma í heimsókn til mín , " segir hún og það er ástæða þess að hún er til dæmis ekki með stórt ljósaskilti utan á húsnæðinu .
Blaðakona kom á námskeiðið án þess að þekkja neinn en leið strax sem hluta af hópnum .
Allir fóru að spjalla saman og stemningin var afslöppuð .
" Þetta er það sem gerist hérna .
Til dæmis var indverskt námskeið hérna um daginn .
Á því voru þrjú pör en að öðru leyti þekktist fólkið ekki .
Þar kynntist fólk á námskeiðinu og ætlaði hópurinn að stofna Facebook-hóp til að halda utan um þetta og skiptast á uppskriftum og ráðum .
Það myndast oftar en ekki skemmtileg stemning hérna , þó að fólk komi og þekki engan .
Stundum þarf ég aðeins að ýta undir þetta , spyr : Viltu smakka ? Og gef til kynna að það megi labba á milli , " segir Auður en jafnan eru 12 manns í hópi á matreiðslunámskeiðunum hennar .
Sjálf kennir hún á makkarónunámskeiðinu því hún er lærð á því sviði .
Á önnur námskeið fær hún til sín gestakokka .
Til dæmis kenndi kokkur af Gandhi á indverska námskeiðinu og Gulli á Grillmarkaðnum sá um taílenska matargerðarnámskeiðið sem var í vikunni .
Ennfremur hefur til dæmis verið haldið námskeið í ostagerð og makkarónunámskeiðin hafa verið mörg og sérstaklega vinsæl .
Framundan er eftirréttanámskeið , námskeið í nepalskri matargerð og ítalskt matreiðslunámskeið en hægt er að fylgjast með dagskránni á www.salteldhus.is og undir Salt eldhús á Facebook .
" Ég legg áherslu á það í öllum námskeiðum að þú gerir sjálfur allt frá grunni og kennarinn er bara til aðstoðar .
Það er allt öðruvísi að horfa bara á einhvern gera eitthvað , að koma á sýnikennslu í matreiðslu er bara eins og að horfa á sjónvarp .
Mér finnst ofboðslega gaman að taka á móti fólki og gefa því að borða og gera það í rétta umhverfinu , með lifandi blóm í vasa , kerti , réttu músíkina og fallegt umhverfi , búa til einhverja stemningu , " segir hún en frá því að Salt eldhús var opnað um mánaðamótin maí , júní hefur verið vinsælt hjá vinnufélögum að koma til hennar í hvataferðir og hópefli .
" Starfsmennirnir elda saman og svo setjumst við niður og borðum saman .
Öll matreiðslunámskeiðin enda á veislu , " segir hún .
Það er nú engin tilviljun að þetta sé allt svona smekklegt hjá Auði en hún er búin að reka stílistaþjónustuna Tilefni ehf. í nokkur ár .
" Svo villtist ég fyrir tilviljun á svona námskeið erlendis , reyndar í aðeins hrárra umhverfi , en þarna var fullt af ókunnugu fólki að elda saman og svo var sest niður að borða .
Ég hélt áfram að eltast við þetta í útlöndum og var alltaf að bíða eftir því að einhver kæmi með þetta hingað heim .
Svo hugsaði ég : Af hverju geri ég þetta bara ekki sjálf ? Og ákvað að slá til .
" Makkarónuuppskrift Auðar er leyndarmál að sinni en hún deilir hinsvegar tveimur kremuppskriftum sem eru hennar eigin en Auður hefur verið að þróa krem með minna sykurmagni en tíðkast til að vega upp á móti sætum kökunum .
Tvær gómsætar fyllingar Makkarónur með hvítu súkkulaði , wasabi og pistasíum Gerið eina grunnupskrift af makkarónum með grænum og örlitlum kopar ( brúnum ) lit .
Fylling 4 ½ msk kókosmjólk 1 msk malaðar pistasíur ½ -1 tsk wasabi duft eftir smekk 100 g hvítt súkkulaði 50 g smjör Hitið kókosmjólkina og möluðu pistasíuhneturnar að suðu , takið örlítið af vökvanum í pottinum og leysið wasabi duftið upp með honum og blandið svo aftur saman við vökvann .
Saxið hvíta súkkulaðið niður og bræðið í skál yfir vatnsbaði .
Hellið vökvanum smám saman við súkkulaðið og hrærið þar til slétt og fellt .
Kælið í ísskáp og þegar kremið er að fullu kælt er lint smjörið þeytt saman við .
Lavendermakkarónur Gerið eina grunnuppskrift af makkarónum með bleikum lit .
Má setja ofan á kökurnar smá mulið lavender , ætlað til átu .
Fylling 60 g smjör 8 msk rjómi 2 msk lavender , ætlað til átu 2 eggjarauður 1 msk sykur 1 msk maizenamjöl Fjólublár matarlitur Hitið saman rjóma og lavender og látið standa í 20 mín .
Síið lavenderlaufin frá og hitið rjómann aftur .
Þeytið saman egg , sykur og maizenamjöl þar til slétt og kekkjalaust og bætið útí rjómann .
Hrærið stöðugt þar til þykknar og takið af hitanum og hellið í skál til að kæla .
Gott að setja filmu beint ofan á kremið í skálinni svo það komi ekki skán .
Þegar kremið er að fullu kælt er linu smjörinu þeytt saman við ásamt matarlitnum .
