David Wolfe og Sólveig Eiríksdóttir hittust í fyrsta skipti í brúðkaupi í Kaliforníu .
Solla hafði tekið að sér að kokka fyrir veislugesti en Wolfe sá um að pússa parið saman .
Þau urðu fljótt miklir vinir enda deila þau óþrjótandi heilsu- og mataráhuga .
Þegar Solla er spurð af hverju hún ákvað að snúa við blaðinu og prófa hráfæði hlær hún við og segir : " Það er dálítið skemmtilegt að segja frá því að við Wolfe eigum mjög svipaða sögu .
" Hún útskýrir að bæði hafi þau verið miklir ofnæmissjúklingar , fyrir mat og umhverfi , en fundið lausn í því að breyta um mataræði .
" Ég var kynnt fyrir leið til þess að læknast af ofnæmi en það hafði gert mér mjög erfitt fyrir .
Ég byrjaði á því að fara í hálfs árs strangan matarkúr þar sem ég tók margt út úr fæðinu .
Ég fórnaði mér tímabundið og fann fyrir bata og betri líðan .
Ég hætti því alfarið að borða margt , t.d. unnar matvörur , hveiti , sykur og mjólkurvörur .
" Hún segir að lykillinn að bata sé að fara alla leið en það sé eina leiðin til að læknast fullkomlega .
Heldur tvo fyrirlestra hér á landi Foreldrar Davids Wolfes eru bæði læknar en sjálfur skartar hann gráðum í umhverfis - og vélaverkfræði , stjórnmálafræði , lögfræði og næringarfræði .
Eftir að hann fann lausn á ofnæminu hefur Wolfe verið einn virkasti liðsmaður súperfæðuhersins .
Hann hefur verið á ferðalagi í tæp tuttugu ár og aldrei staldrað lengur við en fjórar vikur í senn á hverjum stað .
Á ferðalögum sínum sankar hann að sér fróðleik sem hann svo miðlar á milli samfélaga .
Sjálfur vinnur hann ekki að rannsóknum en hann vinnur náið með virtum rannsóknarstofum og bendir þeim á hráefni sem verðugt er að rannsaka .
Nú er Wolfe að leggja í sína fjórðu heimsókn til Íslands en hann mun flytja tvo fyrirlestra , hinn 29. og 30. október , á veitingastaðnum Gló .
Fyrri fyrirlestrar hafa vakið mikla lukku enda er nú þegar uppselt á fyrri fyrirlesturinn , á þann seinni má enn fá sæti .
Fyrirlesturinn verður þó frábrugðinn fyrri fyrirlestrum að því leyti að nú hyggst Wolfe ekki aðeins kynna landanum hráfæði heldur útskýra hvernig má nálgast hráefni á Íslandi og búa til heilsudrykki .
" Það er ómögulegt að hlusta á fyrirlestur þar sem talin eru upp hráefni sem ómögulegt er að nálgast nema í gegnum nokkrar nörda-netverslanir .
Að því leyti verður þessi fyrirlestur einstakur .
Wolfe hefur tekist að laga sig að íslensku umhverfi og veit nú hvað fæst hér .
" Hún bætir því við að hann hafi verið mikill innblástur í heilsulínu hennar og hvatning til þess að víkka út línuna og gera hana aðgengilegri .
" Þrátt fyrir að fólk skilji ekki hvað hann er að segja kemst enginn ósnortinn frá David Wolfe .
Hann er með einstaka útgeislun og hefur mjög sérstök áhrif á fólk .
" Ljúffengur og hollur ofurfæðisdrykkur ½ l þitt uppáhaldste 10 möndlur , best að leggja þær í bleyti í um 2 klst 3 msk kakónibbur 2 msk kókosolía 1 msk kakósmjör 1 msk lucuma-duft 3 chlorella-töflur 1 msk kakóduft 1 msk hunang 1 tsk reishi-duft ( fæst í jurtaapótekinu ) 1 tsk maca smá sjávarsalt Byrjið á að mala möndlurnar smátt í blandaranum , bætið restinni af uppskriftinni út í ( ef teið er heitt þá bráðnar bæði kókosolían og kakósmjörið sjálfkrafa ) .
Ef þið viljið hafa þetta sætara getið þið bætt smávegis hunangi út í eða 1-2 dropum af stevíu .
Þessi drykkur er bestur heitur .
