Sverrir Guðnason hefur ekki búið á Íslandi í 22 ár en í ljósi þess að hann er orðinn með þekktari kvikmyndaleikurum Svía er það séríslenskt að vilja slá eign sinni á hann .
Enda er hann alíslenskur .
Sonur hjónanna Guðna Albert Jóhannessonar orkumálastjóra og Bryndísar Sverrisdóttur , sviðsstjóra miðlunarsviðs á Þjóðminjasafni Íslands .
Afi hans er líklega jafnfrægur hérlendis og Sverrir er orðinn í Svíþjóð ; Sverrir Hermannsson , fyrrverandi alþingismaður , bankastjóri og ráðherra , en Sverrir segir þá vera góða félaga og á yngri árum var hann oftar en ekki með móðurafa sínum í veiðitúrum .
Ekki leikaramenntaður Til að Íslendingar staðsetji Sverri fljótt þá má benda á að hann leikur Pontus , unga rannsóknarlögreglumanninn , í sjónvarpsþáttunum um Wallander .
Síðustu ár hafa verkefnin hrannast upp , sífellt stærri og stærri , og á þessu ári og næsta verða fimm stórar kvikmyndir sem hann leikur í frumsýndar .
Þar á meðal er hann í einu af aðalhlutverkum í kvikmynd Bille August um Marie Kröyer .
Það kemur því á óvart að Sverrir hefur ekki gengið hefðbundna menntagöngu leikarans .
Nánast sjálflærður .
En leikstjórar setja það ekki fyrir sig og hafa raunar margir hverjir talið honum það til tekna .
" Jú , það er sjaldgæf þróun hjá leikurum hér , líklega eins og annars staðar , að þeir nái langt án þess að vera leikaramenntaðir .
Þegar ég var 16 ára gamall ákvað ég að fara í prufur hjá sænska sjónvarpinu og fékk einhver hlutverk í kjölfarið .
Er kom að því að velja menntaskóla valdi ég menntaskóla sem var með leiklistarþema og hluti af náminu var vinna í leikhúsi samhliða náminu .
Ég var því í skólanum á daginn og í leikhúsinu á kvöldin .
Mörg ár eftir að ég hætti í skólanum hélt ég því áfram að vinna í leikhúsinu , " segir Sverrir þar sem hann slakar á eftir tarnir .
Sverrir hefur það óvenju náðugt um þessar mundir og dagskráin sjaldnar verið rólegri .
Fyrir því er einföld ástæða – hann undirbýr komu barns .
Sverir og unnusta hans , Josefin Ljungman , eiga von á sínu fyrsta barni saman en úr fyrra sambandi á Sverrir tvær dætur , sex og átta ára gamlar sem tala íslensku og sænsku jöfnum höndum og búa einnig úti í Svíþjóð .
Hjónin bíða spennt væntanlegs erfingja en þau eru nýflutt í fallegt úthverfi í Stokkhólmi sem þó er í aðeins tíu mínútna fjarlægð frá miðborginni með lest .
Væntanlegur erfingi er þegar farinn að hafa áhrif á dagskrá foreldranna .
Sérstök hátíðarsýning á kvikmynd Bille August sem Sverir lék í er nýafstaðin í Danmörku og Sverrir þorði ekki að mæta til leiks af ótta við að missa af stærri tíðindum heima fyrir .
Josefin er sænsk leikkona sem hefur leikið mikið í Stadsteater í Stokkhólmi en þau kynntust þegar þau léku saman í Regnhlífunum í Cherbourg .
Aðeins vika er í settan dag .
" Það er mjög gott að eiga konu sem er líka í leiklistinni .
Við vitum bæði um hvað vinna hvort annars snýst en auðvitað er vinnutími okkar beggja líka undarlegur .
Tökur á kvikmyndum hliðrast oft til og erfitt að reikna út hvenær maður er nákvæmlega að sinna verkefni .
Svo getur allt breyst á einu bretti þegar ætlunin var að vera í fríi og spennandi verkefni detta óvart inn á borð .
Eins og þetta lítur út núna gæti ég allt eins verið að fara að leika í kvikmynd eftir sex vikur eins og síðar í vor .
" Val að lenda í slúðurblöðum Sverrir er beðinn að rifja upp hvenær það var sem hann uppgötvaði að hann væri orðinn eftirsóttur leikari og gæti valið úr verkefnum .
Hann segir að minni hlutverkin hafi jafnt og þétt orðið stærri og stærri .
Á endanum var hann kominn með aðalhlutverk í meiriháttar verkefnum .
Hlutverkið sem olli straumhvörfum og gerði það að verkum að Sverrir gat farið að velja úr bitastæðum rullum var hlutverk hans sem Tommy Berglund í sænsku sjónvarpsþáttunum Upp till kamp .
Þættirnir vöktu mikla lukku og unnu meðal annars Prix Ítalía verðlaunin sem besti sjónvarpsþáttur Evrópu .
Verðlaununum hefur stundum verið líkt við Gullbjörn Cannes .
Næsta stóra skrefið var danska myndin Original árið 2009 .
Á kvikmyndahátíðinni í Sjanghæ hlaut Sverrir verðlaun fyrir bestan leik í aðalhlutverki í myndinni .
" Í eitt og hálft ár lék ég svo í Wallander .
Við bjuggum í litlum bæ þar sem allt var tekið upp og sá tími var mjög skemmtilegur og virkilega góð æfing í að leika .
Á tökustað var ég með íbúð en keyrði svo heim um helgar .
Nei , Pontus er alls ekki líkur mér .
Hann minnir mig á ungan Wallander og er miklu óútreiknanlegri en ég tel mig vera .
Maður veit einhvern veginn ekki hvar maður hefur hann .
" En hver er Sverrir ? Í það minnsta segir hann að frumsýningarpartí og lífsstíll fræga fólksins sé ekki hans tebolli .
Hann sinni þeim parti af lífi leikarans að fara reglulega í viðtöl til að kynna myndirnar en hann velji eins og hann geti að fara ekki í mörg frumsýningarpartí og trúir að í Svíþjóð , líkt og annars staðar , geti fólk haft sig meira eða minna frammi og spornað þannig við því að lenda mikið í slúðurblöðunum .
" Ég að vísu les sjaldan slúðurblöðin en jú , jú , auðvitað hefur það komið fyrir að eitthvað um mann rati þangað .
En þetta er svolítið skrýtinn heimur , frægðarheimurinn , og ég held að ég ósjálfrátt hafi forðast hann og finnst ég ekki hluti af honum .
" Sverrir er spenntur fyrir því sem er að gerast í íslensku leikhúsi og kvikmyndum .
Hann fer reglulega til Íslands og segist virkilega hrifinn af því sem er að gerast hérlendis .
Sjálfur lék hann í íslensku leikhúsi áður en hann fluttist út .
Kjartan Ragnarsson fékk hann til að leika Ólaf Kárason ungan í Borgarleikhúsinu árið 1989 og Sverrir kallar hann fyrsta mentorinn sinn .
Ári síðar flutti hann út en fram að því hafði hann verið Vesturbæingur .
Eða svona næstum .
Hann bjó fyrstu fjögur ár ævi sinnar í Lundi , flutti heim og svo aftur til Svíþjóðar .
Missti sænskuna því niður fjögurra ára og lærði hana aftur að verða unglingur .
Í dag segist hann sleipari í sænsku en íslensku þótt erfitt sé að merkja nokkurn mun á honum og öðrum Íslendingum .
Sverrir á enn nokkra gamla Vesturbæjarvini og er með sterk tengsl við Ísland þótt hann hafi flutt út aðeins 11 ára .
Og hann heimsækir meira að segja " mentorinn " reglulega þegar hann kemur til Íslands .
" Ég er í góðu sambandi við fjölskylduna heima .
Systir mín er læknir og býr í Gautaborg .
Ég er líka svo heppinn að margir íslensku vina minna búa hér úti en leið þeirra lá hingað í nám .
Einn þeirra , Kristinn Gylfason , hefur til dæmis lagt stund á nanótækni og svo er Hafsteinn Gunnar Sigurðsson leikstjóri góðvinur minn .
En á Íslandi er ákveðin ró sem ég finn svo vel þegar ég kem þangað .
Stundum gæli ég við hugmyndina að koma heim og prófa að búa á Íslandi í nokkur ár .
Ég sakna lambakjötsins og fæ reglulega lambakjötssendingar að heiman sem lítur út fyrir að ég þurfi ekki að gefa neinum með mér hér þar sem konan mín er grænmetisæta og elsta dóttir mín hefur nýverið tilkynnt mér að hún hyggist ganga í lið með henni .
" Leikstjórar ánægðir með ómótaða rödd Aðspurður kveðst Sverrir aldrei hafa hugleitt það að helga sig stjórnmálum eins og afi hans Sverrir Hermannsson .
" Við afi erum í góðu sambandi og ég var líka mikið hjá þeim sem krakki .
En ég fékk þessa bakteríu sem leiklist er , að ég held sá eini í fjölskyldunni .
Ég fann fljótt eftir að ég steig inn í leikhúsið að ég yrði líklega ekki arkitekt eins og ég hafði ætlað .
Nei , ég finn ekki hindranir þótt ég sé ekki leikaramenntaður .
Eða við getum sagt að það gerist ekki lengur .
Ekki eftir að ég hafði sannað mig í kvikmyndum og á sviði en áður gat það gerst þótt það segi enginn neitt lengur í dag .
Á vissan hátt getur það líka verið kostur að hafa ekki farið í leiklistarskóla .
Ef til vill hefði ég misst eitthvað af mínu persónulega yfirbragði sem leikari .
En það er erfitt að segja , hver veit nema að ég væri enn betri leikari .
Ég fæ hins vegar stundum að heyra það frá leikstjórum að þeir eru ánægðir með að ég er ekki með of mótaða rödd og mótaðan talanda .
" Síðustu árin hafa verið afar gjöful .
Sverrir segist eiga erfitt með að leggja dóm á hvort hans stærsta verkefni er mynd Bille August eða Wallander .
Óskars- og Cannes-verðlaunahafinn Bille August er í það minnsta þekktasti leikstjórinn sem hann hefur unnið með .
Bille August er líka ákveðinn örlagavaldur í lífi Sverris .
" Þegar ég undirbjó mig fyrir hlutverkið í Borgarleikhúsinu 11 ára sagði Kjartan mér að fara og sjá mynd Bille , Pelle sigurvegari .
Það var á þeirri sýningu sem ég ákvað að ég skyldi verða leikari og auðvitað þegar ég fór svo að vinna með honum sagði ég honum þessa litlu sögu , " segir Sverrir og lýsir Bille sem leikstjóra sem viti nákvæmlega upp á hár hvað hann er að gera .
Allar tökur séu svo þaulskipulagðar að nær ekkert er um óþarfa vinnu tökufólks eða efni sem fari í súginn .
Sverrir á fleiri hliðar en leikarann og svolítið óvæntar .
Hann er gítarleikari með mikinn tónlistaráhuga og þá á hann að baki feril sem skemmtanastjóri í Stokkhólmi .
Í borginni rak hann skemmtistaði i mörg ár , eitthvað sem hann kemur minna nálægt í seinni tíð en þó er orðin hefð fyrir að Sverrir og hans nánustu vinir haldi vel skipulögð klúbbakvöld þar sem dansað er fram á nótt .
Fyrsta kvöldið var haldið fyrir 10 árum , þar sem Sverrir og félagar hans voru fáir til að byrja með , en hópurinn sem kemur saman er núna um 1.000 manns .
" Ef ég er spurður að því hver ég er og hvað ég geri er ég fljótur að nefna gítarleikinn og svona almennar staðreyndir en ég held ég viti ekki alveg hver ég er sjálfur .
Það er kannski það slæma við að vera leikari að það er erfitt að átta sig á hvert manns eigið sjálf er .
" Fimm myndir á þessu ári og næsta Mörg stórhlutverk Aðeins á þessu ári og næsta eru fimm stórmyndir sýndar sem Sverrir leikur í : Mörkt vatten – spennumynd í leikstjórn Rafael Edholm ( frumsýnd í ár ) Marie Kröyer í leikstjórn Bille August , dönsk stórmynd ( frumsýnd í ár ) Call Girl í leikstjórn Micael Marcimain , sigraði á Toronto kvikmyndahátíðinni fyrir stuttu ( frumsýnd í ár ) Små citroner gula í leikstjórn Teresu Fabik , gerð eftir vinsælli bók Kaja Ingemarsson ( frumsýnd 2013 ) Monica Z í leikstjórn Per Fly , ein stærsta kvikmynd sem gerð er í Svíþjóð á þessu ári ( frumsýnd 2013 ) Fjölskylda Sverris Guðnasonar Sýnir auðmýkt " Jú , við fjölskyldan fylgjumst vel með Sverri og þar sem maður þekkir ágætlega hvernig þessi leikhúsbransi virkar og hvað hann er harður hefur það vissulega komið á óvart hve ótrúlega vel hefur gengið , " segir Guðni Albert Jóhannesson orkumálastjóri , faðir Sverris .
Hann og eiginkona hans , Bryndís Sverrisdóttir , náðu að fylgjast afar vel með ferli Sverris þar sem þau bjuggu í Svíþjóð þar til fyrir fimm árum .
" Þetta eru auðvitað hæfileikar , sem komu mjög snemma í ljós , en hann setti sér það líka mjög snemma sem markmið að verða leikari .
Ég held líka að það hjálpi honum hvað mest að hann nálgast öll verkefni af auðmýkt .
Hann tekur verkefnin alvarlega , leggur mikla vinnu í þau og styttir sér aldrei leið .
Þessi afstaða hans gerir það að verkum að hann hefur ekki ofmetnast þó vel hafi gengið , " segir Guðni .
Guðni bætir við að það sé sérstaklega merkilegt að Sverrir hafi náð svo langt í ljósi þess að hann hafi þurft að læra sænskuna upp á nýtt 12 ára gamall .
" Við reynum að fara reglulega út og sjá Sverri og það hefur verið skemmtileg upplifun .
" Leiðrétting 8. október - Rangt farið með nafn Rangt var farið með nafn leikkonu sem birtist á mynd með viðtali við leikarann Sverri Guðnason í Sunnudagsblaði Morgunblaðsins .
Leikkonan sem er með Sverri á einni myndinni var ekki Josefin Ljungman heldur Edda Magnason .
