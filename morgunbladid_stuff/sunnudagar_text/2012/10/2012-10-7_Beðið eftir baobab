" Ég er að ljúka við að setja saman hráfæðisbók með eftirréttum sem kemur út síðar í haust , " segir Sólveig Eiríksdóttir , heilsu- og hráfæðiskokkur , betur þekkt sem Solla á Gló .
" Bókin hefur að geyma uppskriftir að ómótstæðilegum desertum , orkukúlum , bökum og ekta hnallþórum , útbúnum eftir raw-matreiðsluaðferðinni .
Það þarf auðvitað engan bakaraofn ; bara blandara , matvinnsluvél eða hrærivél .
Hún bætir við , til útskýringar : " Hráfæði eða raw-food er aðferð til að matreiða grænmeti , ávexti , hnetur , fræ , þara og spírur á fjölbreyttan hátt .
Hráfæði er aldrei hitað upp fyrir 47 gráður , til að skemma ekki ensímin í matvælunum , og inniheldur hvorki mjólkurvörur né unninn mat .
" Hrátt í Hafnarborg Solla heillaðist af hráfæði þegar hún sótti námskeið á Púertó Ríkó fyrir 16 árum .
Þegar hún tók ásamt manni sínum , Elíasi Guðmundssyni , við rekstrinum á heilsustaðnum Gló í Listhúsinu í Laugardal í ársbyrjun 2010 var strax ákveðið að þar yrði hráfæði í aðalhlutverki .
" Gló hefur gengið ótrúlega vel frá upphafi .
Við byrjuðum fljótlega að velta fyrir okkur möguleikanum á að færa út kvíarnar og tækifærið kom óvænt upp í hendur okkar þegar okkur bauðst að taka yfir veitingasöluna í Hafnarborg í Hafnarfirði .
Við opnuðum þar nýja Gló síðastliðið vor og höfum fengið frábærar viðtökur .
" Hún segist finna fyrir sívaxandi áhuga Íslendinga á heilsusamlegum mat , bæði grænmetis- og hráfæði .
" Það tekur fólk auðvitað ekki langan tíma að komast að því hvað slíkur matur veitir mikla vellíðan , bæði líkamlega og andlega .
Jafnvel hörðustu kjötætur koma hingað og uppgötva nýja tegund matar ; hráfæði sem margir hefðu aldrei getað ímyndað sér að þeir ættu eftir að láta ofan í sig eða verða saddir af .
" Chlorella með lucuma Solla hefur óbilandi trú á hinu næringarríka ofurfæði , superfood , og blandar því út í alla rétti , bæði á Gló og heima fyrir .
Ofurfæði verður enda æ meira áberandi í heilsuvörulínu hennar Himneskt , sem þekkist af appelsínugulu umbúðunum – og hjartanu .
" Það er skemmst frá því að segja að ofurfæðislínan hefur slegið í gegn , " segir Solla .
" Margir eru orðnir mjög sólgnir í hráfæði á borð við hampfræ , maca , lucuma , chlorella og kakónibbur svo eitthvað sé nefnt .
Úrvalið í vörulínunni er alltaf að aukast og áður en langt um líður mun ég kynna nýjustu viðbótina ; blómafræfla , mórber , hveitigrasduft , hrátt kakóduft , baobab , sem er þurrkaður súrsætur ávöxtur , og ashwaganda , oft kallað indverskt ginseng .
" David með námskeið Von er á David Wolfe , einum vinsælasta fyrirlesara heims á sviði heilsu- og hráfæðis , til landsins í lok október .
" David hefur komið nokkrum sinnum áður og haldið fyrirlestra í Gló en nú ætlar hann að bjóða upp á kvöldnámskeið og kenna þátttakendum að útbúa heilsubætandi drykki og elixíra .
Þetta eru nokkurs konar super-smoothies og ég er svo heppin að fá að vera aðstoðarkona .
" beggo@mbl.is Súkkulaðiís frá Sollu 2 ½ dl kasjúhnetur , sem búnar eru að liggja í bleyti í 2 klst 3 ¼ dl heslihnetumjólk ¾ dl hlynsýróp ¾ dl kakóduft 2 msk vanilla , duft eða dropar ½ dl kókosolía , fljótandi ¼ tsk sjávarsalt Byrjið á að setja kasjúhnetur , heslihnetumjólk , hlynsýróp , kakóduft og vanillu í blandarann og blandið vel , best að láta þetta verða alveg silkimjúkt .
Bætið kókosolíunni og saltinu út í og blandið smá stund til viðbótar .
Setjið annað hvort í ísvél ( og fylgið leiðbeiningunum á vélinni ) eða í sílikon-form og frystið .
Ef þið notið sílikon-form er gott að hræra í blöndunni annað veifið á meðan hún er að harðna .
Einnig er þetta upplögð blanda til að setja í íspinnaform .
beggo@mbl.is 