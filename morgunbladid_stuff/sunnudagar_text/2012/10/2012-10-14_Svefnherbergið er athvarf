Ef einhver staður á heimilinu er athvarf frá áreiti hversdagsleikans þá er það svefnherbergið .
Svefnherbergið á að vera staður þar sem hægt er að slaka á og láta sér líða vel .
Nokkrir hlutir þurfa samt að vera í lagi eins og birtan í herberginu .
Það þarf að vera gott loftljós fyrir þrif og þegar þarf að leita í skápunum .
Ekki er verra ef ljósið er fallegt og það getur komið sér vel að hafa dimmer á því .
Ef herbergið er lítið er betra að hafa ljósið í kúpli en ekki velja fyrirferðarmikið hangandi ljós .
En líka er mikilvægt að hafa góða lampa við rúmið því fátt er notalegra en að lesa uppi í rúmi .
Náttborð verður líka að vera sitt hvorum megin við rúmið ef tveir deila rúmi og á það að vera sem næst hæð rúmsins , að minnsta kosti ekki hærra .
Gott er að hafa hirslu í því , eina lokaða fyrir sitthvað smálegt og aðra opna fyrir bækur .
Hluti af því að halda áreitinu frá svefnherberginu getur verið að mála það í hlutlausum litum og velja vandlega hlutina inn í herbergið .
Ef stólinn í herberginu gerir ekkert nema að safna fötum í hrúgu , af hverju ekki bara fjarlægja hann ? Til að skapa munaðartilfinningu er svo kjörið að vanda efnisvalið , þykkar gardínur eða velúrrúmteppi eru þar sterkur leikur .
Hótelherbergi geta verið ákveðin fyrirmynd , mjúkar mottur á gólfi taka vel á móti manni að morgni .
Og ekki gleyma að búa um ! Í staðinn fyrir höfuðgafl er hægt að nota eitthvert fallegt skraut .
Líka er gott ráð til að fá karakter í herbergið að veggfóðra einn vegg , vegginn sem er fyrir aftan hjónarúmið .
Þannig verður veggfóðrið eins konar höfuðgafl og rammar inn rúmið .
Stóri glugginn spillir ekki fyrir .
Fallegur höfuðgafl getur gert gæfumuninn .
Höfuðgafl úr við er glæsilegur og gefur líka ákveðna mýkt í herbergið .
Þó svefnherbergið sé ekki málað í afgerandi litum er gott ráð að nota skæra púða í takt við tískuna , árstíðirnar og eftir því sem smekkurinn breytist .
Skærgulur er fallegur áherslulitur .
