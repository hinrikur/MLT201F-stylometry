F anndís , sem nú er 22 ára , var ein þeirra fótboltastelpna sem brutu ísinn þegar landsliðið tók þátt í lokakeppni Evrópumótsins í Finnlandi fyrir þremur árum .
Fanndís er aftur á leið á EM næsta sumar , eftir frækilegan sigur á Úkraínu á fimmtudagskvöldið .
Birta Sól og félagar hennar í Evrópumeistaraliðinu voru heiðursgestir á þeim leik .
Hún er 18 ára Reykjavíkurmær sem er í fimleikafélaginu Gerplu í Kópavogi .
Fanndís býr í Hafnarfirði en leikur með Breiðabliki í Kópavogi .
Þær hittust í fyrsta skipti í gær , fimleikastelpan sem sneri sér að fótbolta , og fótboltastelpan sem tók fimleikana fram yfir ! Og báðar eru alsælar og skælbrosandi .
Enda full ástæða til .
Fanndís : " Mér líður gríðarlega vel .
Það er svo gaman þegar svona margir koma að horfa á okkur eins og núna á fimmtudagskvöldið .
" Birta Sól : " Okkur fannst mjög gaman á vellinum og leikurinn var rosalega spennandi eftir að staðan varð 2:2 .
Við vorum samt vissar um það allan tímann að okkar stelpur myndu vinna eftir að þær skoruðu tvisvar snemma í leiknum .
" Fylgdist þú með Evrópumótinu í fimleikum , Fanndís ? Fanndís : " Nei , við vorum í Úkraínu að keppa þannig að ég gat það ekki .
En ég sá að margir á Facebook voru alveg að tapa sér ; OMG , fimleikastelpurnar eru alveg geeeeðveikt flottar ! Það er leiðinlegt að segja frá því að hafa ekki fylgst með , en það var ekkert sýnt frá mótinu í Úkraínu ...
" Í ljós kemur að báðar stunduðu bæði fimleika og fótbolta sem börn , Fanndís í Vestmannaeyjum en Birta Sól í borginni .
Fóru svo hvor sína leið .
En hvers vegna völdu þær sér grein eins og raun ber vitni ? Fanndís : " Ég valdi fótboltann þegar ég var um það bil tíu ára .
Smá út af pabba líklega en ég var reyndar allt of mikill trukkur til að vera í fimleikum ! Ég var líka svo frek , var alltaf að reyna að svindla og troða mér fremst í röðina .
Það virkar víst ekki í fimleikunum ...
" Faðir Fanndísar , Friðrik Friðriksson , var landsliðsmarkvörður í fótbolta og Nanna Leifsdóttir , móðir hennar , var skíðadrottning Íslands á árum áður .
Þá var Guðbrandur Lárusson , faðir Birtu Sólar , góður körfuboltamaður .
Birta Sól : " Ég var í fótbolta með Þrótti og spilaði stundum körfubolta með frænku minni , Anitu Carter í Njarðvík , sem er í unglingalandsliðinu .
En ég valdi fimleikana út af systur minni , Söndru Sif , sem er líka í fimleikum og hefur orðið Íslandsmeistari .
Ég leit mjög mikið upp til hennar .
" Fanndís : " Ég gat ekki æft skíði þó mamma hefði kannski viljað það .
Við bjuggum í Vestmannaeyjum þegar ég var lítil og þar var ekki hægt að vera á skíðum .
" Heldurðu að þú eigir eftir að fylgjast með EM í Svíþjóð næsta sumar , Birta ? " Já , örugglega .
Ég er reyndar ekki mikið inni í fótboltanum lengur en fylgist með af því að þetta skiptir svo miklu máli .
Og það var skemmtilegt á vellinum á fimmtudaginn .
Stelpunum í fimleikalandsliðinu fannst mjög gaman ; þær brostu hringinn og klöppuðu mikið þegar Ísland skoraði þó þær fylgist ekki með fótbolta venjulega .
Ein sagðist hafa farið einu sinni á fótboltaleik áður , þegar hún var átta ára , og þetta var í fyrsta skipti sem ég fer á landsleik .
" Ertu jafn liðug og þegar þú varst í fimleikum , Fanndís ? Eða varstu kannski aldrei liðug ? Fanndís : " Nei , ég var aldrei liðug .
Kannski var það þess vegna sem ég hætti í fimleikum og fór í fótboltann ! " Sástu einhverja nógu liðuga á vellinum á fimmtudagskvöldið til að hún gæti staðið sig í fimleikum ? Birta Sól : " Nei , enga ...
" Fanndís : " Skiljanlega ! " Eru einhverjir eiginleikar sem koma sér vel í báðum greinum ? Fanndís : " Kraftur og styrkur .
Og svo hugarfarið auðvitað .
" Birta Sól tekur undir það .
Upplifið þið ekki mikinn meðbyr í samfélaginu eftir þennan frábæra árangur ? Fanndís : " Jú , og Siggi Raggi hefur breytt mjög miklu á síðustu árum með því að skrifa pistla og tala um þau markmið sem hann vill að við setjum okkur .
Okkur hefur verið tekið rosalega vel á undanförnum árum og áhuginn er enn að aukast ; margir mættu á völlinn á móti Úkraínu og það var ógeðslega skemmtilegt .
Margir sem maður bjóst við að hefðu ekki neinn áhuga á fótbolta töluðu við mann um leikinn og að þeir ætluðu að mæta .
Það var algjör snilld .
" Skynjið þig ekki sama áhuga á fimleikalandsliðinu í samfélaginu ? Birta Sól : " Jú , við verðum greinilega varar við mikinn áhuga þótt margir viti ekki hvað við erum að gera .
Sumir bekkjarfélagar mínir töluðu t.d. um það , sögðust hafa verið ógeðslega spenntir að horfa á okkur í sjónvarpinu en vissu samt eiginlega ekki í hverju ég væri að fara að keppa .
" Fanndís : Ég skil ekki reglurnar í fimleikum .
Fær maður mínus ef maður réttir ekki úr ristinni og svoleiðis ? Birta Sól : " Já , það er frádráttur fyrir bogna fætur eða ef maður gerir stökkin ekki nógu vel .
Svo fara einkunnirnar eftir því hve erfið stökk við gerum .
" Niðurstaðan : Að beygja hnén í fimleikum er eins og að skjóta í stöng eða framhjá markinu í fótbolta .
Þessir glæsilegu fulltrúar íslenskra kvennaíþrótta halda svo glaðar út í síðasta dag sumarsins .
Þótt fyrsti vetrardagur sé að skella á er sannarlega vor í lofti hjá þeim .
Æfðu báðar fimleika og fótbolta .
Þegar kom að því að velja eina grein valdi Fanndís fótboltann en Birta Sól valdi fimleikana .
Þær eru greinilega á réttri hillu .
ÓTRÚLEGUR ÁRANGUR FIMLEIKAKVENNA Á SKÖMMUM TÍMA Ísland fremst í Evrópu í hópfimleikum Hópfimleikar eru tiltölulega ung íþrótt en upp úr 1980 var byrjað að keppa í íþróttinni í Danmörku .
Í kjölfarið breiddist hún út og nýtur nú mikilla vinsælda á Norðurlöndunum .
Bæði kvennaliðið og unglingalið stúlkna báru sigur úr býtum á Evrópumeistaramótinu í hópfimleikum í Danmörku um liðna helgi og verður árangurinn að teljast einstakur fyrir svo fámenna þjóð .
Sunnudagsblað Morgunblaðsins fékk að líta inn á æfingu hjá kvennaliðinu í vikunni og þar var glatt á hjalla .
Þjálfarar kvennaliðsins eru fjórir , tveir einbeita sér að gólfæfingum og tveir eru í stökkum og dýnu .
Liðið er skipað 14 stúlkum en tveir varamenn til viðbótar fara með á mót .
Meðalaldur liðsins er rúmt 21 ár , sú elsta í liðinu er 27 ára en sú yngsta 16 ára .
Kvennaliðið kemur allt úr Gerplu í Kópavogi .
Unglingaliðið er svo skipað stúlkum á aldrinum 13-17 ára en þær koma úr mörgum félögum , þó eru átta stúlkur í því liði úr Stjörnunni í Garðabæ .
Fimleikar álíka vinsælir og fótbolti Víðast hvar í Evrópu er knattspyrna sú íþrótt sem flestir iðka og Ísland er engin undantekning .
Ef aðeins er horft til kvenna lætur hins vegar nærri að jafnmargar æfi fimleika og fótbolta hér á landi , en alls er talið að iðkendur fimleika hér á landi séu um 12 þúsund og meirihluti þeirra eru konur eða stelpur .
Fimleikar eru fjórða stærsta íþróttagreinin innan ÍSÍ ef tekið er tillit til fjölda iðkenda .
Að sögn þjálfara kvennalandsliðsins hafa vinsældir hópfimleika aukist undanfarið í tengslum við velgengni liðsins .
Flestar stúlkurnar komi þó upphaflega úr áhaldafimleikum en færi sig svo yfir í hópfimleika þar sem þær þurfa ekki að keppa hvor við aðra heldur sé enn meiri áhersla lögð á liðsheild og hópefli .
