Landsliðsmenn og silfurdrengir frá Ólympíumótinu í Peking árið 2008 hafa tekið sig saman og búið til kennsludisk í handknattleik í samstarfi við Ogfilms .
Áætlað er að diskurinn komi út í nóvember en þeir hafa lokið tökum og eru í frágangi á efninu .
Bjarni Fritzson , Sturla Ásgeirsson og Ingimundur Ingimundarson sjá um gerð disksins en gestir og ráðgjafar við myndbandið eru allt frá Ólafi Stefánssyni og Snorra Steini Guðjónssyni til Björgvins Páls Gústavssonar .
Markmið verkefnisins er þríþætt .
Í fyrsta lagi að útvega ungum iðkendum hjálpartæki til þess að geta bætt sig í íþróttinni upp á eigin spýtur .
Í öðru lagi að ýta undir áhuga á íþróttinni og kenna krökkum að leika sér í handbolta .
Í þriðja lagi að hjálpa til við útbreiðslu handknattleiks .
" Við teljum að slíkur diskur gæti komið sér vel fyrir bæjarfélög úti á landi sem hafa ekki ríka handboltahefð , " segir Bjarni .
" Við höfum áætlað að dreifa disknum samfara kynningu á íþróttinni út um allt land , ef áhugi er fyrir því hjá HSÍ og bæjarfélögunum .
" Disknum er skipt niður í fimm kafla .
" Í fyrsta kafla er sóknarleikur tekinn fyrir þar sem er farið yfir skot , sendingar , fintur og knattrak og fjöldi góðra gesta úr landsliðum Íslands kemur með ráðleggingar , " segir Bjarni .
Aðspurður hvað fintur sé , segir hann að það sé annað orð yfir gabbhreyfingar .
Í öðrum kafla verður varnarleikur tekinn fyrir en þeim kafla er stýrt af landsliðsmönnunum Ingimundi Ingimundarsyni og Sigfúsi Sigurðssyni .
Í þriðja kafla er farið í líkamsþjálfun og í þeim fjórða er krökkum kennt að leika sér í handbolta utan vallar .
Í fimmta og síðasta kaflanum koma landsliðsmenn og konur með góð ráð til ungra iðkenda , eins og til dæmis Stella Sigurðardóttir og Rakel Dögg Bragadóttir fyrirliði íslenska landsliðsins .
Undirhandarskot á samstæðum fæti Það er framkvæmt á þann hátt að sótt er að markinu með höndina uppi , síðasta skrefið er tekið í samstæðan fót og aðeins út fyrir varnarmanninn , hendinni sveiflað niður á við , undir hendur varnarmannsins og skotinu fylgt á eftir með sterkri úlnliðshreyfingu .
Þetta skot getur komið sér mjög vel ef upp koma snöggar opnanir í vörn andstæðinganna .
Maður á mann Þegar það er vont veður úti , þá færum við okkur inn og spilum handbolta þar .
Skemmtilegt er að spila maður á mann leik með einn í marki .
Reglurnar eru afar einfaldar , það má bara taka þrjú skref og bannað að brjóta fólskulega af sér .
Við fengum handboltasérfræðingana Einar Örn og Þorkel Gunnar til að taka smá sýnikennslu í maður á mann leiknum .
Keppt í vító : Við Snorra Sturlu .
Annar skemmtilegur leikur sem hægt er að spila innan dyra er hefðbundin vítakeppni , þar sem keppendur skiptast á að taka víti og vera í marki .
Sturla Ásgeirs skoraði á handboltasérfræðing Sport.is , hann Snorra Sturlu , í vító , en samkvæmt óáreiðanlegum fréttum þá er Snorri Sturlu svakaleg vítaskytta .
Hvernig á að kasta bolta Það sem þarf að huga að hér er að koma olnboga upp fyrir öxl og draga höndina upp í circa 90 gráður , með úlnliðinn aðeins út fyrir og boltann fyrir ofan höfuð .
Nú ertu kominn í rétta kaststöðu og þá er komið að kastinu sjálfu .
Þá þarf að stíga fram í gagnstæðan fót og kasta beint í brjósthæð .
Þegar komið er út í lengri sendingar er gott að láta fótinn sem er samfara hendinni fylgja eftir með hreyfingunni .
Hvernig á að grípa boltann : Byrjar á því að mynda skál með höndunum og hafa mýkt í þeim þannig að þegar boltinn kemur þá gefur þú aðeins eftir með boltanum .
Algeng mistök hjá ungum iðkendum eru að rétta út stífar hendurnar sem boltinn skýst af .
