Viðburðastaðurinn , verslunin og vinnustofan Flóra á Akureyri verður opnuð á Akureyri í dag .
Starfsemin er í gamla kaupfélagshúsinu í Hafnarstræti á Akureyri , en í því húsi var verslunin Frúin í Hamborg starfrækt síðustu ár .
Í tilefni af þessum umbreytingum verða vinnustofu Flóru opnar í dag laugardag frá kl. 15 til 17 .
Gamla Kaupfélagshúsið á Akureyri hefur því enn á ný fengið nýtt hlutverk , en margvísleg starfsemi hefur verið í húsinu frá því að það var reist af Pöntunarfélagi Eyfirðinga , sem síðar varð KEA , árið 1898 .
Og nú er Flóra starfrækt á tveimur neðri hæðum hússins , en eins og kunnugt er var Flóra áður rekin í suðurhluta Listagilsins á Akureyri .
Áhersla á endurnýtingu Með flutningnum var starfsemi Flóru einnig víkkuð út að hluta .
Jafnframt því að vera verslun sem leggur áherslu á endurunnar vörur , endurnýtingu og náttúruvörur , ásamt myndlist , tónlist og bókmenntum , hefur Flóra staðið fyrir ýmsum viðburðum svo sem myndlistasýningum , upplestrum , gjörningum og kvikmyndasýningum .
Sex manns verða með vinnustofu í Flóru , fólk sem sinnir fjölbreytilegu skapandi starfi eins og ljósmyndun , saumum , skrifum , fræðistörfum , textílþrykki og myndlist .
Áherslan í starfinu er endurvinnsla og endurnýting .
sbs@mbl.is 