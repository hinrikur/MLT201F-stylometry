Þetta hefur verið lærdómsríkt ferli og í raun nokkurs konar eldskírn , þó svo við búum yfir mikilli reynslu þegar kemur að fjölbreytileika við uppsetningar við allskonar aðstæður , " segir Gísli Örn Garðarsson , leikstjóri Bastarða sem leikhópurinn Vesturport frumsýnir á stóra sviði Borgarleikhússins um helgina .
Vísar hann til þess að sýningin er unnin í samstarfi við Borgarleikhúsið , Malmö Statsteater og Teater Får302 í Kaupmannahöfn .
Hún var forsýnd á Listahátíð í Reykjavík sl. vor með íslenskum , sænskum og dönskum leikurum og í framhaldinu sýnd í Malmö og Kaupmannahöfn við góðar viðtökur áhorfenda og gagnrýnenda .
Spurður hvort sýningin hafi tekið miklum breytingum á sýningarferlinu svarar Gísli því játandi og bendir sem dæmi á að þrjár persónur hafi verið skrifaðar út úr verkinu síðan það var frumsýnt í vor .
" Grunnsagan er hins vegar enn sú sama .
Þetta fjallar um föður sem á fjögur börn sem hann vill losna við úr sínu lífi og öfugt , " segir Gísli og heldur áfram : " Þó að verkið sé innblásið af Karamazov-bræðrum Dostojevskis erum við samt með nýtt verk í höndunum þar sem meðal annars fléttast inn hugmyndir um þróun og uppruna okkar frá tímum víkinganna til dagsins í dag , " segir Gísli og leggur áherslu á að persónur verksins séu mjög litríkar .
" Þær eru hins vegar týndar og hamast við að finna eitthvert haldreipi sem aftur kallast vel á við samtímann í dag .
Það er margt óuppgert í lífi þessara persóna .
Þau hafa mikla þörf fyrir því að komast út úr þeirri hringrás sem þau virðast föst í , " segir Gísli .
Leikmynd í tjaldi Börkur Jónsson leikmyndahönnuður hefur smíðað heilmikinn ævintýraheim fyrir persónur verksins með trjám sem hægt er að klifra í , hálfhrundu glerhýsi og tjörn .
" Þetta er heimur þar sem náttúran ræður ríkjum og búast má við hamförum .
Okkur fannst spennandi að sjá samtímafólk kljást við aðstæður sínar í þessu umhverfi , " segir Börkur .
Hann teiknaði leikmyndina með hliðsjón af því að hún þyrfti bæði að virka á leiksviði og í stóru tjaldi , því Svíarnir gerðu ófrávíkjanlega kröfu um að sýningin væri leikin í tjaldi í Malmö .
" Það var talsverður línudans og púsluspil að láta hlutföll , stærðir og sjónlínur ganga upp í báðum rýmum , en það er bara partur af starfinu , " segir Börkur og Gísli grípur boltann á lofti .
" Börkur er einn af okkur færustu leikmyndahönnuðum .
Hann býr yfir gríðarlegri reynslu og fagmennsku , auk þess sem hann er flinkur að útfæra hlutina innan skynsamlegs fjárhagsramma .
" Teiknaði Woyzeck átta sinnum Samstarf þeirra Barkar og Gísla hefur verið mjög gjöfult á síðustu árum , en Börkur hannaði leikmyndirnar fyrir leiksýningarnar Rómeó og Júlíu , Woyzeck , Hamskiptin og Hróa hött sem Gísli leikstýrði .
Spurðir hvort þeir kunni skýringu á góðu samstarfi sínu svarar Börkur : " Við erum báðir fremur umburðarlyndir og þolinmóðir .
Á sama tíma erum við báðir mjög fastir fyrir , en við tölum alltaf saman af skynsemi .
" Að sögn Gísla hefst vinnan við sýningar sem þeir Börkur vinna saman ávallt á því að þeir leita svara við því hvar verkið eigi gerast .
" Við reynum að finna heildarhugmynd sem gengur upp með tilliti til verksins og framhaldið stjórnast svo af þessari grunnhugmynd , " segir Gísli og bendir á að fæðing grunnhugmyndarinnar geti verið miserfið .
" Ég held að ég hafi teiknað Woyzeck átta sinnum , " segir Börkur og tekur fram að um fullkláraða hönnun hafi verið að ræða í öllum tilvikum .
" Í versta falli förum við í gegnum tíu hugmyndir áður en rétta lausnin er fundin .
Í besta falli þá er fyrsta hugmyndin sú rétta , " segir Gísli og nefnir Hamskiptin sem dæmi .
" Mig minnir að ég hafi sagt við Börk að ég vildi hafa herbergi á hvolfi fyrir Gregor hvernig svo sem það væri síðan útfært og Börkur teiknaði útfærsluna á servíettu á leiðinni út á flugvöll á leið okkar á fund hjá Lyric Hammersmith í London .
" Spurðir hvað sé framundan hjá Vesturporti nefnir Gísli sem dæmi að Faust sé á leið á BAM í New York í desember og Hamskiptin með upprunalega leikhópnum verði sýnd í Lyric Hammersmith-leikhúsinu í London í janúar , auk þess sem sýningin muni fara til Calgary , Washington og Boston .
Aðspurður segir hann ljóst að Vesturport gæti ferðast næstu árin með stóru sýningar sínar , en leggur áherslu á mikilvægi þess að allir séu jafnframt stöðugt að þróa með sér ný verkefni .
" Hvort sem það er í leikhúsinu , sjónvarpi eða kvikmyndum .
Þetta eru allt mjög skapandi einstaklingar og það er margt á teikniborðinu .
Mig langar t.d. að gera sýningu upp úr Hamlet , enda erum við Börkur komnir með ákveðna heildarhugmynd .
Einnig er til skoðunar að gera söngleik og hryllingssýningu , svo eru Nína , Rakel , Björn Hlynur og Ólafur Darri öll með mjög spennandi sjónvarps- og kvikmyndaverkefni á borðinu , " segir Gísli en vill ekki gefa meira upp að svo stöddu .
HRÓI HÖTTUR Á LEIÐ Á BROADWAY " Áhugavert " " Samningar eru nú á lokastigi þess efnis að Hrói höttur verði frumsýndur í Minneapolis í Bandaríkjunum í byrjun nóvember á næsta ári .
Þetta er vissulega áhugavert , " segir Gísli Örn Garðarsson sem leikstýrði fjölskyldusýningunni Hróa hetti ( The heart of Robin hood ) eftir David Farr hjá Royal Shakespeare Company í Bretlandi í desember 2011 við góðar viðtökur .
" Ef allt gengur að óskum má reikna með að sýningin verði sýnd í sex til átta vikur í Minneapolis og fari þaðan til New York , " segir Gísli Örn , en alþekkt er að sýningar eru prófaðar í Minneapolis áður en þær rata á Broadway .
Aðspurður segist Gísli Örn reikna með að leikprufur fari fram næsta sumar .
Sem kunnugt er hannaði Börkur Jónsson leikmynd sýningarinnar , Björn Helgason lýsti hana , Högni Egilsson samdi tónlistina , Selma Björnsdóttir var meðleikstjóri og Ólafur Darri Ólafsson fór með eitt af aðalhlutverkunum .
