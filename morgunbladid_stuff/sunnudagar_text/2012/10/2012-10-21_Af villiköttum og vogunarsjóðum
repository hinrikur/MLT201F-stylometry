Ekki má hafa það á móti ketti að hann sé veiðikló .
Frá bæjardyrum villikattarins séð er sá eiginleiki vitnisburður um velheppnaða skepnu og fyrirheit um notaleg níu líf .
En mýsnar eru ekki líklegar til að lokka leiftursnöggan kött þeirrar gerðar inn í sitt nágrenni né heldur sólskríkjuhjón á hreiðri .
Þær dýrategundir líta köttinn þann sömu augum og stara hrelldar á minkinn sem braut sér leið inn í hænsnabúið .
Vogunarsjóðir eru ekki ólögleg glæpafélög .
Og þeir fela ekki fyrir neinum hvað fyrir þeim vakir fremur en kötturinn .
Þeirra verkefni er áhættusækin gróðavon , skammtímasnúningar , þar sem öllum brögðum er beitt , og stundum leitast við að ýta undir hagfellda atburðarás og lítt um það hirt þótt aðrir eigi ekki um að binda eftir þá snerru .
Þetta vita allir sem eitthvað vita og hafa því vara á sér þegar slíkir nálgast .
En á Íslandi settu Steingrímur J. og Jóhanna óvænt tvo ríkisbanka í hendur erlendra kröfuhafa og vogunarsjóða , án athugunar , án undirbúnings og án samráðs við þingið og án nokkurrar upplýsingagjafar til þjóðarinnar .
Vogunarsjóðirnir hafa nú orðið mikilla hagsmuna að gæta hér á landi , hafa keypt upp kröfur og bréf fyrir slikk og ætla að græða mikið .
Því hafa þeir öfluga útsendara á sínum snærum , stórar lögfræðistofur og kunna hlaupadrengi með góð tengsl við stjórnarherrana .
Hefur aðgengi vogunarsjóðanna að æðstu þrepum íslenskrar stjórnsýslu sætt sífellt meiri furðu í landinu og utan þess .
Tilvera þeirra hér og ítök eru einn þáttur þess að loforð yfirvalda um að gjaldeyrishöft yrðu aðeins látin gilda í skamma hríð frá bankafalli hafa hvað eftir annað verið svikin .
Sú ótrúlega gjörð að færa óljósum eigendum , vogunarsjóðum og harðsvíruðustu spekúlöntum , forræði tveggja þriðju hluta íslenska bankakerfisins vekur margvíslegar spurningar .
Þó hefur því verið ítrekað hafnað að láta hana sæta sérstakri rannsókn , þrátt fyrir ærið tilefni .
Hvernig stendur á því að allt er gert sem má til að koma í veg fyrir að upplýsingar um þetta alvarlega mál komi upp á yfirborðið ? Illa leikin loforð Tilurð , skipun og starfshættir þeirra sem fengu í hendur vald til að stjórna uppgjöri gömu bankanna og hafa síðan makað svo krókinn , að langt er síðan að sást glitta í hann síðast , hafa heldur aldrei verið skýrð eða rannsökuð .
Þó eru til skrásett loforð þeirra sömu , Jóhönnu og Steingríms , um að með því öllu yrði fylgst og á því tekið af festu , ef út af brygði .
Nú , þegar aðeins fáeinir mánuðir eru til loka kjörtímabilsins , eru þau tvö enn með látalæti um að " kíkja í pakkann " þann eins og hinn .
Lesanda er auðvitað vorkunn að skilja lítt í því að loforð þessara tvímenninga séu yfirleitt nefnd til sögunnar á prenti og er sjálfsagt að biðjast velvirðingar á því , eins og komið er .
Nú í vikunni var raunar rætt á Alþingi um loforð ríkisstjórnarinnar til erlendra fjárfesta í áliðnaði um skattamál , en þau loforð voru sögð hafa verið forsenda þess að yfirleitt var farið í þá fjárfestingu , sem um var að tefla .
Jóhanna byrjaði á því að fullyrða að engin slík loforð hefðu verið gefin ! En þegar skriflegt loforð var dregið fram og veifað framan í hana , undirritað af hennar eigin fjármálaráðherra ( vissulega ekki í hópi orðheldnustu manna mannkynssögunnar ) , þá hljóp hún í það veika vígi að segja að loforðið hefði verið efnt á þeim tíma sem það hafði verið í gildi .
Í skriflegri yfirlýsingu fjármálaráðherrans var þó engin slík tímasetning og virðist Jóhanna því telja að loforð þeirra Steingríms gildi almennt og yfirleitt aðeins til þess tíma er þau kjósa að svíkja þau .
Því er ekki að neita að loforðasaga ríkisstjórnarinnar og þessara tveggja ráðherra hennar sérstaklega sýnir að í þessum efnum hefur Jóhanna mikið til síns máls .
Ljót sjón lítil Nú þegar tifið í klukkunni verður háværara með degi hverjum , birtingarmynd þess að þetta er að verða búið , hlýtur að vera ömurlegt fyrir þessa tvo forystumenn að horfa um öxl .
Hvað stendur eftir ? Skjaldborgin , sjálf háborg allra heitstrenginga , hrundi ekki til grunna .
Það gat hún ekki því hún var aldrei reist .
Sú fjárfesting , sem líkleg var m.a. vegna hagstæðs gengis og lækkandi fasteignaverðs , kom aldrei vegna óstöðugs stjórnarfars innanlands .
Reyndar dugði það ekki til að mati stjórnvalda og því var streist á móti hvar sem vottaði fyrir lífi eða viðleitni .
Með hinu sérstaka sovéska samheiti " rammaáætlun " var allt sett í " stóra stoppið " í raforkumálum í landinu .
Ráðuneytin voru flest rifin upp með rótum , samfellt hringl á hverju einasta starfsári ríkisstjórnarinnar með verkefni og málasvið þeirra , svo flest skarast og ráðherrar rangla endalaust um eins og lærlingar í ráðuneytunum .
Sama hringl var með ráðherra inn og út úr ríkisstjórn .
Þrír menn hafa farið með fjármálin á rúmum þremur árum .
Þrír með heilbrigðismálin , þrír eða fjórir með iðnaðarmálin á sama tímabili og þannig mætti áfram telja .
Saman komið eru þessir tilburðir nánast stjórnsýslulegt tilræði sem mátti síst við þessu .
Og hin nýja skipan stjórnarráðsins er að auki líkleg til að vera aðeins til bráðabirgða , því að allar breytingar voru gerðar án nauðsynlegs og sjálfsagðs samráðs við stjórnarandstöðuna .
Allt var því gert í ósætti og andstöðu .
Hún hefur því lýst því yfir að eingöngu sé tjaldað til einnar nætur með öllu þessu hringli .
Ein afleiðing þessa uppnáms stjórnarráðsins birtist í því að þegar sjávarútvegsstjóri ESB og sjávarútvegsráðherra Noregs hittu kollega sinn íslenskan til að fjalla um mikilvæga deilu um makríl þá mætti íslenski " nýsköpunarráðherrann " til fundarins .
Það land í heiminum , sem á hvað mest þeirra allra undir sjávarútvegi og fiskveiðum , hefur ekki lengur sérstakan sjávarútvegsráðherra ! Nei nýsköpunarráðherra skal það heita , í samræmi við aðra pólitíska flatneskju , rétt eins og nýsköpun í landinu eigi sér aðeins stað á málasviði eins ráðuneytis .
Þrengt að fólki og fyrirtækjum Sköttum hefur verið breytt yfir hundrað sinnum .
Það þýðir fleiri en tvær skattabreytingar á mánuði í heilt kjörtímabil og enn er þó áttundi partur eftir .
Og orðið " skattabreytingar " er í tilfelli þessarar ríkisstjórnar auðvitað undantekningarlaust eða -lítið til hækkunar .
Á daginn kom , eins og vitað var , að skattheimtan dregur þrótt úr fólki og fyrirtækjum , allir lifa við samfellda óvissu í skattalegum efnum sem bætist við aðra óvissu .
Hækkaðir skattstofnar skila þar með ekki því sem byggt var á að fengist .
Það sem er skattlagt dregst saman og við því bregst vinstristjórn með því að hækka álögur enn .
Það er því ekki aðeins að utanaðkomandi fjárfestingu sé gert erfitt fyrir .
Hin innlenda er slegin út af borðinu nánast með sama högginu .
Sífellt er þrengt að þeim sem minnst svigrúmið hafa , þvert á fögur fyrirheit um " norræna velferð " .
Landspítalanum er haldið saman á límböndum eins og starfsfólk þar lýsir ástandinu .
Tækin bila eitt af öðru .
Sjúklingar , sem eiga ekki í önnur hús að venda , sjá fyrr en ella glitta í kistubotninn , þar sem kraftmikið lækna- og hjúkrunarlið hefur ekki lengur færi á að beita þekkingu sinni og hæfni til fulls .
Þeir eru sem sagt látnir bíða , sem síst allra mega við því að bíða .
Á meðan er 1.300 milljónum króna hent í óþarfa atlögu að stjórnarskrá íslenska lýðveldisins og sagt að helmingi lægri fjárhæð en það sé ekki til í endurnýjun tækja fyrir spítalann .
Norræn velferð hvað ? Tvisvar hafa þýðingarmestu samningar þessarar ríkisstjórnar við erlenda aðila verið sendir til þjóðarinnar .
Í bæði skiptin fékk stjórnin falleinkunn .
Ekki bara fall með 4,9 þegar lágmarkið var 5 .
Nei kolfall í bæði skiptin , svo annað eins hefur ekki sést , hvorki nær eða fjær .
Og þessi ríkisstjórn hékk samt áfram eins og ekkert hefði gerst .
Hafði áður sýnt að hún ber litla virðingu fyrir sannleikanum , enn minni fyrir eigin loforðum og sýndi loks , svo ekki varð um villst , að hún ber minnsta virðingu fyrir sjálfri sér .
Þá átti hún þó loks nokkra samleið með þjóðinni .
Kannanir sýna aftur og aftur að þjóðin ber litla virðingu fyrir þessari ríkisstjórn .
Og svo er það stolna fjöðrin Ákvarðanir sem teknar voru á hinum hamslausu dögum , þegar bankarnir voru að bila , voru einstakar og eru að fá viðurkenningu sífellt víðar , þegar tíminn líður frá .
Þær og sú staðreynd að þjóðin býr við mynt sem er hennar og tekur mið af því sem gerist hjá henni sjálfri , en lýtur ekki framandi lögmálum , tryggði öruggar batahorfur þjóðarinnar eftir áfallið .
Batinn hefur komið , eins og spáð var í fyrstu viku októbermánaðar 2008 .
En hann hefur vissulega verið hægari en þurfti .
Ríkisstjórn Jóhönnu og Steingríms getur eignað sér þann einasta og aumasta þátt málsins óskiptan .
En ekki mikið annað .
