8.00 Ég vakna og hef mig til svo ég geti tekist á við verkefni dagsins .
Les 2-3 blaðsíður í Önnu Kareninu eftir Tolstoj sem ég er að lesa um þessar mundir .
Fæ mér staðgóðan morgunverð .
9.00 Mætt á Hilton Nordica til að hitta Gregory Tsongallis og fjölskyldu en ég hef verið að sýna þeim Ísland undanfarið .
Í dag ætlum við að fara upp í Borgarfjörð og suður Kaldadal .
9:45 Við komum við á Staupasteini og ég segi þeim sögu steinsins sem ber jú ýmis nöfn , en við krakkarnir kölluðum hann alltaf Tröllkonuhönd og töldum hann steinrunna hönd nátttrölls sem lá í hólnum .
11.00 Komum að Deildartunguhver og mannskapurinn á ekki orð til að lýsa hrifningu sinni , enda er stórkostlegt að sjá hvernig heitt sjóðandi vatnið spýtist út úr rauðum leirhólnum .
12.00 Eftir að hafa skoðað Snorralaug og fleira í Reykholti , leitum við að hádegissnarli .
Það finnum við hjá N1 , fyrirtaks rúnnstykki með skinku og osti , nýsmurð og nýbökuð .
Flóknara þarf það ekki að vera .
Veðrið er milt og gott .
13.30 Þá eru það Hraunfossar og Barnafoss .
Ekki verða menn fyrir vonbrigðum þar , frekar en endranær .
Litirnir , grænir og bláir alveg stórkostlegir , vatnið tært og byltist um í Barnafossinum undir náttúruboganum .
Svo fara allir yfir brúna , en leiðsögumann sundlar alltaf hér .
14.00 Við ökum um Hallmundarhraun og göngum svo að Víðgelmi .
Hellirinn vekur mikinn áhuga karlpeningsins í hópnum og þeir verða að prófa að fara niður stigann .
Fólkinu finnst undarlegt að vera þarna svona eitt í heiminum og engan annan að sjá , nema jöklana , sem glóa í sólskininu .
15.30 Og þá erum við á hæsta punkti Kaldadals .
Allt blasir við okkur , skínandi skírt .
Það er þó meiri snjór er oft áður á þessum árstíma í fjöllunum .
16.30 Á Hakinu við Almannagjá er síðasti stansinn og gott að koma hingað síðdegis , þegar fækkað hefur á staðnum og hægt að njóta náttúrunnar betur .
Undarlegt að sjá að framkvæmdir við nýja göngubrú ganga svona hægt á háannatímanum .
17.15 Ferð lokið og ánægðir ferðalangar koma heim á hótel .
Ég ek suður í Hafnarfjörð til fundar við foreldra mína sem þar búa .
21.30 Eftir ánægjulega kvöldstund og leiðinlega sjónvarpsdagskrá held ég heim og stytti mér stundir með því að horfa á sígildan vestra , Sjömenningarnir snúa aftur , en ég safna sígildum kvikmyndum .
Yul Brynner getur verið ansi flottur .
En þá er löngu tímabært að ganga til náða .
