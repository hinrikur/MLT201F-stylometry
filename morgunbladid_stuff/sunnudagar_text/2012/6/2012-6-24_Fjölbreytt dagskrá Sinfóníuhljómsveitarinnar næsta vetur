Sinfóníuhljómsveit Íslands lauk nýlega glæsilegu opnunarári í nýju og fullkomnu tónlistarhúsi Íslendinga , Hörpunni , þar sem hátt í 100 þúsund gestir komu til að hlýða á hljómsveitina spila .
Komandi starfsár Sinfóníunnar verður ekki síður fjölbreyttu og eitthvað ætti að vera fyrir alla á dagskrá hennar .
Á Menningarnótt verður Sinfónían með fyrstu tónleikana á nýju starfsári og hefst dagskráin á viðeigandi hátt með fjölskyldutónleikum Maxímús Músíkús .
Síðar í haust og næsta vetur mun almenningi gefast tækifæri á að hlýða á sinfóníur eftir Schumann , Tjajkovskij og Mahler svo eitthvað sé nefnt .
Kvikmyndaáhugamenn geta líka farið að hlakka til því Sinfónían mun halda sérstaka Star Wars tónleika og tónleika úr töfraveröld Disney þar sem ódauðleg tónlist úr smiðju Walt Disney verður spiluð .
Sinfóníuhljómsveitin fer síðan norður á land og spilar í Hofi , menningar- og tónlistarhúsi Akureyringa .
Þar verður fluttur sellókonsert eftir Joseph Haydn undir stjórn Ilans Volkovs og Bryndís Halla Gylfadóttir spilar sem einleikari .
Einnig verður boðið upp á grípandi tónlist þar sem klarinettleikarinn Martin Fröst spilar Peacock Tales eftir Hillborg .
Vínartónleikar verða svo á nýju ári og rómaður einleikskonsert Hafliða Hallgrímssonar .
