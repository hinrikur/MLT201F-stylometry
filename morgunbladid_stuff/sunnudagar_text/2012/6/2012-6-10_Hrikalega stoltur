Leikmenn og þjálfari THW Kiel , Alfreð og Aron Pálmarsson í þeim hópi , skrýddust forláta flugmannabúningum á laugardaginn var ; mættu þannig klæddir á ráðhússsvalir borgarinnar þar sem þúsundir manna höfðu safnast saman til þess að hylla hetjurnar .
Kiel er handboltabær ; THW er helsta íþróttalið borgarinnar og stolt íbúanna .
Talið er að á milli 20 og 30 þúsund manns hafi verið saman komnir í miðbæ Kiel þetta kvöld .
Í hátíðahöldunum miðjum renndu meistararnir göllunum niður og við blasti bolur þar sem minnt var á hið einstaka afrek liðsins .
Svo var talað , sungið og gert að gamni sínu .
Stemningin frábær , eins og skiljanlegt var .
Óhætt er að segja að Alfreð og lærisveinar hans hafi verið í fluggírnum í vetur ; félagið er það besta í heimi og vann það einstaka afrek að sigra í hverjum einasta leik í þýsku deildinni .
Alfreð er að sjálfsögðu himinlifandi og ritstjóri virtasta handboltatímarits Evrópu efast stórlega , í viðtali við Sunnudagsmoggann , um að það afrek verði nokkurn tíma endurtekið .
" Stórkostlegur árangur " Alfreð er afdráttarlausari sjálfur þegar spurt er .
" Ég veit að þetta gerist aldrei aftur .
Ég lagði mikla áherslu á að vinna tvo síðustu leikina – þótt liðið væri búið að vinna alla titlana – til þess að fara í gegnum deildarkeppnina án þess að missa eitt einasta stig .
Það er stórkostlegur árangur og ég er alveg hrikalega ánægður .
" Kiel vann alla leikina og skoraði 298 mörkum fleiri en liðið fékk á sig í deildinni .
" Þetta var allt annað en í fyrra .
Þá lentum við mikið í meiðslum en sluppum nánast alveg í vetur og ég gat þess vegna dreift álaginu á alla strákana .
Það skipti mjög miklu máli .
" Alfreð segir engan hafi dreymt um að vinna alla leikina í þýsku deildinni .
" Upp úr áramótunum , eftir að við slógum met Lemgo um flesta sigurleiki í röð , var mikið farið að tala í fjölmiðlum um núllið ; að við myndum klára veturinn án þess að missa stig , en ég hugleiddi það svo sem ekki af alvöru .
Málið snerist að mörgu leyti um Hamborgarleikinn um miðjan maí , en tveir erfiðir útileikir voru á svipuðum tíma , í Lemgo og Göppingen .
Eftir að hafa unnið þessa leiki kom þetta nokkurn veginn að sjálfu sér .
" Síðustu daga hefur allt snúist um handbolta í Kiel , og gerir reyndar oft .
" Það má segja að undanfarið hafi allt verið vitlaust hér vegna góðs gengis okkar .
" Alltaf er uppselt í íþróttahöllina , Sparkassen-Arena , sem rúmar á ellefta þúsund áhorfendur .
" Það er eiginlega ótrúlegt .
Það eru á milli þrjú og fjögur þúsund manns á biðlista eftir ársmiða .
Gallinn við það er að meðalaldur fólks á heimaleikjunum hækkar alltaf ; það er sorglegt frá að segja , en miðar losna ekki fyrr en fólk deyr ! Meðalaldurinn er reyndar mun lægri á Meistaradeildarleikjunum .
Ársmiðahafar hafa vissan tíma til þess að sækja þá miða og allt að þriðjungur gleymir að gera það í tæka tíð og þá eru þeir seldir öðrum .
Það tekur aldrei meira en tvo tíma að selja þær þúsundir miða sem þannig eru í boði .
Og þá er ekki selt á einstaka leik heldur alla í Meistaradeildinni þann veturinn .
" Margir bestu íþróttamenn heims eru sagðir miklir egóistar .
Alfreð er spurður hvernig í ósköpunum hann náði að halda þeim öllum ánægðum .
" Við vinnum bara mjög vel saman og ég dreifi álaginu á alla .
Strákarnir vita að enginn þeirra spilar allan tímann og ef einhver slappar af þá spilar sá næsti meira .
Það er mjög einfalt .
" Alfreð segir Hamborg ekki með síðra lið en Kiel að mörgu leyti og Rhein-Neckar Löwen , sem Guðmundur Guðmundur þjálfar , sé einnig með mjög góðan mannskap en liðið hafi verið óheppið með meiðsli í vetur .
" Svo er Berlín [ sem Dagur Sigurðsson stjórnar ] með gott lið ; þar á bæ þykjast menn reyndar alltaf vera lítið félag , en þegar maður eins og sænski landsliðsmaðurinn Jonathan Stenbäcken er meira og minna uppi í stúku er ekki hægt að halda því fram að breiddin sé ekki mikil .
" Alfreð leggur áherslu á hve mörg góð lið séu í þýsku deildinni .
" Ef bestu liðin leika ekki vel á útivelli gegn botnliðinu geta þau alveg tapað .
" Akureyringurinn segir margt hafa breyst síðan hann hætti að leika með Tusem Essen fyrir aldarfjórðungi .
" Stemningin er miklu meiri en þegar ég var að spila hérna , nú er leikið í stærri höllum og umgjörðin er öll miklu flottari .
Þá var líka bara leyfður einn útlendingur í hverju liðið þannig að standardinn er miklu hærri .
Þróunin í handboltanum hefur verið mjög mikil á 25 árum .
" Þegar spurt er um helstu styrkleika Kielar-liðsins , segir Alfreð : " Við erum alltaf á undan hinum liðunum í leikskipulagi .
Mínir menn hafa margir verið lengi saman og vita allir hvað þeir eiga að gera .
Við höfum spilað tvö mismunandi varnarkerfi mjög vel , 6-0 vörn og 3-2-1 , og svo vinnum við mjög oft með góðum leik á síðustu 10 mínútunum .
" Það er auðvitað til merkis um það að leikmenn Alfreðs eru í gríðarlegu góðu líkamlegu ástandi .
" Svo tel ég okkur vera að spila aðeins öðruvísi leikaðferðir en önnur lið í deildinni , " segir Alfreð en vill ekki fara nánar út í það .
" Nei ! Það útskýri ég ekki að öðru leyti en því að við eigum betra en aðrir með að spila inn á veikleika andstæðingsins .
Leikur okkar er sveigjanlegri en annarra að því leyti .
" Sinnir mörgum störfum Alfreð er ekki og hefur aldrei verið maður einhamur .
Ég ber undir hann sögur þess efnis að hann sjái meira og minna um allt sjálfur varðandi þjálfun og undirbúning liðsins .
" Já , það er allt satt .
Ég hefði reyndar viljað hafa aðstoðarþjálfara í vetur .
Í fyrra var Norðmaður með mér , sem sá meðal annars um þrekþjálfunina en hann fór heim eftir síðasta keppnistímabil og ég tók þá við því hlutverki sjálfur .
Það er ekki útilokað að fá annan mann í það í sumar til að létta aðeins á mér , en annars finnst mér erfitt að sumu leyti að hafa aðstoðarþjálfara .
Það þarf helst að vera einhver sem hefur spilað með mér eða fyrrverandi leikmaður hjá mér .
Það þarf að vera einhver sem hugsar eins og ég .
" Guðjón Valur Sigurðsson er á leið frá AG í Kaupmannahöfn til Kiel í sumar .
Þegar gengið var frá þeim samningi í vetur heyrðust raddir þess efnis að Guðjóni væri jafnvel ætlað hlutverk aðstoðarmanns .
" Hann verður þjálfari á endanum og Guðjón Valur væri mjög góð lausn fyrir mig – í framtíðinni .
En hann þarf að spila nokkur ár í viðbót , " segir Alfreð .
Vinnudagurinn er ætíð langur hjá Alfreð Gíslasyni enda þekktur fyrir að búa lið sitt ótrúlega vel undir leiki .
" Þegar við keyrum heim um nótt eftir útileik byrja ég yfirleitt að skoða næsta mótherja .
Ég reyni að nýta tímann þá svo ég eigi einhvern frítíma líka .
" Sagt er að frístundirnar séu hvorki margar né langar og Alfreð viðurkennir það .
" Já , þær eru svo ekki mjög margar ! " segir hann og hlær .
Enda segist hann " mjög þreyttur " þessa stundina eftir annasaman og árangursríkan vetur .
" Ég fer heim til mín í dag og verð ekki viðtals í þónokkurn tíma ! " sagði hann í byrjun vikunnar .
" Heim " er í þessu sambandi austur til Magdeburg , þar sem hann endurbyggði gamalt sveitasetur fyrir nokkrum árum , þegar hann þjálfaði heimamenn .
" Við eigum lögheimili í Kiel og þar er mjög gott að vera ; Kiel stendur við sjó inni í firði og minnir mig að mörgu leyti á Akureyri .
En ég tala samt um að fara heim þegar ég fer til Magdeburg og til Akureyrar .
Húsið mitt fyrir utan Magdeburg er á náttúruverndarsvæði þar sem ekki verður byggt meira og þar er gott að vera .
Þar er maður alveg í friði .
" Alfreð er þekktur fyrir áhuga á gömlum húsum og endurbyggði t.d. eitt með eftirminnilegum hætti á Akureyri þegar hann var með KA ; vélsmiðjuna Odda við Strandgötuna þar sem hann setti upp veitingastaðinn Við Pollinn í félagi við Sigurð Sigurðsson byggingaverktaka og þáverandi formann handknattleiksdeildar KA .
Hann réðst í önnur svipuð verkefni en húsið í Magdeburg er það síðasta .
" Kara sagði að ekki kæmi til greina að ég færi að brasa í fleiri gömlum húsum eftir það ! " segir Alfreð hlæjandi , og vísar til eiginkonu sinnar , Köru Guðrúnar Melsteð .
Þau hafa verið par frá því á unglingsárum og sumir viðmælendur mínir við vinnslu greinarinnar sögðu Köru mjög góðan og nauðsynlegan hemil á hugmyndasmiðjuna og framkvæmdamanninn Alfreð ! Slappar af í garðinum Hann býst við að þau hjónin verði í húsi sínu austur þar meira og minna í allt sumar .
" Staðurinn er frábær að mörgu leyti ; við erum innan við klukkutíma inn í miðbæ Berlínar og það er líka stutt til Leipzig .
" Og hann ætlar að hugsa um allt annað en handbolta á næstunni .
" Já , næstu vikurnar .
Ætli ég verði ekki mest að dunda í garðinum .
" Hann ku slaka einna best á þar , við rósarækt og annað slíkt .
Athygli vakti á dögunum þegar Kiel-verjar fóru í nokkurra daga skemmtiferð til Mallorca eftir sigur í Meistaradeildinni að Alfreð var ekki með í för .
" Ég hef aldrei tekið þátt í slíkum fagnaðarlátum , síðan ég var leikmaður og þjálfari KA .
Ég nenni því ekki og finnst heldur engin ástæða til þess .
Ég hef engan áhuga á að sitja með leikmönnum á trúnaðarskeiðinu ! " segir Alfreð .
Þegar borin er undir hann fullyrðing ritstjóra þýska handboltaritsins Handballwoche að Alfreð sé mjög góður vinur leikmanna sinna segist hann varla vita það sjálfur .
" Ég vinn bara eins vel fyrir liðið og ég get ; mitt hlutverk er að undirbúa leikmenn fyrir hvað sem getur gerst ; ég þarf að hafa allar mögulegar aðstæður í huga og ég er því í nokkuð nánu sambandi við þá en samt sem áður má það ekki verða of mikið .
" Hann segir að eitt það erfiðasta við starfið sé að tilkynna leikmönnum þegar þeirra er ekki þörf lengur hjá félaginu .
" Það er ekki beinlínis það skemmtilegasta því þetta eru allt toppdrengir .
En það er hluti af starfinu ; það var líka eitt af því sem ég þurfti að gera þegar ég var með KA ; ég held að flestir þeirra séu búnir að fyrirgefa mér ! " Alfreð hefur nú þjálfað Kiel í fjögur ár með frábærum árangri og vert að velta því fyrir sér hvernig menn hugsa um næsta keppnistímabil eftir það sögulega sem er nýlokið , því ekki er hægt að toppa árangurinn .
" Það er ekki gott að segja hvernig við gírum okkur upp fyrir næsta vetur .
Maður byrjar á því að gíra sig niður áður en farið er að velta fyrir sér framhaldinu .
Það tekur rúma viku skv. minni reynslu að ná sér ! " Skyldi lið Kiel í vetur vera það besta sem Alfreð hefur stjórnað ? Liggur það ekki í augum uppi ? " Jú , í mínum huga er enginn vafi á því .
Það er vissulega mjög erfitt að bera saman lið á mismunandi tímum en að hafa farið í gegnum deildina án þess að tapa stigi segir margt .
" Töluverðar breytingar verða á liði Kiel fyrir næsta vetur .
Fimm sterkir leikmenn eru á förum , m.a. sænska , örvhenta stórskyttan Kim Anderson , sem valinn var besti leikmaður nýliðins keppnistímabil og er á leið til AG í Kaupmannahöfn .
Snjallir leikmenn koma hins vegar í staðinn , m.a. Guðjón Valur sem fyrr segir og Alfreð hlakkar til að vinna með honum á ný .
Þeir voru saman hjá Gummersbach og hornamaðurinn lék líka undir stjórn Alfreðs með landsliðinu .
" Hann er frábær leikmaður sem ég vildi fá í staðinn fyrir Henrik Lundström og ég veit að hann á eftir að passa mjög vel inn í liðið .
" Alfreð hefur þjálfað marga heimskunna leikmenn .
Vill hann nefna einhverja sem standa upp úr ? " Ég hef verið svo heppinn að fá að vinna með mörgum frábærum leikmönnum , bæði hér í Kiel og í Magdeburg , og gæti nefnt marga .
Ég treysti mér ekki til að taka einhvern einn út úr en get fullyrt að bæði Ólafur Stefánsson og Guðjón Valur eru í hópi þeirra bestu .
Og ég verð að segja að það er skandall að Ólafur skuli aldrei hafa verið valinn leikmaður ársins í heiminum – algjör skandall .
Það byggist á einhverri skrýtinni pólitík .
" Talandi um Ólaf og fleiri íslensku leikmenn ; hverja telur Alfreð möguleika landsliðsins til að ná góðum árangri á Ólympíuleikunum í London í sumar ? " Það býr mikil reynsla í landsliðinu .
Þessir strákar hafa leikið lengi saman og þekkjast mjög vel .
Liðið á því fína möguleika á að standa sig vel .
" Alfreð reiknar með að sömu þjóðir og undanfarin ár berjist um verðlaun ; " Frakkar , Spánverjar , Króatar , Danir og Íslendingar eru með mjög góð lið , Serbar gætu blandað sér í baráttuna og jafnvel Svíar .
" Værum kannski enn á Spáni ...
Alfreð náði langt sem leikmaður .
" Árin í Essen voru frábær en sama má segja um tímann á Spáni ; það tímabil var mjög mikilvægt fyrir fjölskylduna .
Þegar við ákváðum að flytja heim lá þriggja ára samningur við Bidasoa á borðinu en við ákváðum samt að fara .
Ég veit eiginlega ekki hvort það var góð eða slæm ákvörðun , en hefðum við verið áfram á Spáni þá værum við þar líklega enn þann dag í dag .
" Hvað með þjálfarann Alfreð ; er hann einhvers " brot af því besta " úr fyrrverandi þjálfurum hans sjálfs ? " Það er erfitt að segja .
Ég hef verið heppinn að því leyti að hafa mjög góða þjálfara á sínum tíma ; fyrst Birgi Björnsson hjá KA , Jóhann Inga Gunnarsson , sem gaf mér tækifæri í 21-árs landsliðinu – örugglega eftir þrýsting frá Bigga Björns því það var ekki daglegt brauð að leikmaður utan af landi fengi tækifæri ! Ég nefni líka Petre Ivanescu hjá Tusem Essen , Bogdan Kowalczyk landsliðsþjálfara og Villareal , þjálfara Bidasoa á Spáni .
Þetta voru mismunandi karakterar og hver með sinn stíl en ég hef að einhverju leyti reynt að nýta mér það besta frá hverjum og einum .
En fyrst og fremst er ég bara ég sjálfur ! " Hann segist vera í sambandi við suma fyrrverandi þjálfara sína , ekki síst Jóhann Inga , og kveðst hitta Bogdan annað slagið þegar hann á leið til Póllands .
" Hann kom á einn leik okkar í Meistaradeildinni í vetur og var bara hress , karlinn .
" En skyldi Alfreð finnast hann enn betri í núverandi starfi en sem leikmaður ? " Það er erfitt að segja en ég hugsa það þó .
Ég þótti nú ekki sérlega flinkur framan af handboltaferlinum en reyndi stöðugt að bæta mig , allt þar til ég hætti að spila og það sama á við mig sem þjálfara .
Ég vil alltaf bæta mig .
" Hann segir að reglulega sé eins og fólk fái nóg af frekjunni í sér , og hlær dátt .
" Ég held að sumir hafi hugsað þannig í KA á sínum tíma og framkvæmdastjóri Magdeburg leit á frekjuna í mér sem valdabaráttu ! " Þá er óhjákvæmilegt að spyrja : Er Alfreð Gíslason svona frekur ? " Nei , það finnst mér ekki en ef ég veit hvað þarf til , til þess að ná árangri , þá vil ég fara þá leið .
Ef maður bakkar í þeim efnum og hlutirnir ganga ekki upp er þjálfarinn samt sá maður sem ber ábyrgðina .
" Alfreð er samningsbundinn Kiel til ársins 2014 , þegar hann verður 55 ára .
" Það er ómögulegt að segja , " svarar hann , þegar spurt er hve lengi hann sjái fyrir sér að vera í þessu krefjandi starfi .
" Ég hef reyndar alltaf sagt að ég ætli að vera til sextugs að þjálfa félagslið .
Miðað við það á ég eftir átta ár en við sjáum til .
Kiel er stórkostlegt félag og ekki hægt að hugsa sér betri vinnuveitanda í þessum bransa .
" Alfreð hefur líka talað um að eftir að hann hættir sem félagsþjálfari geti hann vel hugsað sér að verða landsliðsþjálfari í einhverju góðu vínræktarlandi og er enn á því .
Svarar þó neitandi þegar Frakkland og Spánn eru nefnd .
" Það er allt í kaldakoli á Spáni eins og er , ég hef átt möguleika á að fara þangað , Barcelona hefur nokkrum sinnum viljað fá mig til að þjálfa , en ég held að ekkert verði úr því héðan af , " segir Alfreð .
Eftir stutta umhugsun segir hann svo : " Kannski Nýja-Sjáland verði komið með gott lið þegar ég hætti hér , eða þá Ástralía .
Eða Argentína , " segir hann og mátar uppáhaldsvíntegundirnar í huganum ...
