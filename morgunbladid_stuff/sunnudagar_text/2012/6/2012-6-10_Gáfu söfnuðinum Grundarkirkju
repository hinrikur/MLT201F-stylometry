Grundarkirkja í Eyjafirði er komin í eigu sóknarinnar en fjölskylda Magnúsar Sigurðssonar stórbónda á bænum hefur átt guðshúsið allar götur síðan Magnús lét reisa það árið 1905 .
Hjónin Aðalsteina Magnúsdóttir og Gísli Björnsson færðu sókninni kirkjuna að gjöf á dögunum og ríkir mikil ánægja með það í Eyjafjarðarsveit eins og nærri má geta .
Aðalsteina er dóttir Magnúsar Sigurðssonar og Margrétar Sigurðardóttir , fædd 1925 á Grund og bjó þar nær alla tíð , þar til fyrir sjö árum .
Hún er nú búsett á Akureyri .
" Þetta er mjög rausnarlega gert ; mikill höfðingsskapur , " segir Hjörtur Haraldsson , bóndi í Víðigerði og formaður sóknarnefndar Grundarkirkju , í samtali við Sunnudagsmoggann .
" Söfnuðurinn er mjög þakklátur þeim hjónum .
Hann er engan veginn í stakk búinn til að kaupa svona hús , en mér finnst gott að söfnuður eigi kirkjur eins og þessa .
" Hjörtur segir þessa 107 ára gömlu timburkirkju mikla völundarsmíð .
" Hún var listilega gerð , Magnús vann mikið við smíðina sjálfur og var líka með nokkra smiði með sér ; þetta var allt handunnið .
" Aðalsteina hefur til þessa séð um kirkjuna en sóknin tekur nú við viðhaldi , hreingerningu og slíku .
" Það er mikið um athafnir í kirkjunni , giftingar og skírnir og það kemur af sjálfu sér að við sem þiggjendur yfirtökum reksturinn sem Aðalsteina sá um .
" Fyrri eigendur fengu hluta af sóknargjöldunum til að standa straum af kostnaði .
Grundarsókn er sú stærsta í Eyjafjarðarsveit , enda þéttbýliskjarnarnir Hrafnagil og Kristnes á svæðinu .
Um 250 gjaldendur eru í sókninni .
Hannes Örn Blandon , sóknarprestur í Eyjafjarðarsveit , er himinlifandi vegna gjafarinnar eins og fleiri í sókninni .
" Þetta er afar höfðingleg og yndisleg gjöf .
Ég er fullur þakklætis fyrir þau ár sem ég hef fengið að starfa í þessari ágætu kirkju og með þessari góðu konu , Aðalsteinu , og hennar fólki , " sagði Hannes Örn við Sunnudagsmoggann .
Langt er síðan sú hugmynd kviknaði að sóknin eignaðist Grundarkirkju , eina stærstu og glæsilegustu sveitakirkju landsins , en það kom fólki skemmtilega á óvart þegar hún var færð sókninni að gjöf .
" Það er eiginlega verst að ekki megi hafa neitt húllumhæ í kringum þetta ; sókninni var einfaldlega afhent kirkjan með öllum gögnum hennar og gæðum , " sagði einn íbúi sóknarinnar .
Skóli í minningu barnanna Hjónin Magnús Sigurðsson og Guðrún Þórey Jónsdóttir stóðu fyrir skólahaldi á stórbýli sínu í 19 ára , fyrst 1889 , og báru af því allan kostnað .
Haustið 1906 var á bænum settur vísir að lýðháskóla að frumkvæði Magnúsar , að því er fram kemur í bókinni Dagar Magnúsar á Grund .
Við skólasetningu 1907 sagði hann m.a. nokkur orð , sem urðu þeim 15 nemendum sem á hlýddu eftirminnileg , skv. bókinni : " Með þessari skólastofnun erum við hjónin að minnast barnanna okkar litlu , sem við misstum á unga aldri og óskuðum og vonuðum að okkur mætti auðnast að koma til þroska .
En það átti ekki fyrir okkur að liggja .
Ég sá þau fyrir mér og mig langaði til að sjá þau alast upp til mennta og menningar , " sagði hann .
Þau Guðrún Þórey Jónsdóttir eignuðust átta börn , en fimm dóu ung úr berklum .
" Ég óska þess heitast , að skólavist ykkar hér megi verða til að auka manngildi ykkar og þroska og til að beina ykkur inn á góðar brautir , " sagði Magnús á Grund sem sjálfur hafði notið takmarkaðrar skólagöngu í bóklegu námi en var hins vegar vel sjálfmenntaður maður .
Guðrún Þórey lést árið 1918 en Magnús 1925 , fáeinum mánuðum eftir að Aðalsteina dóttir hans fæddist .
Snýr öðruvísi en aðrar kirkjur Magnús á Grund rauf forna hefð þegar hann ákvað að láta kirkjuna snúa í norður-suður í stað austur-vestur .
Grundarkirkja á það því sammerkt með kirkjum huldufólks að snúa í norður og suður ; altarið er í norðurenda en dyr snúa til suðurs , undan ríkjandi vindátt í Eyjafirði og hefur stundum verið bent á að í því felist augljós skynsemi .
Kirkjan var vígð af prófasti 12. nóvember 1905 , daginn eftir að Akureyringar höfðu haldið upp á sjötugsafmæli þjóðskáldsins séra Matthíasar Jochumssonar , sem einnig var við vígsluna og flutti þar nokkur orð .
