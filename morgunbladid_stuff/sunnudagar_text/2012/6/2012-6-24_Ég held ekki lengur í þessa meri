Bréfritari átti þess eitt sinn kost að hlýða á Mario Monti , nú forsætisráðherra Ítalíu , flytja fróðleiksræðu á ársfundi BIS – banka seðlabankanna – eins og þessi greiðslumiðlunarbanki er stundum kallaður í daglegu tali .
Var Monti eini ræðumaðurinn og er það til marks um það álit sem hann naut í þessum ranni .
Monti er ítalskur hagfræðiprófessor af hægri kanti stjórnmálanna , áður handgenginn Berlusconi , harðsnúinn kommissar samkeppnismála hjá ESB og var sendur af því til að vera forsætisráðherra á Ítalíu í tæknikratastjórn sem sjá mundi um niðurskurðarkröfur ESB og AGS , sem stjórnmálaforingjar landsins veigruðu sér við að standa að til fulls .
Í ræðustól kom hinn fyrrum harðsnúni samkeppniskommissar ekki síður fyrir sem siðfáguð silkitunga háskólasamfélagsins og flutti sem slíkur prýðilegt erindi .
Fyrst Brusselvaldið taldi nauðsynlegt að grípa fram fyrir hendur réttkjörinna stjórnvalda í evruríkinu Ítalíu eins og það gerði einnig í Grikklandi , gat það vissulega verið óheppnara í mannavali en þetta .
Mario Monti á endastöð ? En nú virðist Mario Monti kominn á endastöð í sinni sendiför .
Hann segir að næsti neyðarfundur leiðtoga ESB um evruna ( neyðarfundur nr. 21 eða þar um bil ) sé seinasta tækifærið til að bjarga myntinni .
Leiðtogar evrunnar hafi sem sagt aðeins eina viku til að bjarga elskunni sinni .
Þetta er að vísu ekki eini lokafresturinn sem myntbjörgunin hefur fengið .
Soros billjónamæringur gaf þriggja mánuða frest fyrir rúmum mánuði og Joschka Fischer , fyrrverandi utanríkisráðherra Þýskalands , mun skemmri frest og má segja að nú falli frestur hans og Montis nánast saman .
Allir þrír og sumir hinna , sem gefið hafa sambærilega lokafresti , virðast telja að það sé jafn brýnt að bjarga hinni 11 ára gömlu mynt og aðrir að bjarga 2000 ára kristindómi , sem mjög er nú sótt að , þótt honum hafi sem betur fer ekki enn þá verið gefinn lokafrestur í vikum eða mánuðum .
Rómarfundur Og um þessa helgi er blásið til undirbúningsfundar í Róm , höfuðborg Ítalíu , Rómaveldis , páfans og Evrópusáttmálans .
Og það segir heilmikla sögu um að vandinn þyki stór að nú fá forsætisráðherrar Ítalíu og Spánar að vera með í undirbúingsskrafi með kanslara Þýskalands og forseta Frakklands í aðdraganda leiðtogafundar .
Venjan hefur verið sú að kanslarinn og forsetinn hafa hist í hótelherbergi kvöldið fyrir leiðtogafund og ákveðið þar niðurstöðu hans í smáatriðum .
Þetta hefur verið mikið hagræði og undirstrikað hve smáríki ESB hafa mikil áhrif innan þess , eins og hinir hlutlausu Evrópufræðingar Samfylkingarinnar á Íslandi hafa verið óþreytandi að benda á .
Mariano Rajoy , forsætisráðherra Spánar , fær þarna gott tækifæri til að lýsa vanda síns lands og hvernig þar má nánast ekkert út af bera svo þetta sé allt búið spil .
Það eitt hefði hingað til dugað sem álitlegt ef ekki óyfirstíganlegt umræðuefni .
En nú bætist við að Mario Monti hefur einnig sína sögu að segja .
Hann er kominn að þolmörkum .
Hann getur ekki mikið lengur haldið utan um erindið sem hann var sendur til að vinna .
Í Róm er nú opinskátt rætt um það í hópum áhrifamanna að evran sé þegar " dauð " .
Berlusconi bærir á sér Silvio Berlusconi vék vissulega úr sæti forsætisráðherra fyrir Monti , en hann fór ekki langt .
Hann vildi af klókindum sýna að vandamál efnahagslífsins snerust ekki um það , hvort hann sjálfur væri aðallega kvennabósi og bunga-bunga-karl .
Hann lét því sæti sitt eftir fyrir það efnahagsgúrú , sem hvað mest var litið upp til innan og utan Ítalíu og þó ekki síst þar sem mestu skipti í Berlín og Brussel .
Og Berlusconi skipaði flokksbræðrum sínum og systrum á þingi að greiða atkvæði með öllu því sem Mario Monti myndi leggja til .
Löngum var sagt að hinn hálfáttræði Berlusconi hefði horft á nakinn kvennablóma oftar og meir en hollt væri , jafnvel helmingi yngri mönnum .
En nú sér Monti , eftirmaður hans , ekkert nema sannleikann nakinn , þegar hann rýnir í hagtölur ríkisins .
Og honum verður mikið um , roðnar og riðar til falls .
Þess vegna er Berlusconi aftur kominn á kreik .
Hann er enn þá formaður stærsta flokks Ítalíu og horfir sem slíkur órólegur á þá pólitísku rassskellingu sem stærstu stjórnmálaflokkar Grikklands , Spánar og Írlands og forseti Frakklands hafa fengið að undanförnu , þegar þeir hafa ekki lengur getað flúið sína kjósendur .
Eldfim ráðstefna Berlusconi hefur boðað til ráðstefnu um miðjan næsta mánuð og efni hennar hefði einhvern tíma þótt eldfimt í meira lagi .
Þar á að fjalla um þá spurningu hvort Ítalía eigi að taka upp líruna á nýjan leik .
" Það er ekki ( lengur ) guðlasti líkast að ræða um það , hvort yfirgefa eigi evruna , " sagði Silvio Berlusconi þegar hann tilkynnti fyrirhugaða ráðstefnu .
Og hvað er það þá sem líklegast er að Monti tækniforsætisráðherra muni leggja til við félagana þrjá í forystusveit evrunnar á fundi þeirra ? Spurningin er að vísu ekki nákvæm , því að tillagan sú , sem víst er að verður hin eina sem Monti hefur fram að færa , mun eingöngu beinast að Berlínarkanslara .
Hún mun sennilega hljóma svona : " Ætlar þú , frú Merkel , að lýsa því yfir á neyðarfundinum næsta , að Þýskaland muni greiða eða ábyrgjast allar skuldir okkar hinna , sem út af standa ? " Eins og fyrr sagði þá er Mario Monti siðfáguð silkitunga , svo það má vera að meiri bómull verði höfð utan um efni málsins en þetta .
En innihaldið verður í þessum dúr .
Og ef Mario Monti forsætisráðherra meinti eitthvað með sínum orðum um " viku frest til að bjarga evrunni " mun hann bæta þeirri hótun við sína spurningu að fáist ekki jákvætt svar við henni sé ekki eftir neinu að bíða .
Hann muni ekki lengur halda í þá meri sem honum var fengin til taumhalds á dögunum .
Það sé enda ekki til neins , því ekkert verði lengur við þá meri ráðið .
Hverju svarar frú Merkel ? Og hvaða svar á frú Merkel ? Henni dylst ekki að illt er í efni , efnafræðingnum sjálfum .
En hún er ekki sjálf liprari í taumi en aðrir .
Og henni er ekki skemmt .
Enda fer því fjarri að landar hennar og kjósendur vilji láta þrengja að sér , vegna vandræða annarra , umfram það sem þegar hefur verið gert .
Kanslarinn fékk ekki einu sinni að ljúka í tæka tíð lagasetningu sinni um síðasta björgunarpakka , ESM-sjóðinn og ríkisfjármálasamninginn .
Stjórnlagadómstóll landsins óskaði eftir því að forsetinn frestaði staðfestingu sinni á lögum um pakkann þar til dómurunum hefði gefist færi á að fara í gegnum málið .
Og forsetinn varð við beiðninni .
Það var mikið áfall fyrir kanslarann , að sögn fréttaskýrenda , enda hefur hingað til verið litið á undirskrift forseta á lögum sem hreint formsatriði í Þýskalandi .
Þótt stjórnlagadómstóllinn þýski hafi heldur harðnað í sinni afstöðu til valdaframsals upp á síðkastið er ekki líklegt að hann muni setja fótinn fyrir kanslarann og þingmeirihlutann að þessu sinni , fremur en fyrri daginn .
En þessi afskipti dómstólsins og forsetans verða þó örugglega til þess að kanslarinn gætir sín enn frekar en ella gagnvart kröfum um að Þýskaland gangi í lokaábyrgð á öllum þeim ógöngum sem svo margar evruþjóðir hafa komist í eftir að þær gerðust aðilar að sameiginlegu myntinni .
En sjálfsagt er ekki útilokað að Merkel kanslari bendi Mario Monti einfaldlega á að nýlega hafi framsækinn forsætis- og jafnréttisráðherra uppi á Íslandi , Jóhanna Sigurðardóttir , lýst því yfir að þessi evruvandræði , sem hún hefði heyrt orðróm um fyrir skömmu , væru í rauninni góð tíðindi fyrir evruna og ekki síst fyrir aðild og aðlögun Íslands að myntinni og ESB .
Þess vegna kynni hann og hinir beiningamennirnir að gera réttast í að anda bara rólega .
Skipist mál þannig á fundinum er ekki ólíklegt að Mario Monti forsætisráðherra sortni fyrir augum og hann ímyndi sér að ólíklegasta fólk á samlagssvæði ESB sé fallið fyrir launhelgum bunga-bunga Berlusconis eða einhverju þaðan af verra .
