Kynþáttahatur er enn og aftur í brennidepli , eftir umfjöllun í breska fréttaþættinum Panorama á BBC í vikunni .
Þar voru sýnd ný dæmi um ótrúlega framkomu áhorfenda á knattspyrnuvöllum í Úkraínu og því haldið fram að hægri öfgamenn haldi íþróttinni þar í landi nánast í heljargreipum .
Sláandi var að horfa á þáttinn ; lýst var ömurlegri framkomu hvítra heimamanna gegn fólki af öðrum kynþáttum í máli og myndum ; hrikalegasta dæmið líklega þegar nokkrar bullur tóku sig til og réðust að ungum , asískum áhorfendum með barsmíðum og spörkum af engri annarri ástæðu en húðlitarins .
Þetta fólk sat í stúkunni á meðal stuðningsmanna heimaliðsins , sem dólgarnir studdu líka , vel að merkja .
Og viðbrögð öryggisvarða voru einkennilega lítil .
Yfirvöld í Úkraínu og Póllandi , þar sem ástandið er heldur ekki gott , hafa gert lítið úr fréttamanni breska ríkissjónvarpsins og sagt hann gefa ranga mynd af gangi mála .
Sá málflutningur kemur auðvitað ekki á óvart því úrslitakeppni Evrópumótsins hefst eftir fáeina daga í löndunum tveimur og ferðamannastraumur á mótið skiptir þjóðirnar miklu máli .
Málsmetandi menn í Bretlandi hafa einmitt beinlínis varað alþýðuna þar í landi við að fara á EM , heldur sitja heima og fylgjast með leikjum enska liðsins í sjónvarpinu .
Hinum þeldökka Sol Campbell , fyrrverandi fyrirliða Englands , var ekki skemmt þegar BBC sýndi honum upptökurnar sem síðar voru notaðar í Panorama-þáttinn .
Campbell sagði hegðunina auðvitað ósæmandi og hvatti fólk til þess að fara hvergi því annars ætti það hreinlega á hættu að koma heim í líkkistu .
Kynþáttaníð var mikið til umfjöllunar á Englandi í vetur , ekki síst vegna ásaka Patrice Evra hjá Manchester United í garð Luis Suarez hjá Liverpool og leikbann þess síðarnefnda í kjölfarið .
Hafi það verið stórmál er ekki gott að finna orð yfir atburðina sem BBC hefur nú sýnt heimsbyggðinni .
Hryggð er reyndar það fyrsta sem kemur upp í hugann .
Sorglegt er að mannskepnan skuli ekki vera orðin þroskaðri en þessi dæmi sanna , þegar komið er inn í 21. öldina .
En rétt er að benda á , enn einu sinni , að kynþáttafordómar eru ekki vandamál knattspyrnuhreyfingarinnar per se , þó einkennilega margir skíthælar virðist fara á völlinn .
Vandamálið er samfélagsins alls og ráðast verður að rót þess , hver sem hún er .
Vert er að velta því fyrir hvort allir rasistarnir séu raunverulegir áhugamenn um fótbolta eða nýti sér aðstæður til þess að stunda slagsmál og annað ofbeldi .
Gyðingahatur , nasistakveðjur og -köll eiga altjent ekki heima á knattspyrnuvöllum frekar en annars staðar .
