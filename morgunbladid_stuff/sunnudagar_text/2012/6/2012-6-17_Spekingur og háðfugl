Þórbergur Þórðarson er eitt af stærstu nöfnum íslenskrar bókmenntasögu .
Honum þótti takast flestum betur að færa hugsun sína í orð og skrifa blæbrigðaríkt mál .
Þess sést stað í frásögnum Þórbergs úr heimabyggð sinni í Suðursveit , til dæmis í bókinni Steinarnir tala .
Sálmurinn um blómið þykir sömuleiðis einstakt verk ; hvar höfundurinn lýsir veröldinni út frá sjónarhóli ungrar stúlku , Helgu Jónu Ásbjarnardóttur , Lillu Heggu .
Ævisaga sr. Árna Þórarinssonar þykir sömuleiðis sérstætt meistaraverk og vitnisburður um sérstæða sagnagleði prestsins sem í áratugi þjónaði í byggðum á sunnanverðu Snæfellsnesi .
Í bókinni gaf klerkur fyrrum sóknarbörnum sínum margvíslega palladóma og skóf ekki utan af hlutunum .
Hjá vondu fólki og Í sálarháska eru titlar tveggja af þeim sex bókum sem Þórbergur skrifaði um sr. Árna og vitna þeir titlar ágætlega um innihaldið .
Er þá aðeins fátt eitt nefnt af verkum Þórbergs en greinargott yfirlit um þau og allan ferilinn er að finna á vefsetrinu thorbergur.is Um menn sem marka skil er margt mergjað skrifað og dagblöðin eru góður vitnisburður um viðhorf samtímans .
Þannig sagði í Morgunblaðinu í frétt að Þórbergi látnum að hann hefði verið " með afbrigðum frumlegur stílisti og sérkennilegur húmoristi og hefur skopskyn hans átt drjúgan þátt í vinsældum hans .
Má fullyrða að áhrif hans á ritað mál á Íslandi hafi í senn verið óvenju mikil og heilladrjúg , " eins og komist var að orði .
Og bætt var við að Þórbergur hefði einnig haft óbilandi trú á framhald lífsins og sagði að það væri ódíalektískt að afgreiða eilífa lífið með þeim hætti , sem margir sósíalistar gerðu : að neita því án raka .
Já , Þórbergur var líka sósíalisti og " líklega hefur aldrei íslenskur maður sameinað í sér eins og hann hreinskilni barnsins og visku spekingsins , húmor háðfuglsins og eldmóð hugsjónamannsins , gamansemi græskuleysingjans og vandlætingu spámannsins , " sagði Einar Olgeirsson í minningargrein um Þórberg í tímariti sínu , Rétti .
Þar nefnir Einar að oft hafi verið að Þórbergi sótt vegna stjórnmálaviðhorfa hans og skrifa .
" Fulltrúa íslenskrar borgarastéttar sveið undan ákærum hans og hefndu sín með ofsóknum meðan þeir máttu , uns ágæti listar hans , ást alþýðu og aðdáun þjóðarinnar höfðu byggt þann varnarmúr um hann , sem ei varð rofinn .
Þegar Þórbergur getur ekki lengur borið hönd fyrir höfuð sér , varist og sótt með vopni sínu pennanum , mun þessi sama burgeisastétt smátt og smátt reyna að brjóta oddinn af boðskap hans , deyfa eggjar þeirra vopna , er hann smíðaði alþýðu .
Slík er hennar aðferð við þau skáld , sem rista auðvaldsskipulaginu rammast níð , meðan þau lifa .
" Sigurður Bogi Sævarsson sbs@mbl.is 