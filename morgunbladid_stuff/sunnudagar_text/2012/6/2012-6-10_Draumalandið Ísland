Í Vestmannaeyjum er eins og alkunna er talað um tímann " fyrir gos " og " eftir gos " .
En sú skilgreining dugar ekki öllum Vestmannaeyingum .
Heiða Björg Scheving talar um " fyrir Ruth og eftir Ruth " .
Hún viti ekki hvar hún eigi að byrja þegar hún segir frá stjúpmóður sinni , Ruth Barböru Zohlen , skrifar Heiða full hrifningar í tölvupósti .
" Hún er svo áhugaverð þessi þýska kona , sem hefur gert meira fyrir landið en flestir Íslendingar , " skrifar hún .
Með vínglas á eldfjallinu Hrifning Heiðu er auðskiljanleg .
Ruth er ein af þeim fágætu konum , sem eru svo fullar af lífi að tala má um aldursleysi .
Þessi fíngerða kona hefur sérstakt dálæti á að fara í gönguferðir í rokinu .
Hún elskar veturna vegna þess að þá ríkir myrkrið og snjóinn vegna þess að hann færir birtu .
Ruth elskar sumrin vegna fuglanna og út af því að á nóttunni getur hún farið með vínglas upp á eldfjallið og horft út á hafið þar til sólin að endingu hverfur ofan í það .
Ef ekki væri fyrir nokkrar , hárfínar hrukkur liti hún út fyrir að vera rétt rúmlega fertug , en staðreyndin er sú að Ruth er 64 ára gömul .
Þar af hefur hún búið í 30 ár í Heimaey .
Ruth átti sér draum og hann hét Ísland .
Hann kviknaði snemma í Stuttgart í Suður-Þýskalandi .
Hún lokar bláum augunum á meðan hún rifjar upp .
" Ég fékk bók í jólagjöf : Abenteuer aus Island ( Íslensk ævintýri ) .
" Þá var Ruth um tíu ára gömul , níunda í röðinni af 13 systkinum .
Á heimili stórfjölskyldunnar á milli engja og rústa seinni heimsstyrjaldar las hún um jökla , sem geymdu elfjöll , hesta með fimm gangtegundir og land sem spýtti upp heitu vatni .
Síðar fór hún að safna íslenskum frímerkjum " vegna þess að þau voru svo falleg " .
Lengi vel réð efnahagurinn þó ekki við ferð til Íslands .
Jafnvel þótt hún hefði fengið góða stöðu hjá fasteignasölu eftir skóla og fyrsti maðurinn hennar ynni hjá bílasölu , voru aldrei nægir peningar .
Eða það fannst Ruth .
Það var eins og að koma heim Ruth segist hafa verið hræðilega óörugg .
Hún gekk 25 ára í hjónaband .
Ein af fyrstu sjálfstæðu ákvörðunum hennar var þegar hún fór 1978 inn á ferðaskrifstofu til að kynna sér hversu dýrt væri í raun að ferðast til Íslands .
Ódýrasta ferðin með svefnpoka og svefnpokaplássi kostaði 2.500 mörk á mann .
Ruth bókaði engu að síður og það sumar flugu hjónin til Reykjavíkur .
" Það var eins og að koma heim , " segir Ruth .
Þau fóru ásamt hópi ferðamanna hringinn í kringum landið .
Ruth heillaðist af snævi þökktum fjöllunum , heitum hverunum , litunum , hafinu , loftinu – einfaldlega öllu .
Hún var aðeins tvær klukkustundir í Eyjum í þessari heimsókn .
" Ég kunni að meta staðinn , " segir Ruth .
" En hefði einhver sagt mér að síðar myndi ég setjast hér að ...
" hún hristir höfuðið og óhamda , svarta lokkana .
" Því hefði ég aldrei trúað .
" Þegar hún sneri aftur til Þýskalands losnaði hún ekki við Ísland úr huganum .
Og það varð björgunarhringurinn hennar .
Nokkrum vikum síðar fékk maðurinn hennar slæmar fréttir .
Hann var með krabbamein .
Ruth var nýorðin 33 ára , hann var 37 ára .
" Þetta var einfaldega alveg hræðilegt , " segir hún .
" Í mínum huga var þó alltaf ljóst : Færi allt á versta veg myndi ég fara aftur til Íslands .
" Allt fór á versta veg .
Ruth missti manninn sinn í mars 1981 .
Þegar hún segir frá sorgartímanum krossleggur hún hendur og byrjar að klóra án afláts í peysuna sína , sem er með svörtum og appelsínugulum röndum .
Þetta gerir hún hvað eftir annað í viðtalinu þegar minningarnar verða sárar .
Skömmu eftir að maðurinn hennar dó bókaði hún sömu hringferð og hún hafði farið með honum þremur árum áður .
Oft vakti hún bjartar nætur og gekk um .
Minningarnar sem vöknuðu voru ekki allar góðar .
Hjónabandið hafði ekki verið einfalt .
Maðurinn hennar drakk .
Mikið .
Ruth klórar í peysuna .
" Ég gat alltaf hætt .
Ekki hann .
" Yfirskilvitleg fegurð og ringulreið Hvað sem öllu líður var andlát hans áfall fyrir Ruth .
Eftir það var henni sama um allt , segir hún .
Nema eitt .
Þegar hún kom til baka til Þýskalands eftir seinni hringferðina um Ísland vildi hún snúa aftur sem fyrst .
Næst bókaði hún flug um jól .
Þá voru engir ferðamenn á Íslandi fyrir utan hana og hún deildi hóteli með dönsku handboltaliði .
Ásamt því fór hún að skoða Geysi og Gullfoss .
Ruth fannst fegurðin ofar skilningi sínum .
" Sólin , vatnið , ísinn – þetta var eins og í ævintýri .
" Annars ríkti ringulreið þessa viku , sem hún eyddi á börum og dansstöðum Reykjavíkur .
Meðan á dvölinni stóð kynntist hún sjómanni , Ara Þrastarsyni .
Bátinn sinn gerði hann út frá Vestmannaeyjum .
Í gámi til Íslands Eftir að Ruth kom aftur til Þýskalands fóru þau að skrifast á .
Sumarið eftir flaug Ruth að nýju til Íslands .
Um jólin heimsótti hann hana í Þýskalandi .
" Fjölskylda mín varaði mig við , " segir hún .
" Gættu þín , hann er líka alkóhólisti .
" En Ruth þótti vænt um hann .
" Hann var ótrúlega góður og ljúfur maður .
" Í maí 1983 benti félagi hans af sjónum þeim á lausa íbúð í Heimaey .
Ruth keypti íbúðina , sendi búslóðina í gámi og flutti loksins til draumalandsins .
13. janúar 1985 giftist hún Íslendingnum fyrirvaralaust á milli tveggja veiðitúra .
Þau borguðu prestinum með fiski .
Ruth hafði þó ekki höndlað hamingjuna .
Ekki aðeins að lítið væri af peningum .
Netaveiðimaðurinn var oft lengi til sjós og þegar hann kom í land var drukkið .
Aðrir Vestmannaeyingar bættust við og haldin voru villt partí .
Stundum var íbúðin í rúst á eftir .
Árið 1985 eignaðist Ruth soninn Þór og 1988 fæddist dóttirin Sólrún .
Börnin urðu lífsfylling Ruthar .
Þar til fyrsta barnið fæddist vann hún í frystihúsi Ísfélagsins í Heimaey , afhausaði fiska og flakaði .
" Það var ekki eins slæmt og það hljómar , " segir hún .
Einmanaleikinn var erfiðari viðureignar .
Hún átti nokkra vini í Heimaey , aðallega útlendinga , sem giftir voru Íslendingum .
Þegar upp var staðið var Ruth þó ein með sín vandamál .
Hent í djúpu laugina Atvinnutilboð létti tilveruna .
Páll Helgason spurði hana hvort hún vildi ekki vinna fyrir sig sem leiðsögumaður .
Hún þyrfti aðeins að þýða það sem rútubílstjórinn segði .
Ruth var hikandi en sló til .
Hún átti erfitt með að tala fyrir framan mannfjölda .
Hún brosir .
" Fyrstu ferðinni minni gleymi ég aldrei : 50 Þjóðverjar og rútubílstjórinn sagði ekki orð ! " Ruth var alveg á nálum og fór að segja ferðalöngunum frá því , sem hún hafði lesið sér til um Heimaey .
En eftir að hafa verið dembt út í djúpu laugina fór hún að njóta leiðsögumannsstarfsins .
Iðulega tók hún börnin sín með ef maðurinn hennar var ekki heima eða var í því .
" Þetta var góð tilbreyting , ég gat gleymt áhyggjum mínum um stund , " segir hún .
Þess utan fór hún að vinna við að hjálpa öldruðum og gerði það í áratug .
Það starf kunni hún einnig að meta .
" Gamla fólkið var mjög elskulegt , " segir Ruth .
Ruth skildi á endanum við Ara í janúar 1994 .
Hann kom klukkutíma of seint og drukkinn í viðtalið hjá prestinum út af skilnaðinum .
Presturinn skrifaði undir án þess að hika .
Ruth hafði fengið nóg af veröldinni .
" Ef yrt var á mig á götu brast ég í grát , " segir hún .
Hún ákvað að helga sig börnunum , en það fór á annan veg .
Við gerðum allt saman 28. febrúar 1994 varð Ruth sér úti um barnfóstru vegna þess að Hálft í hvoru var að spila á kránni í tilefni af afmæli Ása í Bæ auk þess sem stuttir leikþættir voru settir á svið honum til heiðurs .
Brátt tók hún eftir manni , sem sat einn við borð .
Hann var sá eini sem ekki drakk áfengi í salnum .
Ruth hafði oft séð honum bregða fyrir í Heimaey í háum leðurstígvélum , svörtum leðurjakka með baskahúfu .
Hún vissi þó ekki alveg hver hann var .
Í ljós kom að hann var leikstjóri leikþáttanna .
Og brátt var hann orðinn þriðji maðurinn hennar , Sigurgeir Scheving .
Siggi hafði einnig átt í vandræðum með áfengi , en tveimur mánuðum áður en hann kynntist Ruth hafði hann hætt að drekka .
" Og hann byrjaði aldrei aftur ! " segir Ruth stolt .
Sambandið var mjög farsælt .
" Við gerðum allt saman , " segir hún .
" Annað okkar fékk hugmynd og hitt var með á nótunum .
" Þau keyptu sér hús við Faxastíg við hliðina á áhugamannaleikhúsinu , sem Siggi stjórnaði .
Margt kvöldið var Ruth þar við hlið manns síns , skifaði niður fyrirmæli leikstjórans og fór síðan í gegnum þau með leikurunum .
Að auki ráku hjónin kvikmyndahús í sama húsi þar sem sýndar voru eldfjallamyndir og um tíma bíómyndir .
Geggjuðustu hugmyndirnar fékk Siggi á veturna .
Hann glímdi við þunglyndi á árstíma myrkursins .
Ný áform urðu til .
Ruth rifjar upp : " Hann stóð við gluggann og sagði : Eigum við ekki að kaupa húsið við hliðina ? " Orð skulu standa .
Nú hefur Ruth gistipláss fyrir 25 manns .
Annan vetur fékk Siggi þá hugmynd að kaupa rútu fyrir ferðamenn .
Fyrst var keypt smárúta og síðan 48 sæta rúta .
Einnig urðu þau sér úti um bát til að bjóða upp á sjóstangveiðar .
Það gekk þó ekki eins vel og vonir stóðu til .
Þegar hrunið kom og þau hættu að geta borgað af lánunum tók bankinn bátinn .
Áföll héldu aldrei aftur af Sigga og Ruth .
" Við lögðum mikla peninga í þetta , en málið snerist aldrei um þá .
Við vildum gera eitthvað gott .
Hjá mínum manni dugði aldrei neitt hálfkák , " fullyrðir hún .
Með haka og skóflu bjuggu þau til þrjá göngustíga í hrauninu því að þau voru á því að þá vantaði .
Ruth sýndi gestum æ oftar eyjuna sem hún elskar og bakaði brauð í eldfjallinu .
Þar kom að erlendar sjónvarpsstöðvar skutu upp kollinum til að fá hina óvenjulegu þýsku konu til að fylgja sér á ferðum sínum .
Einhvern tímann bættust svo fuglarnir við .
Hjónin byrjuðu á að veita soltnum ungum griðastað og hressa þá við í garðinum hjá sér .
Brátt fór fólk að koma með fugla til þeirra .
" 2010 vorum með með 70 máva með þrjár tær hjá okkur , " segir Ruth .
Örlögin grípa enn í taumana Í ágúst sama ár settu örlögin enn strik í reikninginn .
Siggi greindist með krabbamein .
" Ég hugsaði mér mér : Nei , ekki aftur , " segir Ruth og þrýstir vörunum saman .
Þau fengu tíðindin skömmu eftir að þau höfðu farið saman í sérstaka ferð .
Siggi var hrifinn af suðurhluta Evrópu , sem aldrei hafði heillað Ruth sérstaklega .
En hún skipulagði sem gjöf handa honum ferð til Tenerife .
" Þetta var frábært frí , " segir hún .
" Aðstæðurnar minntu mig reyndar á þegar ég bókaði ferðina til Íslands 1978 .
" Aftur þurfti hún að glíma við missi .
Siggi lést í október í fyrra , 77 ára að aldri .
Undanfarnir mánuðir hafa verið erfiðir fyrir Ruth .
Hún saknar manns síns mjög .
Hún neyddist meira að segja til að loka eldfjallabíóinu .
Bæjarfélagið framlengdi ekki leigusamninginn .
Nú ætlar hún að einbeita sér að ferðamönnum .
Auk þess afgreiðir hún á morgnana í bakaríi yfir vetrarmánuðina .
Við göngum niður í garðinn .
Ruth sýnir mér litlu lundapysjuna sem er hjá henni .
" Pési , Pési , " kallar hún .
Pysjan kemur strax út úr litla húsinu sínu og kjagar til Ruthar til að leyfa henni að strjúka sér .
Nú hefur annar lundi bæst við , fullvaxinn .
Börn fundu fuglinn særðan og hringdu í Ruth , sem ætlar að koma honum til heilsu .
Svartir lokkar Ruthar bylgjast í vindinum þegar hún réttir úr sér og horfir út fyrir lóðina á klettana á móti .
Fólk spurði hana hvort hún ætlaði að snúa aftur til Þýskalands eftir andlát Sigga .
Þegar hún kvað nei við , það hefði aldrei hvarflað að henni , svöruðu margir með orðunum : " Jæja , Guði sé lof ! " Hún segist finna fyrir miklum stuðningi og væntumþykju hjá öðrum Eyjamönnum .
Þess utan hafi hún aldrei verið mikið fyrir að gefast upp .
" Fegurðina er svo víða að finna , " segir Ruth : " Sérstaklega hér , í Vestmannaeyjum , á Íslandi .
" Ruth og Latibær Ruth er varla búin að koma sér fyrir í stofunni þegar síminn hringir .
Hundurinn kvartar hátt og snjallt þegar hún stekkur á fætur og hættir að gæla við hann .
" Vantar þig herbergi fyrir tvo ? Hvenær myndir þú vilja koma ? " Ruth hleypur með þráðlaust símtólið um íbúðina og svarar á ensku .
" Já , með svefnpokum ef þú vilt .
" Þegar hún kemur aftur brosir hún afsakandi .
" Það er alltaf nóg að gera , " segir hún og strýkur svartan lokk frá andlitinu .
" Hvar vorum við ? " " Þú hafðir keypt þér bók fyrir börnin þín ...
" " Einmitt , það var rétt fyrir jólin 1995 .
" Ruth vantaði bók fyrir börnin .
Bókabúðin var hinum megin við hornið hjá heimili hennar , sem þarf ekki að koma á óvart því að í Vestmannaeyjum er ekkert langt í burtu .
Bókin snerist um tvær persónur , sem setja allt á annan endann í bæ fullum af letihaugum .
Ruth kunni að meta söguna og sýndi manni sínum bókina .
Hann var nefnilega að leita að barnaleikriti til að setja upp í áhugamannaleikhúsinu , sem þau ráku saman .
Honum leist strax vel á og hringdi í höfundinn , Magnús Scheving .
Hann féllst á að eiginmaður Ruthar skrifaði leikrit upp úr bókinni .
Siggi settist niður við skriftir .
Tveimur mánuðum síðar voru barnabörnin hans farin að fara kollhnís á sviðinu í íþróttaálfsbúningi .
Leikgerðin að Latabæ var orðin til .
" Uppsetningin var sem sagt mín hugmynd , " segir Ruth og brosir stolt .
