Það hefur aldrei gerst áður í sögu þýskra atvinnuíþrótta , að félagslið hafi orðið landsmeistari án þess að tapa einu einasta stigi ; hvorki í knattspyrnu , körfubolta , hokkí né öðrum íþróttum .
Afrek THW Kiel er einstakt og ég get ekki ímyndað mér að það verði nokkurn tíma endurtekið , " segir Olaf Bruchmann , aðalritstjóri Handballwoche , í samtali við Sunnudagsmoggann .
Tímaritið er það eina sinnar tegundar í Evrópu ; vikublað sem fjallar eingöngu um handbolta .
" Enginn trúði því fyrirfram að lið gæti farið í gegnum heilan vetur í þýsku deildinni án þess að tapa stigi .
Þetta er sterkasta deild heims , mörg mjög öflug lið og það sem er í efsta sæti getur hæglega tapað fyrir liðum í neðri hluta deildarinnar – svo jöfn er keppnin , og Þjóðverjar eru einmitt stoltir af því .
Þess vegna er afrek THW Kiel undravert ; algjörlega stórkostlegt , " segir Bruchmann .
Hugsanlega besta liðið frá upphafi Er hægt að halda því fram að THW Kiel í vetur sé besta félagslið í sögu þýska handboltans ? " Það er auðvitað erfitt að fullyrða slíkt .
En félagið sigraði í Meistaradeildinni , varð þýskur bikarmeistari og Þýskalandsmeistari , án þess að tapa stigi þannig að því má vitaskuld halda fram .
Lið Magdeburg árið 2002 [ sem Alfreð þjálfaði einnig og Ólafur Stefánsson lék með ] var líka stórkostlegt lið og THW Kiel hefur verið gríðarlega öflugt í nokkur ár .
Einnig má nefna Gummersbach á áttunda og níunda áratugunum , með leikmenn eins og Hansi Schmidt , Heiner Brand og Joachim Deckarm innanborðs ; það var frábært lið .
Íþróttin hefur hins vegar breyst svo mikið í gegnum árin að erfitt er að bera saman lið frá mismunandi tímum og ómögulegt að bera saman leikmenn dagsins í dag og þá sem léku í gamla daga ; hraðinn er miklu meiri og leikmenn mun betur á sig komnir líkamlega .
Deildarkeppnin er orðin mikla meiri viðburður en áður var .
Ég verð þó að segja að lið sem fer í gegnum heilan vetur í þýsku deildinni án þess að tapa stigi hlýtur að teljast það besta .
Ég hef heyrt Alfreð sjálfan halda því fram að þetta sé besta lið sem hann hefur þjálfað .
" Gríðarlega einbeittir Alfreð var að sjálfsögðu valinn þjálfari ársins í Þýskalandi og Bruchmann efast ekki frekar en aðrir að Íslendingurinn ber þann titil með rentu .
" Mesti styrkleiki Alfreðs er hve hann getur brugðið sér í mörg hlutverk ; hann er auðvitað þjálfari en líka mjög góður vinur leikmanna og gegnir að auki hálfgerðu föðurhlutverki fyrir þá .
Hann var einn besti handboltamaður sem leikið hefur í Þýskalandi og þekkir vel þá hlið mála .
Alfreð veit þess vegna vel hvernig leikmenn hugsa og stundum er hann eins og einn af strákunum ; stundum er hann ljúfur sem lamb en harður í horn að taka þegar þess þarf með .
Þessi blanda er ótrúlega mikilvæg ; að einn maður skuli geta verið þjálfari , en líka eins og faðir og vinur leikmanna .
Hann er einstaklega agaður og agi leikmanna skiptir hann líka mjög miklu máli .
" Löngum hefur verið vitað að ekki er nóg að í liði sé hópur frábærra einstaklinga , það getur verið mikil kúnst að púsla þeim saman svo úr verði góð liðsheild .
Bruchmann þekkir þetta .
" Leikmenn Alfreðs eru gríðarlega einbeittir ; stjörnur eins og Filip Jicha , Marcus Alm , Thierry Omayer – hver þeirra sem er – eru alltaf með hugann við það sem þeir eiga að gera og kemur liðsheildinni vel .
Ég hef lengi fylgst með handbolta hér í Þýskalandi en aldrei upplifað annað eins .
Það er ekki síst til vitnis um hve frábært starf Alfreð hefur unnið , " segir Olaf Bruchmann .
Ritstjórinn nefnir í þessu samhengi leikmenn HSV frá Hamburg .
" Það fyrsta sem þeir gerðu eftir að þeir unnu þýska meistaratitilinn í fyrra var að fara í fjögurra daga partí til Mallorca ; áður en úrslitahelgi Meistaradeildarinnar fór fram .
Þeir einbeittu sér ekki að handboltanum .
" Lærisveinar Alfreðs endurtóku leikinn á dögunum , en ekki fyrr en eftir að sigur í Meistaradeildinni var í höfn .
Ritstjórinn segir Alfreð aldrei hafa tekið það í mál að liðið færi fyrr en þetta í slíka ferð .
Áður en keppnistímabilið hófst fór lið Kiel hins vegar í gríðarlega vel heppnaða vikulanga æfingaferð til frönsku eyjarinnar Réunion í Indlandshafi , að sögn Bruchmanns .
" Það er algengt að lið fari í slíkar undirbúningsferðir þar sem æft er af gríðarlegum krafti , oft mörgum sinnum á dag .
Kielarliðið æfði vissulega vel , en í þetta skipti tókst einstaklega vel til .
" Liðið " fæddist " á La Réunion Ein stjarnan í liði Kiel , franski landsliðsmaðurinn Daniel Narcisse , er fæddur á Réunion og talinn í hópi helstu gersema því hann hefur orðið ólympíumeistari , einn eyjarskeggja .
Narcisse kynnti félögum sínum dásemdir staðarins .
" Sumir leikmanna liðsins hafa sagt mér að í þessari ferð hafi þetta frábæra lið hreinlega fæðst , " segir ritstjórinn .
Samstaðan varð svo mikil ; liðið æfði á morgnana en slakaði líka vel á , var á ströndinni og skemmti sér saman með margvíslegum hætti , inn til dala sem upp til fjalla .
" Ég þekki Alfreð vel ; hann er mjög greindur og skynsamur .
Meðan á keppnistímabilinu stendur kemst nánast ekkert annað en handbolti að hjá honum , þótt hann eigi vissulega ýmis áhugamál fyrir utan íþróttirnar .
En hann hugsar mikið um starfið og er að mínu mati einn albesti þjálfari heims hvað varðar leikskipulag ; hann er svo agaður í undirbúningi að fyrir hvern einasta leik liggur hann yfir myndböndum af næsta andstæðingi í marga klukkutíma , " segir Bruchmann .
Eina gagnrýnin sem hefur í raun komið fram á lið Kiel er að það leiki ekki alltaf jafnvel og það getur best ! " Því má þó ekki gleyma að gæðin eru svo mikil að liðið er gjarnan mun skemur en eina mínútu í sókn ; leikmenn vinna svo vel hver fyrir annan að oft er einhver þeirra kominn í færi og búinn að skora eftir 15 sekúndna sókn .
Flensburg er líka með mjög gott lið , svo ég taki dæmi , en það verður engu að síður að hafa miklu meira fyrir hverju marki en Kiel .
Það tekur leikmenn Flensburg oft eina til eina og hálfa mínútu að koma sér í tækifæri til að skora gegn sterkri vörn .
Þá er vörnin og markvarslan hjá Kiel frábær og liðið beitir betri hraðaupphlaupum en nokkurt annað .
Gott dæmi um það er að Kiel gerði 40 mörk eða meira í rúmlega 10 leikjum í vetur ! " ann Hann var að ganga frá okkur fyrstu tvö árin " Ég er ekki viss um að aðrir hefðu getað gert það sem Alfreð tókst hér á sínum tíma .
Hann er uppfullur af hugmyndum , er mikill framkvæmdamaður og á gott með að fá fólk með sér , " sagði Erlingur Kristjánsson , fyrirliði KA , þegar félagið varð fyrst Íslandsmeistari í handbolta 1997 ( og raunar fyrirliði líka þegar fótboltalið félagsins varð Íslandsmeistari 1989 ! ) , þegar hann rifjar upp Alfreðs-árin á Akureyri .
" Ég sem þjálfari eða Atli Hilmarsson , sem gerði KA að Íslandsmeistara eins og Alfreð , hefðum aldrei náð að búa til þá múgæsingu og stemningu í bænum sem Alla tókst .
Hann er mjög drífandi , er tilbúinn að leggja mjög mikið á sig sjálfur og ætlast til mikils af öðrum ; hann er þannig karakter að hér var fullt af fólki til í að gera allt fyrir hann , " segir Erlingur .
En það tók tíma fyrir Alfreð að komast inn í íslenskan handboltaveruleika eftir mörg ár sem atvinnumaður erlendis , segir Erlingur .
" Ég var þjálfari KA 1989 til 1991 og Alli tók þá við .
Það gaf mjög fögur fyrirheit þegar hann kom heim úr atvinnumennsku , en það var verst að hann hafði gripið með sér æfingaprógrammið sem hann var vanur úti og við æfðum samkvæmt því ; hann var alveg að ganga frá okkur fyrstu tvö árin ! Við vorum í efstu deild áður en hann kom og höfðum verið duglegir að æfa .
Okkur gekk satt að segja ekki allt of vel fyrstu tvö árin eftir að hann kom en svo breyttist það ; Alli áttaði sig á því að ekki gekk að bæta við aukaæfingum eða húðskamma liðið ef okkur gekk ekki nógu vel .
Við vorum allir vinnandi menn úti í bæ og stundum var gáfulegra að gefa liðinu bara frí .
" Erlingur víkur að öðru : " Alfreð fékk toppleikmenn til liðs við okkar , sem ekki hafði verið gert áður .
Ég nefni Patrek [ Jóhannesson ] , Valdimar [ Grímsson ] , Stefán [ Kristjánsson ] og auðvitað Duranona .
Svo þegar markvarslan hafði ekki verið nógu góð fékk auðvitað þann sem varði alltaf mest á móti okkur , Sigmar Þröst [ Óskarsson ] .
Alfreð kom með þann hugsunarhátt að ef maður ætlar að vinna verður að beita öllum aðferðum sem hægt er til þess .
" 