You Are Not So Smart - David McRaney * * * ½ Maðurinn heldur að hann hafi vald yfir öllu sínu umhverfi og kunni skil á sjálfum sér , en í raun er hann á valdi sjálfblekkingarinnar og skoðanir hans og ákvarðanir ráðast af hlutum , sem hann hefur ekki hugmynd um .
Eins og David McRaney orðar það í bókinni You Are Not So Smart " starfar mikið af vélbúnaði hugans að baki luktum dyrum í ranghölum undirmeðvitundarinnar " .
Meðvitundin , skynsemin er hægfara og klunnaleg , en undirmeðvitundin eldsnögg .
Oft réttlætir síðan skynsemin gerðir okkar með eftirárökum , sem eru tilbúningur einn og koma hinni raunverulegu forsendu gerða okkar ekkert við .
Bókin skiptist í 48 stutta kafla þar sem McRaney tekur viðhorf á borð við að " fólk , sem verður undir í lífsins leik , hlýtur að hafa gert eitthvað til að verðskulda það " og bendir á að sannleikurinn sé sá að þeir sem " eigi góðrar gæfu að njóta hafi iðulega ekkert gert til að verðskulda hana og vont fólk komist oft upp með gerðir sínar án þess að gjalda fyrir " .
Þetta blasi við , en maðurinn hafi tilhneigingu til að líta svo á að í grunninn sé heimurinn réttlátur .
Þetta kallar hann rökvilluna um réttlátan heim .
Almennt er niðurstaðan sú að við vitum ekki hvers vegna okkur líkar hitt eða þetta og skiljum ekki hvers vegna okkur líður eins og okkur líður .
En það er svo sem ekki verra að vita að maður lifir í blekkingu um eigin ágæti , ályktunarhæfni og rökhyggju .
McRaney er skemmtilegur penni , en hefur þann leiða sið að ávarpa lesandann í annarri persónu líkt og hann sé ekki haldinn neinni af þeim bábiljum , sem hann afhjúpar .
Liars and Outliers - Bruce Schneier * * * * Traust er límið í samfélaginu .
Ef við getum ekki treyst náunganum seitlar tortryggni og andúð inn í öll mannleg samskipti og stendur þeim fyrir þrifum .
Við treystum strætóbílstjóranum til að keyra ekki beint út í sjó .
Við treystum þjóninum til að misnota ekki greiðslukortið okkar .
Almennt treystum við náunganum til að ganga ekki berserksgang upp úr þurru .
Bruce Schneier fjallar í bók sinni , Liars and Outliers , um hina samstarfsfúsu og liðhlaupana , sem hann kallar svo .
Liðhlauparnir eru þeir sem ekki lúta viðteknum venjum samfélagsins .
Þeir geta verið andófsmenn sem rísa upp gegn valdhöfunum í einræðisríki .
Þeir geta einnig verið hryðjuverkamenn .
Schneier skrifaði bókina með það í huga hvernig örfáir menn svindluðu á kerfinu sér í hag og kölluðu fjármálakreppu yfir heiminn .
Niðurstaða Schneiers er sú að eftir því sem heimurinn verður flóknari og tæknivæddari geti liðhlauparnir valdið meira tjóni .
Hryðjuverkamaður geti valdið mun meira tjóni nú en fyrir 20 árum og framfarir í tækni á næstu áratugum muni gera að verkum að hann geti valdið enn meiri usla .
Karl Blöndal kbl@mbl.is 