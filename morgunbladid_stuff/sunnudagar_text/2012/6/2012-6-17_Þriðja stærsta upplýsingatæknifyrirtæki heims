Fujitsu-tölvur hafa ekki sést hér á landi lengi , en Tæknival sáluga var með umboðið á sínum tíma .
Fujitsu á sér langa sögu , var stofnað á fyrri hluta síðustu aldar af japönskum raftækjaframleiðanda og Siemens .
Fyrirtækið varð snemma leiðandi í upplýsingatækni og framleiddi fyrstu tölvuna sem smíðuð var í Japan , fyrsta rafgasskjáinn og um tíma öflugustu stórtölvu heims .
Það hóf framleiðslu á tölvum fyrir almenning þegar það eignaðist breskt fyrirtæki sem keypt hafði tölvudeild Nokia , en Nokia hafði þá reynt fyrir sér með MikroMikko-tölvur með takmörkuðum árangri .
1999 runnu einkatölvudeildir Fujitsu og Siemens saman og úr varð Fujitsu Siemens Computers , sem margir muna eflaust eftir , en áratug síðar keypti Fujitsu Siemens út úr fyrirtækinu og frá 2009 hafa tölvurnar bara heitið Fujitsu .
Fujitsu er þriðja stærsta upplýsingatæknifyrirtæki heims , á eftir IBM og HP , en fimmti stærsti einkatölvuframleiðandinn .
Minna er meira Græjur Árni Matthíasson arnim@mbl.is Tölvur þurfa ekki að vera umfangsmiklar og reyndar fer best á því að þær séu sem minnstar , til að mynda á við Fujitsu Esprimo Q9000 , en Fujitsu snýr nú aftur á íslenskan tölvumarkað eftir langt hlé .
Eins og sjá má er Fujitsu Esprimo Q9000 lítil um sig , ekki nema 16,5 x 16,8 x 5,7 cm að stærð og rétt um hálft annað kíló að þyngd – fullkomin stærð fyrir borðtölvu að mínu viti og merkilega hljóðlát .
Vélin sem ég skoðaði er með 2,10 GHZ Intel i3-2310M örgjörva og 4 GB minni .
Hægt er að fá hana með i5 örgjörva og 4 GB minni , en ekki er nema ein minnisrauf .
Diskurinn var 250 GB , en i5 vélin er með 500 GB disk .
Eftir að hafa tekið i3-vélina til kosta mæli ég frekar með i5 , en fer vitanlega eftir því hvað á að gera við vélina .
Esprimo Q9000 i3 og i5 eru ekki nýjar af nálinni og í sumar koma öflugri gerðir , sem verða þó ekki stærri um sig .
Að því sögðu gagnast vélar sem þessi við flest , ekki síst i5-týpan .
Er ekki kominn tími til að minnka við sig ? Skjákortið er Intel 3000 , sem þýðir að eðlilega er ekki hægt að spila flókna leiki , en hún dugar vel í flestalla vinnslu , svínvirkar til að mynda fyrir alla heimilisnotkun og er prýðileg í einfaldri myndvinnslu .
Með fylgir DVD-brennari , en hægt að fá BlueRay ef vill , en frekar myndi ég kjósa minniskortalesara enda löngu hættur að nota geisladrif í tölvum .
