Árið 1989 stofnaði Orri Vigfússon NASF , Verndarsjóð villtra laxa .
Hann er formaður samtakanna sem hafa safnað miklum fjárhæðum til að kaupa upp veiðiheimildir fiskimanna sem veitt hafa laxinn í hafinu .
Orri er þekktur víða um heim fyrir þessa baráttu sína fyrir verndun laxins í Norður-Atlantshafi og hefur hlotið margs kyns viðurkenningar og verðlaun fyrir starf sitt .
Orri segist rekinn áfram af ástríðu .
" Ég er frá Siglufirði , fæddur í síldartunnu , og með árunum sá ég hvernig allri síldinni var eytt með ofveiði , " segir hann .
" Ég fékk áhuga á veiðiskap , bleikjuveiði og laxveiði og er ástríðufullur fluguveiðimaður .
Ég tók eftir því að með hverju ári veiddist minna og minna og svo varð hrun í laxastofninum .
Þá tókum við okkur saman nokkrir félagar árið 1989 og stofnuðum verndarsjóðinn sem hefur verið starfandi síðan .
Uppbygging samtakanna varð mjög hröð og við erum með starfsemi í fimmtán löndum .
Við vinnum að því að endurreisa laxastofninn .
Samtökin kaupa veiðiheimildir af fiskimönnum sem hafa stundað netaveiðar á laxi og þannig hefur tekist að koma í veg fyrir hrun á laxastofninum .
" Skilar það fiskimönnunum einhverju að selja veiðiheimildir sínar , missa þeir ekki bara vinnuna með því ? " Nei , við borgum þeim ákveðnar bætur og sköpum þeim aðrar veiðiheimildir .
Við höfum gert samning við 5.200 sjómenn og þeir eru allir ánægðir og það skiptir miklu máli .
Á Grænlandi hættu fiskimenn að veiða lax í net en sneru sér að grásleppu , snjókrabba og fleiri tegundum .
Þannig að það sem við erum að gera er bæði viðskiptalega og þjóðfélagslega hagkvæmt .
Allir græða .
Ég vil gera viðskiptasamninga af því að ég er bisnessmaður .
Ég vil ekki hitta menn á fundum í Brussel og ákveða með þeim stefnuna og senda svo fyrirmæli út um allan heim sem enginn fer eftir .
Ég vil að allar fiskveiðar verði háðar viðskiptasamningum því þá er hægt að gera kröfur á þá sem fara ekki eftir samningum .
Sjálfbærni er markmiðið .
Ég vinn með hópi af líffræðingum , fiskifræðingum og lögfræðingum sem eru sérfræðingar í hafréttarsáttmálum .
Okkur hefur tekist að gera viðskiptasamninga sem ná í kringum 85 prósent af öllum laxakvóta í Atlantshafinu , 15 prósent eru eftir en þar verður mjög erfitt að ná samningum , samt ætla ég að reyna það .
Ég er fyrst og fremst bisnessmaður og þetta er góður bisness .
Ég veit að því meiri varúð og því strangari reglur sem fylgja laxveiðum , því hærra verður fiskverð á markaði .
Fyrir nokkrum árum gerði Hagfræðistofnun Háskólans úttekt á efnahagslegu verðmæti þessarar greinar .
Hún skilar um 12 milljörðum fyrir sveitarfélögin og 1.200 störfum .
" Ástríða fyrir nautaati Þú segist vera ástríðufullur fluguveiðimaður , hvernig fer það saman við þá stefnu þína að vernda eigi laxinn .
" Þetta fer vel saman því ég hef talað fyrir þeirri stefnu í sportlaxveiðum að menn veiði og sleppi .
Það eru 2.600 ár sem renna í Atlantshafið og allflestar eru ósjálfbærar .
Þar er ekki nægilega mikill hrygningarstofn og hann er undir líffræðilegum öryggismörkum .
Ég er áhugamaður um sjálfbæra fiskistefnu í heiminum og því hef ég verið að boða stefnuna um að veiða og sleppa .
Sumir er ekki hrifnir af því og ég skil það vel .
Ég sagði við bændur sem voru á móti því að veiða og sleppa : Þið fáið 2.000 dollara fyrir hvern lax sem er veiddur , af hverju ekki að veiða hann nokkrum sinnum og fá kannski 6.000 dollara og skilja hann samt eftir , rétt eins og peninga á bankabók sem safna vöxtum .
" Þú hlýtur stundum að veiða lax og fara með hann heim og borða hann .
" Það er mjög sjaldan .
" Hver er þá ánægjan við að veiða ef maður fer ekki heim með laxinn sinn ? " Ánægjan felst í umhverfinu , stemningunni , ritúalinu í kringum veiðarnar og félagsskapnum sem er yfirleitt mjög góður .
" Það hlýtur að vera mikið að gera í formannsembætti hjá Verndarsjóðnum .
" Þetta er sjálfboðavinna sem fjöldi einstaklinga kemur að .
Ég er að vinna út um allan heim .
Síminn byrjar að hringja klukkan fimm á morgnana og hringir fram á kvöld .
Það er alltaf eitthvað að gerast .
Í Frakklandi gerði ég nýlega úttekt á ám í Normandy .
Í Suður-Englandi er ég í forsvari fyrir South West Rivers Association sem heldur ýmsar uppkomur , kvöldverði og skemmtanir sem fólk kemur á og skrifar svo vonandi feita tékka til að styrkja verndarsjóðinn .
Margt ríkt fólk sem hefur aðgang að sjóðum leggur sitt af mörkum í þessa umhverfisvernd .
Nýlega fólu svo yfirvöld í Maine fylki í Bandaríkjunum okkur að hafa umsjón með laxá sem ég á að endurreisa og ég hef sérstaka tækni til þess og framkvæmdir eru hafnar .
Það er alltaf eitthvað að gerast í þessu starfi og ég þreytist aldrei .
" Þú þreytist sennilega ekki vegna þess að þú ert að vinna af ástríðu .
" Mín mikla ástríða er laxveiði , ásamt óperum .
Ég fékk áhuga á óperum á námsárum mínum í Bretlandi og sótti þar óperusýningar og var svo í stjórn Íslensku óperunnar í tíu ár .
Klassískar óperur eru mitt eftirlæti , Mozart og Verdi , en ég er heldur lítill Wagner maður .
Kannski hef ég gaman af óperum vegna þess að ég get ekki sungið .
Ég þori varla að nefna þriðju ástríðuna sem er nautaat .
Ég get ekki hugsað mér að drepa lítinn fisk en mér finnst allt í lagi að ganga frá einu nauti .
Áhugann á nautaati má rekja til námsára minna í Bretlandi í London School of Economics en þá leigði ég með breskum manni sem var sérfræðingur Breta í nautaati .
Í tengslum við þennan áhuga las ég bækur Hemingway þar sem nautaat kemur við sögu og hef farið á nautaat á Spáni .
Í nautaati er verið að sýna yfirburði mannsins yfir skepnum jarðarinnar og engin skepna á landi er jafn sterk og nautið .
Á Spáni er gerð krafa um að í nautaati sé staðið að málum á listrænan hátt , annars er nautabaninn púaður niður .
Almenningur á Spáni veit hvað má gera og hvað má ekki gera .
En það mun koma að því að nautaat verður bannað vegna þess að þetta er íþrótt sem ofbýður mörgum .
Í mínum huga er nautaat listgrein og í slíkri listgrein verður að gera hlutina á vissan hátt .
Það sama á um laxinn og laxveiðar .
Ég er ráðgjafi hjá stjórnvöldum í Frakklandi varðandi stjórnun fiskveiða .
Þeir spurðu mig .
Hvar eigum við að setja laxinn ? Á hann að vera í landbúnaðarráðuneytinu , sjávarútvegsráðuneytinu eða umhverfisráðuneytinu ? Ég sagði : Ekkert af þessu , hann á að vera í menntamálaráðuneytinu .
Málið snýst ekki um að drepa sem mest af laxi og fylla frystikistur .
Þetta er listgrein þar sem þarf að gera hluti á réttan hátt .
" Grænn kapítalisti Þú hittir frægt fólk víða um heim og býður því til landsins í laxveiðar .
Hvernig fólk er þetta ? " Þetta er fólk sem hefur mikla ástríðu fyrir veiðiskap og margt af því veiðir allt árið víða um heim og í júlí og ágúst er það mest á Íslandi .
Þetta fólk kemur ekki hingað til að gista á lúxushótelum , heldur til að njóta náttúrunnar .
Það hrífst af ósnortinni náttúru , vill veiða sem mest og vera með laxveiðifólki .
" Karl Bretaprins hefur sýnt starfi þínu áhuga og þú hefur kynnst honum .
Hvernig maður er hann ? " Hann er afskaplega vandaður maður , vel upplýstur og hefur ákaflega skilmerkilegar og uppbyggilegar skoðanir í umhverfismálum .
Alveg hreint fínasti maður .
" Hefurðu auðgast í starfi þínu kringum laxveiðar ? " Ég efnast þegar árnar mínar gera það gott .
Ég rek stangveiði í fjórum ám , Laxá í Aðaldal , Selá og Hofsá í Vopnafirði og svo litla á í Skagafirði sem heitir Fljótaá .
Veiðileyfi í Selá eru hvergi auglýst , þangað koma einungis valdir boðsgestir .
Selá er áin mín og þar á veiðiklúbburinn minn líka jarðir .
Þegar menn fjárfesta í hlutabréfum gera þeir arðsemiskröfu , ef menn kaupa fasteign gera þeir minni arðsemiskröfu og ef maður kaupir jörð með laxveiðiá þá gerir maður sáralitla arðsemiskröfu .
Það nægir manni að eiga jörðina .
" Þú segist vera bisnessmaður en hvar stendurðu í pólitík ? " Ég hef verið sjálfstæðismaður í fjörutíu ár og fékk verðlaun í Bandaríkjunum fyrir að vera grænn kapítalisti .
Í viðskiptasamningum er ég mjög harður á svokölluðum einkaeignaréttindum .
Allt í sambandi við laxveiðar á Íslandi er eign lögbýlanna sem eiga aðild að ánni og þennan rétt vil ég vernda .
Þetta er mín hugsjón .
" Fer það saman að vera kapítalisti og umhverfissinni ? " Við sjálfstæðismenn höfum aldrei komið okkur upp almennilegri umhverfisstefnu sem er slæmt .
Ekki er langt síðan ég sendi formanninum okkar , Bjarna Benediktssyni , bréf og stakk upp á því að við myndum móta okkur stefnu í þessum efnum .
Ég er að vinna út um allan heim , með repúblíkönum í Bandaríkjunum og íhaldsmönnum í Bretlandi og hörðum íhaldsmönnum annars staðar .
Alls staðar eru íhaldsmenn að þróa mjög fína umhverfisstefnu , annars myndu þeir ekki ná árangri í stjórnmálum .
Umhverfisstefna mun ráða ferðinni í stjórnmálum næstu áratugina .
Að þessu verða íslenskir stjórnmálamenn að huga .
" Þú hefur hlotið verðlaun og viðurkenningar og það hefur verið hlaðið á þig lofi vegna baráttu þinnar fyrir verndun laxins í Atlantshafi .
Þú hlaust til dæmis hin virtu Goldman umhverfisverðlaun í Bandaríkjunum árið 2007 fyrir framúrskarandi árangur við að vernda umhverfið .
Hvaða máli skipta slík verðlaun ? " Verðlaun og viðurkenningar vekja athygli á málstaðnum .
Ég á ekki heiðurinn einn , því alls kyns sérfræðingar vinna með mér .
Stórblöð , eins og Economist , og veiðiblöð sýna þessum málstað mikinn áhuga og skrifa reglulega um starfið .
Nýlega var svo Financial Times með forsíðufrétt um þetta starf og var með grein inni í blaðinu og annar af tveimur leiðurum í blaðinu fjallaði einnig um málið .
Allar slíkar fréttir gleðja mig .
" Þegar þú varst að byrja dreymdi þig þá um að þú myndir ná svona miklum árangri í þessu baráttumáli þínu ? " Ég hélt að það myndi taka mig þrjú ár að ná verulegum árangri .
Nú hefur þetta starf mitt tekið 23 ár og verkinu er ekki enn lokið .
Þetta er óskaplega gaman og allt líf mitt snýst í kringum laxinn .
" Og mun gera ? " Það breytist ekki úr þessu .
" 