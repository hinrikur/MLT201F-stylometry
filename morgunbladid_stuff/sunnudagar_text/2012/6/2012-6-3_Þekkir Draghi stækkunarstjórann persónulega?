Evran er ósjálfbær mynt .
" Sagði hver ? Mario Draghi , bankastjóri Seðlabanka evrunnar ( sem opinberlega er þó , af óþarflegu oflæti , kallaður Seðlabanki Evrópu ) .
Slík yfirlýsing , úr þessari átt , er meiriháttar tíðindi .
Ekki síst þegar hugsað er til þeirrar afneitunar sem verið hefur helsta einkenni uppljómaðra aðdáenda evrunnar furðu lengi .
En þrátt fyrir hin miklu efnahagslegu tíðindi , sem fólust í játningu Draghis bankastjóra úr ræðustól Evrópuþingsins , náðu þau ekki að yfirskyggja annað í vikunni .
Hin efnahagslega spánskaveiki sem nú hefur slegið niður hefur enn meiri þýðingu , en hún er einmitt meginástæðan fyrir hinni óvenjulegu játningu .
Draghi bankastjóra hefur verið hrósað fyrir hugrekki .
Skömmu eftir að hann kom til sinna nýju starfa náði hann að þrengja í gegn ákvörðun um að Seðlabanki evrunnar myndi í tveimur áföngum lána bönkum svæðisins billjón evrur , nærri því ókeypis til þriggja ára , svo þeir gætu keypt ríkisskuldabréf völtustu ríkissjóða þess fyrir drjúgan hluta lánanna , með margföldum vaxtamun .
Með því mátti slá tvær flugur í einu höggi .
Gera óábyrga áhættufíkla í röðum banka í Evrópu ríka aftur og komast hjá að brjóta beint bann við því að seðlabankinn lánaði sjálfur hinum hrjáðu ríkissjóðum .
Og þar sem þetta var lánsfé , þótt vaxtamunur viðskiptanna væri fjór- til fimmfaldur , var ekki heldur hægt að saka hann beinlínis um að gefa " fallítt " bönkum fé , sem honum er algjörlega bannað .
Auðvitað var þessi gjörð á mjög gráu svæði , en það er hvort sem er einn allsherjar grámi yfir evrusvæðinu núna og sér því ekki á svörtu , þótt grátt sé .
En þetta djarfa neyðarúrræði Draghis reyndist því miður verða skammgóður vermir eins og annað afbrigði , sem notað var á annars konar neyð í íslenskum vetrarhörkum forðum tíð .
En úrræði Draghis entust illa vegna þess að skömmu eftir kaup bankanna á ríkisskuldabréfum fyrir gjafalánin hækkaði ávöxtunarkrafan á hina sömu ríkissjóði mjög óvænt , sem varð til þess að bankarnir sem fegnir tóku þátt í leiknum sem allir áttu að græða á verða að færa mikið tap í bókhald sitt og slíkt bókhaldslegt tap fá þeir illa borið .
Svo bragðið varð bjúgverpill .
Draghi-afbrigðið var ekki síst leikið til að Þjóðverjar gætu ekki fullyrt að reglur seðlabankans hefðu verið brotnar .
Þjóðverjar eru lítt gefnir fyrir brotnar reglur .
Og nú er þeim þýsku ekki skemmt .
Og svar Marios Draghis við óþægilegum augngotum úr Berlín kom í þingsal Evrópuþingsins og hljómaði efnislega svona : Evran er ekki sjálfbær við óbreyttar aðstæður .
Seðlabanki Evrópu getur ekki einn bjargað henni .
Stjórnmálamenn evrusvæðisins ( Þjóðverjar ) geta ekki vikið sér undan því að það er þeirra en ekki seðlabankans að skapa þau skilyrði sem vantar svo evran fái staðist .
Vond frétt vekur góða En það var eins og allt þetta væri ekki nóg í einni og sömu vikunni .
Vondar efnahagsfréttir hrönnuðust svo upp að meira að segja virtist verða til ein góð frétt sem bein afleiðing af öllum þessum vondu .
Vandræðin á evrusvæðinu , daprar fréttir af Ameríkumarkaði og samdráttarmerki í Kína , hinu mikla kapítalíska ríki kommúnismans , sköpuðu mikinn óróa og þá tilfinningu að kreppa væri yfirvofandi .
Það varð til þess að verð á olíufati lækkaði mikið .
Það virtust góðar fréttir fyrir okkur litlu karlana , og Jón og Gunnu um allan heim , sem lítum í veskið okkar frekar en að spyrja endurskoðandann um stöðu eignasafnsins .
Rétt eins og þegar glittir í sóley óvænt svo huggunarríka á taðhrúgu .
Og við frestum því í gleði okkar að sjá að það sem veldur því að olíufatið fer lækkandi eru samdráttarkippir á heimsvísu , sem geta orðið til þess , að afurðaverð okkar á fiski , áli og öðrum útflutningi lækki snarlega , og þá kaupmátturinn okkar í kjölfarið , svo lítið verður eftir til að kaupa olíu úr fati á lága verðinu .
En Pollýanna bendir vísast á að kannski komi það ekki að sök því minna verður þá þvælst um á bíl hvort sem er .
Og á meðan á öllu þessu gengur eru Jóhanna og Steingrímur að ganga í ESB , ekki síst til að komast í evruna , sem Mario Draghi , af öllum mönnum , segir að sé ekki sjálfbær .
En hvað veit hann ? Hafa ekki hinir efnahagslegu ofursnillingar , Össur , Björgvin G. og Sigríður Ingibjörg , gefið evrunni heilbrigðisvottorð og það fleiri en eitt ? Það væri verðugt rannsóknarefni að fá upplýst hvers vegna ekki nokkur maður um víða veröld tekur neitt mark á hinum íslensku snillingum .
Ekki verður minnimáttarkennd þeirra sjálfra kennt um .
Veit ekki umheimurinn að íslenski utanríkisráðherrann nýtur slíkrar virðingar í eigin ranni að hann talar oftar en ekki um sjálfan sig í þriðju persónu , eins og kóngar okkar gerðu á meðan þeirra naut við .
Ef slíkur maður segir evruna aldrei hafa verið í betra lagi en núna ætti þessi Draghi að hafa sig hægan .
Ekki umgengst hann stækkunarstjórann á því sem næst jafnréttisgrundvelli , eins og fjölmargar ljósmyndir sanna , svo aðeins eitt dæmi af mörgum sé tekið .
Átakanlegt atvinnuátak Ekki má heldur gleyma því að á meðan ríkisstjórnin eyðir þúsund milljónum , einum milljarði króna , í að gera atlögu að íslensku stjórnarskránni , sem úrtölumenn sjá sjálfsagt ofsjónum yfir , hefur hún þegar skapað 50 þúsund störf með beinum yfirlýsingum , samkvæmt úttekt sem liggur fyrir .
Og þótt auðvitað séu ekki greidd laun fyrir störf sem eingöngu liggja fyrir í slíkum yfirlýsingum , sem væri jú fáránlegt , gefur það eitt og sér ekki tilefni til að gera lítið úr svo stórkostlega merkilegu framtaki , sem nú hefur staðið yfir í rúmlega þrjú ár .
Og þótt þessi stórbrotna atvinnuviðleitni sé ekki eins föst í hendi , eins og atvinnuátak ríkisbankans í útibúaneti hans í síðustu viku var í hendi fólksins sem fékk uppsagnarbréfin sín , er þetta allt af sama meiði .
Enda hefur ríkisstjórnin upplýst , af þessu gefna tilefni , að hún hefur ekkert með rekstur , ákvarðanir eða framtíðarstefnumótun ríkisbankans að gera .
Það er einmitt markmiðið með rekstri banka í ríkiseigu að ríkið skipti sér í engu af honum og hann lúti algjörlega sömu lögmálum og banki sem hefur verið einkavæddur .
Þess vegna hafa núverandi stjórnarflokkar , að eigin sögn , verið algjörlega andvígir einkavæðingu banka , því nauðsynlegt sé að hafa sterkan ríkisbanka til að tryggja að minnsta kosti einn banki lúti í einu og öllu sömu lögmálum og einkavæddur banki .
( Óskað er eftir að þeir Íslendingar gefi merki sem eru undrandi á að samanlagt fylgi ríkisstjórnarflokkanna sé nú rétt yfir 20 prósent .
Talningu lýkur mjög fljótt .
) Formaður réttir örvandi hönd Formaður þingflokks Samfylkingarinnar benti í eldhúsdagsumræðu á ótrúlega snjallan leik til að treysta stöðu ungra Íslendinga á vinnumarkaði .
Sú lausn unga samfylkingarmannsins fólst í því að Ísland gengi umsvifalaust í Evrópusambandið .
Þessi snilldarlausn og lystuga beita gagnvart ungu fólki á Íslandi kom vissulega á óvart .
Vitað var að Samfylkingin telur að aðild að ESB tryggi gott veður , sé góð gegn æðahnútum og hælsæri , auki kyngetu eldriborgara , tryggi að menn eigi að borga Icesave , komi í veg fyrir útrýmingu geirfuglsins og dragi úr mýi við Mývatn .
En að sambandið sé einnig sérlega atvinnuskapandi fyrir æskufólk kom vissulega þægilega á óvart .
Mjög erfitt er fyrir úrtölumenn , andvíga upplýstri umræðu , að draga neitt af hinu fyrr talda í efa .
Það eru allt alkunnar samfylkingarlegar staðreyndir .
En þessar nýju fréttir um að aðild að ESB svínvirki gegn atvinnuleysi ungs fólks koma eins og elding inn í umræðuna , þar til efasemdarmenn sjá ljósið – af eldingunni .
En fréttirnar eru óneitanlega mikið fagnaðarefni , ekki síst fyrir evrulöndin Grikkland , Spán og Írland , en þau tvö fyrrnefndu hafa þegar náð að koma atvinnuleysi ungs fólks upp í 54,5 % og Írland er einnig að sækja í sig veðrið í þessum efnum .
Þá hefur sá árangur náðst víðar en í þessum þremur löndum ESB , að þrjár kynslóðir sömu fjölskyldna hafi allar verið án atvinnu alla sína tíð .
Ísland hefur verið fjarri því að ná þessum árangri , enda staðið utan ESB yfirgengilega lengi og hefur því ekki fengið sama tækifæri og hin lönd álfunnar .
En við þessi góðu tíðindi hlýtur sú spurning að vakna hvort hugsanlegt sé að aðild að ESB virki jafnvel með enn kröftugri hætti til að skapa störf en hinar mögnuðu innantómu yfirlýsingar þeirra Jóhönnu og Steingríms , sem hafa þegar skapað 50 þúsund störf á Íslandi , a.m.k. í þeirri möppu sem ræðurnar eru geymdar í .
Allt bendir til að svarið við þeirri spurningu sé jákvætt og um það geti vart nokkur maður efast , nema þá fáeinir veiklaðir vöntunarmenn , sem vilja ekki kíkja í pakkann , til að sannreyna hvort ekki glitti í upplýsta umræðu í botni hans .
Hvernig í ósköpunum stendur á því að Samfylkingin , sem ein trúir á ESB-töfrabrögðin af sömu einlægni og sumir aðrir á geimverur , er samt komin niður í 13 prósenta fylgi ? Væri ekki miklu sanngjarnara að fylgi hennar væri því sem næst 54,5 prósent , eins og atvinnuleysi ungs fólks í löndunum sem hafa notið evrunnar í 11 ár ? 