Friðsamleg mótmæli kínverskra stúdenta enduðu í blóðbaði á Torgi hins himneska friðar í höfuðborginni Beijing í byrjun júní árið 1989 .
Mótmælin hófust eftir dauða Hu Yaobang 15. apríl , en námsmenn höfðu talið þennan 73 ára , fyrrverandi leiðtoga kommúnistaflokksins helsta umbótasinnann í hópi forystumanna landsins .
Eftir sex vikna mótmæli og kröfur námsmanna um umbætur í landinu ákváðu stjórnvöld á þessum degi , 3. júní 1989 , að herinn skyldi hreinsa torgið , þar sem mótmælendur höfðust við , hvað sem það kostaði .
Þegar næsti dagur var að kveldi kominn var verkinu lokið ; herinn hafði náð yfirráðum yfir Torgi hins himneska friðar , hundruð námsmanna lágu þá í valnum og þúsundir höfðu verið handteknar .
Stundum hefur því verið haldið fram að þúsundir borgara hafi verið drepnar í aðgerðum stjórnvalda gegn mótmælum námsmanna en líklega kemur aldrei í ljós með nokkurri vissu hve margir létu lífið þessa örlagaríku daga , 3. og 4. júní .
Raunverulegur leiðtogi Kína , Deng Xiaoping , lét Hu víkja úr embætti í janúar 1987 vegna þess að honum hafði ekki tekist að hafa hemil á andófi námsmanna gegn stjórnvöldum .
Minningarathöfn um Hu Yaobang fór fram 22. apríl í Alþýðuhöllinni miklu rétt við torgið .
Allt að 50.000 stúdentar ögruðu lögreglu við það tækifæri en ekki kom til átaka .
Námsmenn kröfðust þess að ná tali af Li Peng forsætisráðherra en stjórnvöld gerðu ekkert með þær óskir og í framhaldinu hófst mótmælaseta þeirra í skólunum og raddir um lýðræðisumbætur urðu háværari en áður .
Aðgerðirnar voru fordæmdar og kallaðar " andbyltingaráróður " í Dagblaði alþýðunnar .
Mótmæli hófust á torginu 17. apríl ; stúdentar kröfðust þar lýðræðis og ýmissa umbóta og var talið að 100.000 manns hafið haldið til miðborgarinnar þrátt fyrir aðvaranir yfirvalda þess efnis að fjöldamótmæli yrðu ekki liðin .
Verkamenn , menntamenn og ríkisstarfsmenn slógust svo í hópinn og um miðjan maí var talið að um ein milljón manna væri þar saman komin .
Herlög tóku gildi í Beijing 20. maí , herflokkar og skriðdrekasveitir voru kölluð til leiks í því skyni að tvístra hópi mótmælenda .
Mannfjöldanum tókst hins vegar að hefta för hersins og þremur dögum síðar hörfaði herinn í úthverfin .
Svo fór að Li Peng samþykkti að ræða við fulltrúa námsmanna en vonir um að bundinn yrði endi á mótmælin urðu að engu .
Í kjölfarið gaf stjórnin út þá afdrifaríku skipun að torgið skyldi hreinsað .
" Með aðstoð hundruð skriðdreka og stórskotaliðs héldu hermennirnir inn í miðborgina og skutu á þá sem í vegi þeirra voru , óbreytta borgara og nemendur vopnaða mótmælaspjöldum , kylfum og járnstöngum , " sagði Morgunblaðið þegar atburðirnir voru rifjaðir upp áratug síðar .
" Að morgni sunnudagsins 3. júní greip um sig ótti meðal borgarbúa sem urðu varir við að þúsundir herbifreiða höfðu safnast saman í útjaðri borgarinnar .
Íbúarnir héldu æstir út á göturnar , reiðubúnir til varnar .
Í kvöldfréttum voru herlögin , sem tekið höfðu gildi tveimur vikum áður , ítrekuð og fólk hvatt til að halda sig heima fyrir , " sagði í Morgunblaðinu 1999 .
" Mestu átökin áttu sér stað við vegatálma sem reistir höfðu verið skömmu áður á helstu breiðgötunum sem liggja að torginu .
Tugir óbreyttra borgara týndu lífi sínu í Muxidi , sex kílómetra vestur af torginu , í miskunnarlausri skothríð hersins á íbúðarhús og aðrir byggingar .
Er nær dró miðnætti héldu fyrstu skriðdrekarnir inn á torgið , yfir vegatálmana undir dynjandi byssukúlnahríð .
" skapti@mbl.is 