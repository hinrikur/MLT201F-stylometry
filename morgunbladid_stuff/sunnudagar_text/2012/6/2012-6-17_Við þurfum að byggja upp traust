Forseti Íslands þarf á stundum að taka erfiðar ákvarðanir og ákveði hann að beita málskotsréttinum þarf hann að vera þess fullviss að um þjóðarvilja sé að ræða .
Þetta segir Ólafur Ragnar Grímsson , forseti Íslands , sem býður sig fram til fimmta kjörtímabils .
Hann segir að mörg brýn mál bíði úrlausnar og mikilvægt sé að þjóðin sameinist um leiðir til að draga úr átökum .
Anna Lilja Þórisdóttir annalilja@mbl.is Hvaða meginhlutverki gegnir forseti Íslands í þágu lands og þjóðar ? " Forsetinn er æðsti kjörni fulltrúi þjóðarinnar .
Honum ber að flytja mál hennar , efla einingu og samhug .
En forseti þarf líka stundum að taka erfiðar ákvarðanir varðandi myndun ríkisstjórna og beitingu málsskotsréttarins sem er lýðræðislegur réttur þjóðarinnar til að ákveða endanlega hin stærri mál .
Á síðari árum er forseti líka orðinn talsmaður þjóðarinnar erlendis , bæði í vörn og sókn .
Hann getur líka leitt saman fjölmarga sem eru að gera skapandi hluti vítt og breitt um samfélagið .
Verkefnin eru margskonar ; þau eru heillandi og brýn , en geta oft líka verið erfið .
" Hvers vegna gefur þú kost á þér nú í fimmta skiptið ? " Meira en 30.000 Íslendingar skoruðu á mig að standa vaktina áfram á þessum óvissutímum og tryggja að á Bessastöðum væri festa og reynsla .
Auk þessa tel ég að á næstu árum geti ég , í krafti reynslu minnar og þekkingar , lagt meira af mörkum en margir aðrir til að draga úr þeim átökum , sundrungu og deilumálum sem um of hafa verið á borði þjóðarinnar .
Það þarf að gera í samvinnu við stjórnvöld , forystumenn almannasamtaka og þjóðina alla .
Þannig væri hægt að tryggja að stofnanir eins og Alþingi og aðrar grundvallarstofnanir í samfélaginu færu að njóta trausts .
Það eru alvarleg hættumerki í okkar stjórnskipun þegar innan við 10% þjóðarinnar treysta Alþingi .
Einnig tel ég að við Dorrit getum lagt mikið af mörkum til þess að greiða fyrir nýjum hugmyndum og rétta ungu fólki hjálparhönd við að verða í senn öflugir Íslendingar og athafnasöm á heimsvísu .
" Verða einhverjar áherslubreytingar í starfi þínu , náir þú kjöri ? " Í sjálfu sér ekki .
Ég hef alltaf starfað í samræmi við íslenska stjórnskipun og mun fylgja því áfram og reyna eftir bestu getu að vera málsvari þjóðarinnar hér heima og á alþjóðavelli .
" Undir hvaða kringumstæðum á forseti að synja lögum sem Alþingi samþykkir staðfestingar og er nauðsynleg forsenda þess að ráðist hafi verið í undirskriftasöfnun ? Hversu margar þurfa undirskriftirnar að vera ? " Undirskriftasöfnun er ekki stjórnskipunarleg forsenda og fjöldi undirskrifta er því álitamál .
Að mínum dómi er málskotsrétturinn ekki verkfæri forsetans , heldur endurspeglar hann lýðræðislegan rétt þjóðarinnar til að fá að leiða til lykta hin stærri mál , ef þjóðin er ósátt við niðurstöðu Alþingis .
Þess vegna væri hæpið að beita málskotsréttinum án þess að fyrir hendi væri ríkur vilji þjóðarinnar til að fá málin í hendur .
" Ólafur Ragnar segir að á forseta hvíli sú ábyrgð að átta sig á því hvort um virkilegan þjóðarvilja sé að ræða , en ekki augnabliksstemningu .
" Þetta verður að meta hverju sinni og endanlegur dómur felst í því hvort þjóðin tekur afstöðu með yfirgnæfandi hætti .
Það gerðist með Icesave og þar sést að sú ákvörðun var rétt .
" Forseti er ekki deild í ráðuneyti Á forseti Íslands að fylgja eftir þeirri stefnu sem ríkisstjórnin markar í utanríkismálum eða á hann fyrst og fremst að fylgja eigin sannfæringu í þeim efnum ? " Ég hef ávallt sagt að ákveðinn samhljómur á milli málflutnings forseta og ríkisstjórnar á alþjóðavettvangi og í utanríkismálum sé æskilegur .
En hins vegar er engin skylda forseta , hvorki samkvæmt stjórnarskrá né hefðinni , að tala sama máli og ríkisstjórnin í utanríkismálum .
Ráðherrarnir tala fyrir ríkisstjórnina , forsetinn talar fyrir þjóðina og sína eigin sannfæringu .
Það er engin ein verklýsing í þessum efnum og mikilvægt að átta sig á því að forsetinn er ekki deild í utanríkis- eða forsætisráðuneytinu .
Margir virðast halda að svo sé , meira að segja einstakir frambjóðendur til forsetaembættis .
Í þessu sambandi er nauðsynlegt að skilja á milli þess sem annars vegar er varanleg stefna Íslendinga í samfélagi þjóðanna , dæmi um það eru t.d. mannréttinda- og umhverfismál .
Hins vegar eru þau stefnumál ríkisstjórnar sem eru bundin við tilteknar aðstæður , eins og umsóknin um aðild að Evrópusambandinu .
Það hefur ekki verið varanleg stefna íslenska lýðveldisins að sækjast eftir þeirri aðild .
Forsetinn getur líka með athöfnum sínum haft visst frumkvæði að því að efla nýja þætti í utanríkisstefnu Íslendinga .
Til dæmis tel ég að Vigdís , með áherslu sína á menningargildi tungumála og umhverfismál , hafi markað nýjan völl í samskiptum Íslands á alþjóðavettvangi .
Þau mál voru ekki á dagskrá þáverandi ríkisstjórna .
Ég hef frá fyrstu árum í embætti lagt áherslu á málefni norðurslóða .
Sumum þótti þau þá skipta litlu máli , en nú telja margir þennan málaflokk vera einn af grundvallarþáttum utanríkisstefnu okkar .
" Ólafur segist alla tíð hafa verið mótfallinn aðild Íslands að Evrópusambandinu og segir að forseti verði að taka afstöðu varðandi aðildina .
" Afstaða mín til aðildar Íslands að Evrópusambandinu hefur alltaf verið skýr .
Ég hef í áratugi verið sannfærður um að það þjónaði ekki hagsmunum okkar að ganga í ESB .
Hagsmunir okkar og lega í Norður - Atlantshafinu valda því að aðstæður okkar eru allt aðrar en margra annarra Evrópuþjóða .
Ef ég væri íbúi í Eystrasaltsríkjunum , sem bjuggu við ógn Sovétríkjanna , þá myndi ég líta öðru vísi á aðild .
En ég er Íslendingur og horfi á málið frá sjónarhóli Íslands .
Ég tel að ekkert hafi breyst á þeim tíma sem ég hef verið forseti sem breytir þessari skoðun minni .
" Forseta ber að taka þátt í samtali þjóðarinnar " Að mínu mati á forsetinn ekki að leyna þjóðina skoðun sinni á Evrópusambandinu eins og einn frambjóðandinn hefur sagt .
Ég tel þvert á móti að þetta sé stærsta mál þjóðarinnar frá stofnun lýðveldisins .
Þó að forsetinn eigi ekki að verða oddviti já- eða nei-hreyfingar , þá ber honum að taka þátt í því samtali þjóðarinnar sem stuðlar að því að skýra þessi mál .
Fáir menn hafa jafn mörg tækifæri til að afla sér jafn víðtækrar reynslu og eiga innihaldsríkar viðræður við erlenda ráðamenn eins og forsetinn .
Það væri eitthvað undarlegt ef hann væri ekki reiðubúinn til að deila þeirri þekkingu og vitneskju með þjóðinni í aðdraganda þess að hún þarf að taka afstöðu til stærsta máls sem verið hefur á hennar borði frá lýðveldisstofnun .
" " Margir hafa sagt , þar á meðal forsetaframbjóðendur , að þetta sé ekki mál sem komi á borð forsetans , vegna þess að haldin verði þjóðaratkvæðagreiðsla .
En hugmyndir núverandi stjórnvalda eru á þann veg að bara verði haldin ráðgefandi þjóðaratkvæðagreiðsla og lokaákvörðunin síðan tekin af einstökum þingmönnum .
Þau hafa ekki skuldbundið sig til þess að þjóðaratkvæðagreiðsla verði endanleg og afdráttarlaus niðurstaða málsins .
Ég mun því hiklaust , verði ég kosinn , beita 26. greininni til að tryggja það að þjóðaratkvæðagreiðslan verði afdráttarlaus og endanleg .
" Þarf að setja skýrari reglur um samskipti forsetaembættisins og viðskiptalífsins ? " Það sem skiptir mestu máli í þessu sambandi er gagnsæi og að almenningur hafi aðgang að upplýsingum um embættisverk forsetans .
Meginþorrinn af samskiptum forsetans við atvinnulífið er í samvinnu við aðrar stofnanir og þau eru mjög margvísleg .
Ef menn ætluðu að búa til reglur um þetta allt saman , þá held ég að það yrði mjög flókið .
Aðalatriðið er að fólk viti hvað forsetinn er að gera og geti þá á hverjum degi dæmt um hvort hann sé að gera rétt eða rangt .
" Á að breyta því hvernig staðið er að orðuveitingum á Bessastöðum ? " Þeim hefur verið breytt mikið í minni forsetatíð og gagnrýnin á orðuveitingar hefur verið minni en áður var .
Ýmsar áherslubreytingar hafa verið gerðar í samráði við orðunefnd og nú er miklu algengara að ungt fólk , bæði tónlistarfólk og afreksfólk í íþróttum hljóti orðuna .
Það er nokkuð sem engum hefði dottið í hug hér áður fyrr og við fjölguðum þeim sviðum sem orðuveitingar beinast að og höfum einnig hugað að jafnrétti kynjanna .
" Hvaða hlutverki , ef einhverju , gegnir maki forsetans ? " Stjórnskipulega gegnir maki forseta engu formlegu hlutverki .
Hins vegar eru hefðir og venjur og alþjóðleg samskipti þjóðhöfðingja á þann veg að makinn getur gegnt grundvallarhlutverki og haft mikil áhrif .
Þetta hefur aukist mjög á síðari árum með auknum samskiptum .
Framganga Guðrúnar Katrínar og Dorritar hefur sýnt að makinn getur gegnt mikilvægu hlutverki við ýmis verkefni bæði hér heima og líka erlendis , sé viðkomandi hæfur til þess og hafi vilja til að kynna Ísland á alþjóðavettvangi og styðja margvísleg málefni innanlands .
" Kostar jafn mikið og lítið sýslumannsembætti Er kostnaður við forsetaembættið hæfilegur ? " Forseta ber að sýna ábyrgð í rekstri embættisins og við erum stolt af því að hafa tekist að vinna okkar verkefni , þrátt fyrir að þeim fjölgi sífellt , með sama starfsmannafjölda og frá því áður en ég tók við starfi forseta .
Það er umhugsunarefni fyrir marga þá sem eru í forsvari fyrir opinberar stofnanir .
Ég heyri stundum gagnrýni um útgjöld forsetaembættisins .
En þegar útgjöld ýmissa ráðuneyta eru skoðuð , þá er kostnaðurinn brot af því , álíka og að reka lítið sýslumannsembætti úti á landi .
" En hvað með laun forseta ? " Ég hef einsett mér að tjá mig ekki um laun forseta , þau eru ákveðin af öðrum .
Eina skiptið sem ég gerði undantekningu á því var þegar ég fór fram á að þau yrðu lækkuð árið 2009 .
" Það eru 16 ár síðan þú tókst þátt í kosningabaráttu á borð við þessa , þar sem hörð barátta var á milli frambjóðenda .
" Ég hef aldrei verið þeirrar skoðunar að forsetaembættið eigi að vera hefðarembætti sem menn eiga í áskrift eftir að búið er að kjósa þá einu sinni .
Forsetinn hefur ákveðið lýðræðislegt umboð .
Þegar hann beitir því eins og ég hef gert , þá finnst mér eðlilegt að þjóðin segi álit sitt á því þegar kjörtímabilinu lýkur .
Kosningabaráttan skapar vettvang fyrir umræðu um forsetaembættið og framtíðina .
" Notar fundahlé til að uppfæra Facebook " En margt hefur breyst frá árinu 1996 .
Ég var búinn að vera næstum því fjórar vikur í kosningabaráttu núna áður en ég talaði við RÚV .
Fjölmiðlunin í landinu er orðin þannig að vel er hægt að heyja árangursríka kosningabaráttu án þess að tala við RÚV .
Ýmsir nýir miðlar hafa komið fram , þar á meðal samfélagsmiðlar þar sem við miðlum stefnumálum , fréttum og myndum oft á dag .
Árið 1996 gat maður hvílt sig í bílnum að loknum fundi og undirbúið þann næsta .
Núna þarf að nota tímann til að uppfæra Facebooksíðuna .
" Ólafur segir að margt annað geri það að verkum að þessar kosninga séu frábrugðnar kosningunum 1996 .
" Heildarendurskoðun stjórnarskrárinnar er á dagskrá og sótt hefur verið um aðild að ESB .
Þetta eru tvö stærstu málin sem þjóðin hefur fengist við frá lýðveldisstofnun .
Verið er að heyja forsetakosningar , án þess að nokkur maður viti hvernig íslensk stjórnskipun verður eftir nokkur ár .
Árið 1996 var stjórnskipunin í föstum skorðum ; traust ríkisstjórn var nýtekin við og ekki var á dagskrá grundvallarbreyting á samskiptum Íslands við umheiminn .
Nú hefur öllu þessu verið hent á borð óvissunnar .
Baráttan snýst því ekki bara um hvernig menn geti gegnt embættinu með hefðbundnum hætti , heldur hvernig menn geti staðið vaktina á tímum , þegar enginn veit hvernig grundvallarþættir íslenskrar stjórnskipunar verða eftir nokkur ár .
" Hefur kosningabaráttan verið málefnaleg að þínum dómi ? " Mér finnst kosningabaráttan hafa verið fremur málefnaleg af hálfu frambjóðendanna .
Hins vegar hafa hinir og þessir stuðningsmenn sleppt fram af sér beislinu .
En það er bara eins og í gamla daga , þegar menn létu ýmislegt flakka í beituskúrunum og niðri á bryggju .
En þá voru engir netmiðlar til að varpa því um allt land .
" Hefur umfjöllun fjölmiðla um kosningabaráttuna verið sanngjörn ? " Það er erfitt að segja til um það , en hún hefði mátt vera meiri , fyrst og fremst um þá frambjóðendur sem eru lítið þekktir .
En kosningarnar eru í mínum huga fyrst og fremst lýðræðisleg sigurhátíð þeirrar kynslóðar sem helgaði líf sitt þeirri baráttu að færa Íslendingum sjálfstæði .
" Ólafur Ragnar Grímsson Ólafur Ragnar Grímsson , forseti Íslands , fæddist á Ísafirði árið 1943 .
Foreldrar hans voru Svanhildur Ólafsdóttir Hjartar húsmóðir og Grímur Kristgeirsson hárskeri .
Ólafur Ragnar varð stúdent frá MR árið 1962 , lauk BA-prófi í hagfræði og stjórnmálafræði frá háskólanum í Manchester árið 1965 og doktorsprófi í stjórnmálafræði frá sama skóla árið 1970 .
Sama ár var hann skipaður lektor í stjórnmálafræði við Háskóla Íslands .
Þremur árum síðar var hann skipaður þar prófessor í stjórnmálafræði og mótaði kennslu og rannsóknir í greininni næstu tvo áratugina .
Ólafur Ragnar var stjórnandi ýmissa sjónvarps- og útvarpsþátta árin 1966-1971 og lét að sér kveða með margvíslegum hætti í þjóðmálum .
Stjórnmálaafskipti hans hófust í Framsóknarflokknum .
Hann sat á Alþingi sem varaþingmaður Samtaka frjálslyndra og vinstri manna 1974-1975 , hann var þingmaður Alþýðubandalagsins með hléum frá 1983 til 1995 , formaður flokksins 1987-1995 og var fjármálaráðherra í ríkisstjórn Steingríms Hermannssonar 1988-1991 .
Félags- og nefndarstörf Ólafs Ragnars eru fjölbreytileg , bæði innanlands og utan og hefur hann gegnt ýmsum ábyrgðarstöðum og hlotið fjölda viðurkenninga fyrir störf sín .
Hann er höfundur fjölmargra fræðigreina sem hafa birst bæði á innlendum og erlendum vettvangi .
Ólafur Ragnar var kjörinn forseti Íslands árið 1996 og endurkjörinn árið 2004 .
Hann býður sig nú fram til fimmta kjörtímabils .
Ólafur Ragnar var giftur Guðrúnu Katrínu Þorbergsdóttur framkvæmdastjóra og eignuðust þau dæturnar Guðrúnu Tinnu viðskiptafræðing og Döllu Svanhildi stjórnmálafræðing .
Guðrún Katrín lést árið 1998 .
Síðari eiginkona Ólafs Ragnars er Dorrit Moussaieff skartgripahönnuður .
Ólafur á sjö barnabörn og einnig á Þóra , dóttir Guðrúnar Katrínar , þrjú börn .
