Skákuppboð aldarinnar verður haldið í Ráðhúsi Reykjavíkur sunnudaginn 10. júní og er hluti af Uppskeruhátíð Skákakademíu Reykjavíkur .
Að sögn Stefáns Bergssonar , framkvæmdastjóra Skákakademíunnar , munu margir helstu meistarar og skákvinir landsins gefa muni á uppboðið .
Hæst ber að Friðrik Ólafsson gefur tvö taflsett eftir frægan hönnuð , en margt forvitnilegra muna er á uppboðinu , sem Jóhannes Kristjánsson skemmtikraftur mun stjórna .
Uppboðið fer fram klukkan 15 á sunnudaginn , en hægt verður að skoða hlutina og senda inn tilboð í tölvupósti .
" Skákakademía Reykjavíkur stendur á tímamótum , " segir Stefán Bergsson .
" Hún hefur starfað í fjögur ár með góðum árangri .
Síðasta skólaár hefur Skákakademían komið að kennslu í þrjátíu grunnskólum Reykjavíkur og staðið fyrir ótal viðburðum fyrir fólk á öllum aldri .
Höfuðmarkmið Skákakademíunnar er að öll börn eigi þess kost að læra skák .
" Skákakademían leitar nú til vina og velunnara , og er skákuppboðið einn liður í því .
Auk þess munu krakkar úr Úrvalssveit SR tefla maraþon við gesti og gangandi í Ráðhúsinu á sunnudaginn , frá klukkan 12 til 18 , og freista þess að tefla tvö hundruð skákir á sex klukkustundum .
Friðrik var fyrsti stórmeistari Íslendinga og meðal sterkustu skákmanna heims um árabil .
Hann var forseti FIDE , alþjóðasambands skákíþróttarinnar , 1978-82 .
Skákdagur Íslands var haldinn í fyrsta sinn á afmælisdegi Friðriks , 26. janúar , með skákviðburðum og hátíðahöldum um allt land.Fleiri gefa muni á uppboðið , m.a. Jóhann Hjartarson stórmeistari , Guðfríður Lilja Grétarsdóttir sem ellefu sinnum hefur orðið Íslandsmeistari í skák , Hrafn Jökulsson og fleiri .
Á Uppskeruhátíðinni í Ráðhúsinu verður jafnframt " skákflóamarkaður " þar sem hægt verður að kaupa skákbækur , taflsett , póstkort og fleira sem tengist þjóðaríþróttinni .
Stefán Bergsson sagði að þeir sem vildu gefa sögulega muni á uppboðið eða leggja til góss á skákflóamarkaðinn gætu haft samband í stefan@skakakademia.is .
Hann þakkaði jafnframt öllum þeim fjölmörgu sem leggja Skákakademíunni lið í starfi meðal barna og ungmenna .
