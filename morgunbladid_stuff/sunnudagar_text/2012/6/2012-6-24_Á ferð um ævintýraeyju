Það er skemmtilegt að fá erlenda gesti í heimsókn því þá kynnist maður landinu sínu í raun upp á nýtt .
Þannig sér maður enn betur hvað við erum nú heppin að fá að búa hér á þessari góðu eyju .
Þrátt fyrir snjó , kulda og allt það vesen yfir vetrartímann .
Á sumrin skartar landið sínu fegursta .
Þá sérstaklega þegar sólin skín og fjallasýnin getur ekki verið betri .
Í slíku veðri keyrði góður vinahópur um landið í byrjun júní .
Þingvellir tóku á móti okkur með sól og blíðu .
Nestið rann vel ofan í okkur úti í góða veðrinu og göngutúrinn var eins og á sólarströnd .
Yfir Uxahryggina virtumst við fljúga í fallegu útsýni og í Borgarnesi spillti örlítil gola ekki gleði okkar .
Síðar um kvöldið nutum við fegurðar Snæfellsness í allri sinni dýrð svo og daginn eftir .
Á Djúpalónssand hafði ég ekki komið lengi og hugsaði með mér hversu stutt væri nú í raun þangað úr borginni .
Hið sama er að segja um Arnarstapa þangað sem ætíð er gaman að koma .
( Þrátt fyrir gargandi kríur ) .
Við komum við á fleiri fallegum stöðum og allan tímann voru veðurguðirnir svo rausnarlegir að bíða með að vökva og skrúfuðu bara hraustlega frá sólinni í staðinn .
Það var ekki fyrr en síðasta daginn sem örfáir dropar duttu úr loftinu við Gullfoss og vindurinn lét aðeins á sér kræla .
Þá var nestið bara borðað inni í bíl í staðinn og skemmdi ekki fyrir .
Ferðalangarnir héldu sælir heim á leið og við Íslendingarnir vorum alveg jafn glaðir að hafa séð svo margt af landinu okkar á nokkrum góðum dögum .
Það er skemmtilegt að ferðast til útlanda og sjá nýja og oft framandi staði .
En að sama skapi er líka mikilvægt að opna augun fyrir því sem er í nærumhverfi okkar .
Litlir bæir með kaffihúsum og bakaríum , strendur og fjöll , fuglar og falleg náttúra .
Allt þetta og miklu meira til erum við svo heppin að eiga svo að segja í bakgarðinum okkar .
