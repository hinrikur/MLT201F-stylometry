Ástandið í Líbíu er allt annað en stöðugt um þessar mundir .
Sérstaklega ríkir ólga í suðurhluta landsins og mun ástandið nú vera verra en það var þegar baráttan um að koma Moammar Gaddafi frá völdum stóð sem hæst .
Mörg hundruð manns hafa fallið frá því að Gaddafi var steypt fyrir átta mánuðum , þúsundir manna særst og að sögn Sameinuðu þjóðanna eru tugir þúsunda manna á vergangi .
Bærinn Kufra er 1.300 km suðaustur af höfuðborginni Trípolí .
Þar takast á arabíski þjóðflokkurinn zuwayy og blökkumannaþjóðflokkurinn toubou .
Átökin hófust eftir að þjóðarráðið , NTC , sem á að brúa bilið þar til lýðræðislega kjörin stjórnvöld geta tekið við , skipaði foringja úr toubo-þjóðflokknum til að gæta landamæranna að Tsjad , að því er virðist fyrir stuðning við byltinguna .
Yfirráðum yfir umferðinni um landamærin fylgja völd .
Síðan hefur ríkt spenna í borginni og hún skiptist milli þjóðflokkanna .
Líkt og toubou-þjóðflokkurinn heldur þjóðflokkur berba , sem kallast touaregar í suðri og reyndar kýs að kalla sig imazighen , því fram að Gaddafi hafi reynt að þurrka út sérstöðu þeirra .
Hann kallaði þá fjallaaraba og kúgaði með ýmsum hætti .
Imazighen segja að þeir séu fjórðungur íbúa Líbíu og heimta sinn rétt .
Vígi þeirra er í bænum Zwara , en ekki er langt síðan þeir létu til skarar skríða í arabíska nágrannabænum Riqdaleen þar sem Gaddafi er enn í hávegum hafður .
Benghazi er síðan önnur uppspretta óstöðugleika .
Borgin var miðstöð uppreisnarmanna .
Nú er þar allt í kyrrstöðu , verkföll daglegt brauð og stuðningur við stjórnvöld í Trípolí fer þverrandi .
Í höfuðborginni hefur hins vegar tekist betur til .
Þar virkar þjónustan , embættismenn mæta í vinnuna , bankar hafa aflétt höftum á úttektir peninga og stjórnvöld fá fimm milljarða dollara á mánuði í olíutekjur .
Ákvörðun um að fresta kosningum til 200 manna þings , sem halda átti á þriðjudag , fram til 7. júlí sýnir þó að ekki gengur allt eftir áætlun .
Ætlunin er að bráðabirgðastjórnin fari frá völdum þegar þingið heldur sinn fyrsta fund .
Vopnaðar sveitir ráða og þúsundir fanga án dóms og laga Stjórnvöldum hefur reynst erfitt að koma á lögum og reglu í Líbíu eftir fall Moammars Gaddafis og vopnaðar sveitir af ýmsum toga hafa hlaupið í skarðið .
Þær hafa komið sér upp bráðabirgðafangelsum þar sem hermt er að fimm þúsund manns séu í haldi án dóms og laga .
Þá hafa ýmis fyrirtæki , sem bjóða upp á öryggisþjónustu , hreiðrað um sig .
Þar er í raun um að ræða málaliðafyrirtæki , sem einkum eru frá London og mennirnir á þeirra vegum hafa gegnt hermennsku í Kabúl og Bagdad .
Þeir eru vopnaðir , en fæstir eru skráðir og yfir þá ná engar reglur .
Þessir málaliðar eru á höttunum eftir samningum um að gæta mannvirkja , sem tengjast olíuvinnslu , og landamæravörslu .
Í grein í blaðinu The New York Review of Books kemur fram að sendinefnd Evrópusambandsins hafi gert samning um öryggisgæslu við fyrirtækið G4S , sem gætir öryggis í Ofer , fangelsi Ísraela fyrir Palestínumenn á Vesturbakkanum .
Talið er að um tuttugu milljónir vopna séu í umferð í Líbíu .
Enginn veit hvað margir menn eru í sveitum þjóðvarðliða .
Ástandið í landinu byggist á því hvernig þessar sveitir hegða sér .
Í upphafi mánaðarins lokuðu vígamenn til dæmis flugvellinum í Trípolí í einn dag .
Stóra spurningin er hvernig fara eigi að því að fá þessar sveitir til þess að leggja niður vopn og samþykkja að afsala sér völdum þegar fram í sækir .
Margir eru með fyrirvara gagnvart her bráðabirgðastjórnarinnar , uppistaða hans sé her gömlu stjórnarinnar , og ljóst er að sumir eru tilbúnir til að beita valdi til að halda sínu .
