Hljómalindarreiturinn afmarkast af Laugavegi , Smiðjustíg , Hverfisgötu og Klapparstíg .
Fyrri eigendur stefndu að stórum byggingum og bílakjallara á reitnum en núverandi eigendur hafa fallið að hluta frá þeim áformum .
Laugavegsreitir hafa þess í stað gert skipulagslýsingu fyrir svæðið sem unnin er í nánu samráði við hagsmunaaðila , s.s. verslunar- og veitingahúsaeigendur , húseigendur , íbúasamtök og hverfaráð miðborgar auk skipulagsyfirvalda .
Leitað til samfélagsins frá upphafi " Við veltum því fyrir okkur hvernig best væri að nálgast þetta verkefni sem hefur verið í nokkurri óvissu í töluverðan tíma .
Borgin og fyrri eigendur náðu ekki samkomulagi svo við ákváðum að taka þann pól í hæðina að ræða við samfélagið , íbúasamtök , hverfaráð og fleiri til að komast til botns í væntingum þeirra til svæðisins .
Við fórum af stað án þess að móta okkur nokkrar hugmyndir og ákváðum að byrja upp á nýtt í samvinnu við áðurnefnda aðila , " segir Hannes Frímann Sigurðsson , verkefnastjóri hjá Laugavegsreitum ehf. Að sögn Hannesar vann síðan starfshópur sem samanstóð af hagsmunaaðilum auk fulltrúa Laugavegsreita úr niðurstöðum samráðsferilsins .
Sú vinna fólst í að gera svokallaða skipulagslýsingu fyrir svæðið sem var send skipulagsráði borgarinnar til umfjöllunar .
Undirtektir við lýsinguna voru jákvæðar og jafnframt var breyttum vinnubrögðum með aukinni samvinnu við hagsmunaaðila fagnað .
Þessi nálgun forsvarsmanna er nýstárleg enda ekki sjaldgæft að töluverðar deilur skapist um skipulagsmál , sérstaklega í miðborginni .
" Vegferð fyrri eigenda hafði ekki skilað viðhlítandi árangri .
Aðilar málsins , skipulagsyfirvöld , borgararnir og fyrri eigendur , náðu ekki sátt um skipulag á svæðinu .
Við hugsuðum með okkur hvort ekki ætti að snúa taflinu við , reyna að ná samkomulagi við samfélagið og alla þá sem láta sig málið varða .
Því vildum við fara í samráðsferli , kalla saman rýnihópa og kanna væntingar hlutaðeigandi aðila til svæðisins .
Ef við höfum náð sátt við fólkið þá hlýtur það að auka líkurnar á því að úr verði skipulag sem flestir geti sætt sig við .
" Samræmist nánasta umhverfi Hannes segir umræðuna í rýnihópunum hafa einkennst af áherslum á sól , skjól , íbúðir og fjölskyldufólk .
Auk þess hafi margir aðilar sem hafa kynnt sér miðborgir annars staðar sagt að nauðsynlegt væri að fá fólk til að búa þar til að viðhalda mannlífi í miðborgum .
" Meginstefið var að fólk vildi fá íbúðir , þjónustu , verslanir og möguleika á litlum rýmum svo á reitunum gætu meðal annarra einyrkjar , frumkvöðlar og listamenn fundið sér farveg .
Við einsettum okkur að viðhalda þeim anda sem fyrir ríkir og viðhalda álíka andrúmslofti og Reykjavík býður upp á , " segir Hannes og tekur fram að stefnt sé að því að uppbyggingin sé í samræmi við nánasta umhverfi .
Hann bætir við að fólk sé ánægt að verið sé að tóna niður þær stóru og miklu byggingar sem áður voru fyrirhugaðar á svæðinu .
Hannes segir að væntingar til arðsemi hafi strax frá byrjun verið hófstilltar .
" Fyrir okkur og í raun alla er það miklu nær að ná samkomulagi um skipulag svæðisins , það var fyrri eigendum mjög kostnaðarsamt að ná aldrei samkomulagi .
Ávinningur okkar felst í að ná samkomulagi við samfélagið og hagsmunaaðila svo allir geti notið góðs af metnaðarfullu skipulagi , " segir Hannes .
" Mjög faglega var staðið að samráðinu , tveggja mánaða vinna fór í að kanna vonir , væntingar og skoðanir hinna ýmsu hópa sem að málinu koma .
Við gerum þær kröfur til arkitektanna sem ráðnir hafa verið til verksins að þeir finni andann í verkefninu og þeir fjölmörgu aðilar sem tóku þátt í samráðsferlinu finni að lokum að þeirra aðkoma hafi áhrif á lokaniðurstöðuna .
" Hannes tekur fram að reynt verði að halda mjög í götumynd Laugavegarins en hinsvegar sé staðreynd að nokkur hús á Hverfisgötu hafi verið dæmd ónýt .
Hann ítrekar að því verði mætt með fallegri borgarmynd , þar komi vissulega nýjar byggingar í staðinn en þó þannig að fólki upplifi anda miðborgarinnar í umræddum byggingum .
Á Hljómalindarreitnum er í dag opið svæði þar sem oft myndast lifandi og fjölskrúðugt andrúmsloft , Hannes segir að hugmyndir samráðsaðila geri ráð fyrir einhverskonar torgi eða opnu rými á svæðinu .
" Þar yrði vettvangur skapaður , miðpunktur fyrir fólk til að koma á eigin forsendum og eiga skemmtilega stund .
" Viðbót við miðbæjarflóruna Að sögn Hannesar er stefnt að því að búa til nýjan sælureit , spennandi viðbót við miðbæjarflóruna .
" Við gerum jafnvel ráð fyrir því að þetta verði torg með takmörkuðum afgreiðslutíma og íbúarnir gætu því fundið frið og næði á sínum heimilum .
Við hugsum jafnvel til þess að setja í skipulagsskilmála að ekki sé gert ráð fyrir næturklúbbum á reitnum þó erfitt geti verið að stýra því þegar á hólminn er komið .
" Skipulagslýsingin liggur nú fyrir hjá skipulagsráði og vonir standa til þess að skipulagsvinna fyrir reitina klárist nú í haust .
Hannes segir að þeir hjá Laugavegsreitum muni skila inn deiliskipulagstillögum seinni part sumars .
" Í kjölfarið munum við kynna þetta vel fyrir áhugasömum aðilum .
Við skiptum svæðinu niður í mátulega stóra framkvæmdarreiti svo framkvæmdir yrðu ekki undir einum aðila .
Þegar svo stórt verkefni stendur fyrir dyrum er alltaf hætta á að einn framkvæmdaraðili missi fótanna , þess vegna skiptum við svæðinu niður svo heildarverkefnið sé í fullri vinnslu þó einstakir aðilar lendi í vandræðum , " segir Hannes " Okkur er mikilvægt að ná góðri sátt um framtíðina á svæðinu , " segir Hannes að lokum og tekur fram að núna sé meginmarkmiðið að sjá skipulagið komið í farveg og vonandi sjá að þetta sé sú framtíðarsýn sem samfélagið kjósi .
