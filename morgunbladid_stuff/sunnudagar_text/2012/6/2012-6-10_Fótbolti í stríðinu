Ég sá úrslitaleikinn í Evrópukeppninni í fótbolta árið 2008 í höfuðstöðum NATO í Kabúl í Afganistan ásamt á annað hundrað þýskum og spænskum hermönnum .
Andrúmsloftið var afslappaðra þar en ég átti að venjast frá því að ég horfði reglulega á fótboltaleiki með breskum hermönnum í Bagdad í Írak .
Kannski að hluta af því að bresku hermennirnir eru agaðri en að hluta af því að aðstæðurnar í Írak voru verri og árásir tíðari og Bretarnir voru alltaf með hjálmana á sér og með hríðskotabyssurnar við hlið sér á meðan horft var á fótboltaleikina í félagsmiðstöð þeirra á kvöldin .
Þessar aðstæður kölluðu á dempaðri viðbrögð manns við marki frá mínum mönnum , sérstaklega ef allir í kringum mig héldu með hinu liðinu .
Þú vilt ekki ögra nokkrum tugum vopnaðra manna með of áköfum fagnaðarlátum .
Það er sérstök tilfinning að vera umkringdur mönnum með brynjur og hjálma , sérhver með hægri hönd utan um hríðskotariffilinn sinn og finna þá snúa andliti sínu að manni og senda manni eitrað augnaráð .
Maður róar fagnaðarlætin mjög hratt niður við slíkar aðstæður .
En í Kabúl var enginn með hjálma og minnihlutinn með rifflana með sér .
Auk þess voru bæði Þjóðverjar og Spánverjar í salnum þannig að andrúmsloftið var elskulegt .
Maður heyrði Spánverja hrósa Þjóðverjum og öfugt .
Þetta var uppgerðarkurteisi .
Í kúltúr hermanna finnur maður hvað sterkast þjóðlegan rembing sem er eiginlega orðinn bannaður í vestrænum samfélögum .
Metingur einsog við erum miklu betri en þið , lifir góðu lífi á meðal þeirra á meðan reynt er að berja hann niður í skólakerfinu hjá flestum öðrum .
Þegar Fernando Torres braust á einhvern ótrúlegan hátt framúr þýsku varnarmönnunum tveimur barst titringur um salinn .
Sendingin virtist fyrst ekki ætla að verða hættuleg , því tveir þýskir varnarmenn voru fyrir framan Torres og ef annar þeirra myndi ekki ná boltanum þá virtist markvörðurinn vera með góða tímasetningu og eiga að ná honum .
En á ótrúlegan hátt náði Torres að komast framúr Metzelder og upp að hlið Lahm og með smá hjálp handanna að troða sér fram fyrir Lahm með löppina og rétt snerta boltann áður en markvörðurinn komst í hann .
Létt vippan hjá Torres kom boltanum yfir markvörðinn og hann skoppaði fallega í hliðarnetið , 1 – 0 .
Það trylltist allt í salnum , en aðeins öðrumegin .
Þeir sem höfðu haft með sér vélbyssur í salinn hoppuðu jafn hátt og hinir og nokkrir rifflar hentust til hliðanna .
Trylltur dans var stiginn þannig að byssubeltin sem voru um þá miðja hentust upp og niður .
Það fór um mann þótt hættan á slysaskoti væri nánast engin .
En fljótlega skiptu þeir um gír aftur og fóru að vera kurteisir .
Eftir leikinn töluðu Spánverjarnir hátt um hvað þýska liðið hefði leikið vel , þótt þeir hafi örugglega ekki haft orð á því eftir að þýðversku hermennirnir voru farnir .
Börkur Gunnarsson borkur@mbl.is 