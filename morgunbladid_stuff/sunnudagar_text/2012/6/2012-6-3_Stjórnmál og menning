Landsmenn fengu að njóta tungutaks alþingismanna í eldhúsdagsumræðum í liðinni viku .
Athygli vakti hve margir þingmenn gerðu starfshætti þingsins að umtalsefni og gerðu heiðarlega tilraun til að brjótast út úr þeim stöðuga skotgrafarhernaði sem virðist vera ríkjandi einkenni á stjórnmálamenningu okkar og vísuðu þar meðal annars til skýrslu rannsóknarnefndar Alþingis .
Áður en hin eiginlega útsending frá Alþingi hófst var rætt við Ólaf Harðarson stjórnmálafræðing .
Honum var líka hugleikið hvernig alþingismenn hafa með háttsemi sinni grafið undan trausti á íslenskum stjórnmálum , þjóðþinginu og þeim sem þar starfa .
Hann tók sem dæmi afstöðu þingmanna til málþófsréttarins sem svo má kalla , en í því efni kúvenda menn afstöðu sinni eftir því hvort þeir eru í stjórn eða stjórnarandstöðu .
Helgan rétt þingmanna til málefnalegrar umræðu misnotar stjórnarandstaðan á hverjum tíma til að tefja störf þingsins en stjórnarliðum svíður að geta ekki komið málum áfram .
Svo bendir hver á annan : Stjórnarandstaðan getur bent á að hinir hafi ekki verið neitt betri þegar þeir voru í andstöðunni og við það situr .
Um þetta háttalag notaði Ólafur orðið ' lýðskrum ' en mörgum kemur sennilega frekar í hug mannjöfnuður leikskólabarna .
Við stjórnarskipti söðla þingmenn um og ekki virðist unnt að setja neinar reglur sem tryggja að málfrelsi í ræðustól Alþingis sé ekki misnotað .
Þetta virðist vera hluti okkar pólitísku siðmenningar sem erfitt er að breyta .
Skýrsla rannsóknarnefndar virðist ekki hafa dugað en ræður nokkurra þingmanna voru samt til marks um að ef til vill eru betri tímar í vændum .
Aðrir þingmenn glöddu eyru kjósenda með gamalkunnum brellum úr Handbók frambjóðandans .
Þeim varð tíðrætt um að taka atvinnumálin föstum tökum , ljúka vinnslu forgangsmála , ýta undir fjölgun starfa , bæta hag heimilanna , leggja faglegt mat á hlutina , skera niður regluverk , einfalda lög landsins , gera stjórnkerfið skilvirkara , auka útflutning og gjaldeyristekjur , lækka skatta , taka upp skynsamlega stefnu í skipulagsmálum , nýta tækifærin , auka arðsemina , reisa skjaldborgir , tryggja að einstaklingarnir fái notið sín , skapa mannsæmandi aðstæður , gera fjölskylduna að hornsteini samfélagsins , snúa vörn í sókn og tryggja réttlæti og jöfnuð .
Eiginlega er dálítið merkilegt að fullorðið fólk geti talað svona í fullri alvöru og með ábúðarmiklum svip eins og einhver sé á móti .
Stjórnarliðar voru að venju hinir ánægðustu með störf sín og töluðu um mikinn hagvöxt samkvæmt opinberum tölum en stjórnarandstaðan gat dregið það allt í efa með orðalaginu " ef rýnt er í tölurnar ...
" og þar með blasti við allt önnur mynd .
Afrekaskrá stjórnarinnar var svarað með að engin mál hefðu verið leidd til lykta og samfélagið allt á heljarþröm – og hvort tveggja virtist jafn satt .
Í málfræðibókum handa stjórnmálamönnum er talað um að skrumbeygja sagnir í persónum .
Sú beygingarfræði var tekin mjög rækilega til kostanna í þáttunum Já ráðherra fyrir nokkrum árum , og henni bregður fyrir í þáttaröðinni Höllinni sem nú er sýnd í sjónvarpi .
Slík beyging einkennist af því að fyrsta persóna er jákvæð , önnur hlutlaus en þriðja persóna er hæfilega niðrandi .
Einfalt dæmi er : Við kjósum að hjóla , þið hjólið , þau eiga ekki bíl .
Annað dæmi úr Já ráðherra : Við komum upplýsingum á framfæri við fjölmiðla , þið lekið , þau brjóta trúnað .
Úr stjórnmálaumræðu vikunnar má nefna þrjú dæmi : Við fjárfestum í menntun , þið farið í skóla , þau hanga yfir bókum í stað þess að vinna ; við léttum greiðslubyrðina , þið dreifið afborgunum til langs tíma , þau gera börnin að skuldaþrælum ; við látum verkin tala í þinginu , þið hraðið afgreiðslu mála , þau leggja fram illa undirbúin frumvörp og þvinga þau gegnum þingið án þess að taka tillit til athugasemda .
Mikilvægt er að árétta að margir þingmenn voru málefnalegir og ýmislegt bendir til vilji sé fyrir hendi að taka upp annað tungutak á þingi en tíðkast hefur .
En skyndilega og óvænt kemur Íslandsforseti inn á þetta svið eins og persóna í leikriti sem hætt er að sýna .
Mánudaginn eftir að hann hóf kosningabaráttu sína snerist umræðan á kaffistofunni á mínum vinnustað um það hver væri munurinn á grjótkasti og leðjuslag .
Forvitnilegt verður að fylgjast með hvaða stefnu tungutak þeirrar baráttu tekur .
Lifið heil .
