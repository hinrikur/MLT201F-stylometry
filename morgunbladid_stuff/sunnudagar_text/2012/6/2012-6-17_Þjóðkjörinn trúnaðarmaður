Fyrsta embættisverk Ara Trausta Guðmundssonar , ef hann verður kosinn forseti Íslands , verður að setja embættinu siðareglur .
Í huga Ara Trausta er forsetinn þjóðkjörinn trúnaðarmaður , maður orðsins sem er kosinn til að hlusta og á að auka gæði samræðna í landinu .
Forsetinn á ekki að taka afstöðu í pólitískum deilumálum , heldur taka þátt í umræðunni og auðga hana .
Ingveldur Geirsdóttir ingveldur@mbl.is Ari Trausti Guðmundsson tilkynnti um framboð sitt til embættis forseta Íslands á sumardaginn fyrsta , þann 19. apríl .
Ari Trausti var þá sjöundi frambjóðandinn til að stíga fram og talaði fyrir bjartsýni þjóðarinnar .
Hann hefur sterka skoðun á því hvaða hlutverki forseti Íslands gegnir í þágu lands og þjóðar .
Í huga Ara Trausta er forsetinn þjóðkjörinn trúnaðarmaður .
" Hann er kosinn til að hlusta , til að fara með mótrök og meðrök með hinum og þessum málefnum áfram , taka þau út í samfélagið og inn í stjórnkerfið eftir því sem það er hægt .
Hann gerir þetta í gegnum talað orð því hann hefur í sjálfum sér ekki nein tæki til að skipta sér af þingumræðum , skipa ríkisstjórninni fyrir eða sveitarstjórnarstiginu .
Hann er maður orðsins og maður sem á að auka gæði samræðna í landinu og vera duglegur við að safna saman lausnum , hugmyndum að lausnum og koma þeim áfram .
Þannig lít ég á hlutverkið hér innanlands fyrst og fremst , " segir Ari Trausti .
Viðtalið fer fram á heimili forsetaframbjóðandans á sólbjörtum degi .
Ari Trausti lætur fara vel um sig í stofusófanum og hugsar orð sín af kostgæfni .
" Erlendis er forsetinn maður sem kynnir allar hliðar á íslensku samfélagi og á Íslandi sem landi .
Hann á ekki að draga taum einstakra fyrirtækja , stofnana eða einstaklinga .
Hann verður að kynna landið af mikilli þekkingu og án skrauts og skrums .
Mér fannst bera mjög mikið á því fyrir hrun , og mér finnst bera enn á því , að það sé verið að draga upp glansmynd af Íslandi sem mér finnst óraunveruleg , óþægileg og gerir okkur ekki gagn þegar upp er staðið .
" Virkur neyðarhemill lýðræðisins Telur þú að forsetinn hafi rétt til að synja lögum sem Alþingi samþykkir staðfestingar ? " Málskotsrétturinn er eilíft umræðuefni sem er búið að hanga í kosningabaráttunni í langan tíma .
Auðvitað er hann virkur .
Ólafur Ragnar hefur virkjað hann en við megum heldur ekki gleyma að ríkisstjórnin núverandi hefur virkjað hann líka á þann máta að hún segir ekki af sér .
Þó hún bíði ósigur í atkvæðagreiðslu segir hún ekki af sér .
Segjum nú að forsetinn hefði beðið ósigur þá segir hann heldur ekki af sér .
Þetta finnst mér mikilvægt atriðið vegna þess að áður þegar Vigdís Finnbogadóttir reyndi þetta var henni hótað stjórnarslitum , að notkun málsskotsréttar þýddi afsögn ríkisstjórnar .
Það er rangt því ef stjórnarslit væru í hvert sinn sem einhver hugleiddi að nota málskotsréttinn þá væri neyðarhemill lýðræðisins ekki virkur .
Ég tel að það geti gerst að forsetinn synji lögum en það verður þá að vera að mjög vel athuguðu máli og það verður að vera eitthvað þannig í samfélaginu að þingið sé algjörlega á skjön við þjóðina .
Það skiptir þá líka máli hver er þingmeirihlutinn , hvert er málið , hvernig er þessu farið í samfélaginu og síðast en ekki síst að forsetinn , sem tekur endanlega ákvörðun , verður að hafa góða ráðgjafa , góð álit .
Yfir höfuð er þetta mál sem gerist sjaldan , það sést á sextán árum Ólafs þar sem hann hefur beitt þessu þrisvar .
" Til að forseti geti beitt málskotsréttinum þurfa að hafa farið fram stórar skoðanakannanir fyrst eða undirskriftasafnanir að mati Ara Trausta .
Forsetinn verði að hafa fullvissu fyrir því að það sé rétt að beita honum .
Ara Trausta finnst að það þurfi að auka beint lýðræði og samráð við fólkið í landinu .
" Það þarf að hafa skoðanakannanir og þjóðaratkvæðagreiðslu sem er ekki bindandi .
Þú verður að taka upplýsta afstöðu þegar þú ert að taka þátt í þjóðaratkvæðagreiðslu .
Umræðan og upplýsingin þarf að vera góð og þar kemur til dæmis forsetinn inn í sem maður orðsins sem hann er .
" Var rétt að synja Icesave-lögunum staðfestingar og vísa þeim í þjóðaratkvæðagreiðslu ? " Mér finnst þetta ósanngjörn spurning .
Þú ert að setja mig leikmanninn mörgum mánuðum á eftir , hafandi dómsmál yfir okkur , í það að taka ákvörðun sem ég hef hæpnar forsendur til að taka ákvörðun í .
Af hverju þetta mál ? Af hverju ekki EES eða inngangan inn í Nató ? Þessi baksýnisspegilspólitík hentar óskaplega illa í þessari kosningabaráttu .
Forsetaframbjóðendurnir , fyrir utan Ólaf , geta ekki svarað þessu af einhverri ábyrgð .
" Er rétt að þjóðin geti milliliðalaust farið fram á þjóðaratkvæðagreiðslu og á þá að taka synjunarréttinn af forsetanum ? " Í nýju stjórnarskrárdrögunum er þetta tvískipt .
Forsetinn hefur synjunarrétt og þjóðin getur krafist bindandi þjóðaratkvæðagreiðslu .
Mér finnst þetta í sjálfu sér ekki galið fyrirkomulag .
Ég er alveg klár á því að þessi lýðræðislegi réttur þarf að vera til staðar .
" Getur ekki fylgt eigin sannfæringu Á forsetaembættið að fylgja eftir þeirri línu sem ríkisstjórnin markar í utanríkismálum eða á hann fyrst og fremst að fylgja eigin sannfæringu ? " Hann getur ekki fylgt eigin sannfæringu .
Ekki bara í utanríkismálum heldur mörgum öðrum málum , til dæmis í málefnum virkjana eða hvort það á að vera með eða á móti stríði .
Ef forsetinn þarf að gera grein fyrir afstöðu í utanríkismálum þá gerir hann einfaldlega grein fyrir afstöðu ríkisstjórnarinnar og hinna sem eru ósammála en sjálfur þarf hann ekki að segja hvað hann er að hugsa því þá er hann hættur að vera þessi þjóðkjörni trúnaðarmaður .
" Spurður út í afstöðu sína til Evrópusambandsins segir Ari Trausti að mikið vatn hafi runnið til sjávar síðan hann var virkur í baráttunni gegn inngöngu Noregs í ESB þegar hann var stúdent í Ósló fyrir hátt í fjörutíu árum .
" Núna er ég þeirrar skoðunar að það eigi að ljúka þessum aðildarviðræðum og sjá hvort það næst samningur .
Þá get ég tekið afstöðu með eða á móti honum .
En ekkert af þessu á að hafa áhrif á mín vinnubrögð sem forseta .
Vegna þess að ég tel rangt að forsetinn sé að tala sig út um þennan aðildarsamning því þá er hann stjórnarandstæðingur í dag , hann gæti verið stjórnarsinni á næsta ári .
Hans hlutverk er að gæta að því að hin lýðræðislega ákvörðun sé bindandi .
" Fjölmiðlar hjakka í fortíðinni Viltu að umgjörð forsetaembættisins verði breytt ef samþykktar verða breytingar á stjórnarskránni ? " Mér finnst núverandi stjórnarskrárdrög ágætis vinnuplagg og þar inn í koma alls konar breytingar á forsetaembættinu .
Í stórum dráttum finnast mér þær jákvæðar og skýrar .
Þannig að ef ný stjórnarskrá í þessum anda verður samþykkt þá mun umgjörðin eða hlutverkið breytast .
Það eru engin stórslys á ferðinni en ég legg áherslu á að það á eftir að vinna þessi stjórnarskrárdrög miklu betur .
" Á forsetinn að blanda sér meira eða minna í íslensk stjórnmál en undanfarin ár ? " Mér finnst orðrómurinn um að forsetinn hafi blandað sér mikið inn í stjórnmál orðum aukinn .
Ég hef sagt það alveg skýrt að forsetinn tekur ekki afstöðu með eða á móti pólitískum deilumálum .
Hann tekur þátt í umræðunni .
Ástæðan er sú að hann getur ekki verið í stjórnarandstöðu eða stjórnarsinni , eða fylgismaður eins flokks þennan dag og annars næsta dag .
Í flokks- og samfélagspólitískum deilumálum tekur hann ekki afstöðu með eða á móti því sem er í umræðunni , hann hinsvegar auðgar hana , " svarar Ari Trausti .
Óánægja nokkurra forsetaframbjóðenda með umfjöllun fjölmiðla um kosningabaráttuna hefur líklega ekki farið framhjá neinum .
Finnst Ara Trausta umfjöllun um kosningabaráttuna hafa verið sanngjörn ? " Bæði já og nei .
Mér hefur ekki þótt gæta jafnræðis á milli frambjóðenda .
Mér hefur fundist fjölmiðlar hjakka of mikið í fortíðinni , of mikið í lögfræðilegum vangaveltum og verið of lítið í því að leiða fram hvað þessi forsetaframbjóðendur raunverulega vilja .
Þeir hafa ekki verið nógu duglegir við að spyrja óþægilegra spurninga .
Hjá ljósvakamiðlunum hefur mér ekki þótt gæta meðalhófs í sambandi við hversu lengi menn fá að tala .
Kosningabaráttan hefur að mörgu leiti verið málefnaleg en hangið svolítið mikið í fortíðinni og ekki málefnaleg að því leytinu að það hefur hallað á suma frambjóðendur .
" Vill setja embættinu siðareglur Ara Trausta finnst forsetaembættið nauðsynlegt og hann segir mikilvægt að þjóðin hafi þennan þjóðkjörna trúnaðarmann .
" Ég hef unnið við heimsóknir flestallra þjóðhöfðingja sem hafa komið til Íslands og ferðast mjög víða .
Þá kemur forsetaembættið oft til tals og ljóst að erlendir aðilar líta til þess .
Ég veit varla um ríki í veröldinni þar sem svona fyrirkomulag er ekki , þá undanskil ég kóngafólkið .
Þessir þjóðkjörnu fulltrúar eru allstaðar og það er ekki tilviljun .
" Samkvæmt launatöflu Kjararáðs fyrir þjóðkjörna fulltrúa 1. október 2011 er forseti Íslands með um 1,9 milljónir í mánaðarlaun .
Ara Trausta finnst laun forsetans hæfileg .
" Þetta eru skattskyldar tekjur og fjarri því að vera hæstu laun á Íslandi .
Miðað við að forsetinn eigi að vera öllum óháður og eigi að geta sinnt sínu embætti fyrir utan embættispeningana þá finnst mér þetta vera nokkuð þokkalegt .
Kostnaðinn við forsetaembættið sjálft þekki ég ekki það náið að ég geti úttalað mig um hann .
Ætli hann sé ekki í nánd við að vera passlegur .
" Er eðlilegt að settar séu skýrari reglur um samskipti forsetaembættisins og viðskiptalífsins ? " Já .
Ég hef sagt það að mitt fyrsta embættisverk verður að setja þessu embætti siðareglur .
Það kemur bæði til út af því að mér finnst það vanta og eins því að það er farið fram á það í hrunskýrslunni frægu .
Þess utan er þetta mál þannig vaxið að hvorki stjórnarskráin né einhver falleg heimasíða getur gert almenningi það kleift að sjá raunverulega eftir hverju forsetinn fer ; hvað má hann gera , hvað ekki , við hverju hann má taka , hverju ekki og svo framvegis .
Ég sé fyrir mér að Siðfræðistofnun Háskóla Íslands verði með í þessu og taki að sér það hlutverk að vera eins konar eftirlitsaðili með því að forsetinn sé að fara eftir reglunum .
" Makinn á að vera sjálfstæður Ari Trausti er giftur Maríu G. Baldvinsdóttur .
Hvaða hlutverki sér hann fyrir sér að hún muni gegna ef hann nær kjöri forseta ? " Maki forsetans er partur af teymi .
Eigi forsetinn á annað borð maka þá tekur hann þátt í einu og öllu í því sem hann getur með forsetanum .
En um leið álít ég að makinn eigi að vera sjálfstæður , hann er ekki undir starfsskipulagi forsetaembættisins .
Hafi hann eitthvert hliðarstarf eða áhugamál á hann að geta sinnt því án þess að vera í forsetamakahlutverkinu .
" Á að breyta því hvernig staðið er að orðuveitingum á Bessastöðum ? " Þetta er spurning sem mér fyndist að almenningur í landinu mætti segja meira um .
Núna hefur fálkaorðan þróast í að vera þjónustuorða lýðveldisins .
Það er að segja þú vinnur þín störf af kostgæfni , kannski engin sérstök afrek , og þú færð fálkaorðuna .
Ég held að þetta hafi ekki verið upphaflega hugmyndin .
Það er spursmál hvort það sé hægt að vera með einhvers konar viðurkenningu lýðveldisins , hvort sem það er forseti eða forsætisráðherra sem veitir hana , fyrir vel unnin störf í þágu samfélagsins .
En að fálkaorðan verði þá notuð sem viðurkenning fyrir einstök afrek eða einstaka framgöngu manna í þágu heildarinnar , " segir Ari Trausti .
Viðtalinu er lokið og næsti dagskrárliður hjá uppteknum forsetaframbjóðenda tekur við .
Dagskráin hjá Ara Trausta er stíf til 30. júní þegar þjóðin kýs sér forseta yfir Íslandi .
Ari Trausti Guðmundsson Ari Trausti Guðmundsson er fæddur 3. desember 1948 í Reykjavík .
Hann er sonur Lydiu Pálsdóttur Zeitner-Sternberg , meistara í leirmunagerð frá München , og Guðmundar Einarssonar myndlistarmanns frá Miðdal í Mosfellssveit .
Ari Trausti á fjögur alsystkini og einn hálfbróður .
Á árunum 1968-1973 lagði hann stund á nám við Háskólann í Ósló með aðaláherslu á jarðeðlisfræði en lauk líka prófi í forspjallsvísindum frá Háskóla Íslands auk þess að stunda þar framhaldsnám í jarðvísindum 1983-1984 .
Ari Trausti á langan feril að baki sem greina- og rithöfundur .
Margar bókanna fjalla um jarðfræði , eldfjallafræði , jökla , stjörnufræði , ferðaslóðir og fjallamennsku , samtals langt yfir 30 útgefnir titlar en eftir hann liggja einnig fimm skáldsögur , smásagnasafn og fimm ljóðabækur , sú nýjasta kom út 19. apríl 2012 .
Hann hefur kennt á öllum skólastigum og stundað ráðgjöf í fagi sínu og umhverfis- og ferðamálum en líka verið fyrirlesari víða um heim .
Hann var veðurfréttamaður í rúman áratug og hefur starfað sem dagskrárgerðarmaður í útvarpi og sjónvarpi , m.a. við fjölda heimildarmynda og þáttaraða um vísindi og nýsköpun , auk þess að vinna að yfir tug náttúru- og vísindasýninga eða safna á Íslandi og erlendis .
Ari Trausti er virkur fjallamaður og hefur lagt áherslu á ferðir um heimskautasvæðin og framandi slóðir , oft sem leiðsögumaður .
Hann hefur gengið á háfjöll í fjórum heimsálfum og samið leiðsögubækur á íslensku og ensku um leiðir á íslensk fjöll og jökla .
Þá hefur hann annast leiðsögn fyrir opinbera gesti hér á landi um langt árabil .
Ari Trausti Guðmundsson er kvæntur Maríu G. Baldvinsdóttur , sjúkraliða í öldrunar- og líknarþjónustu , hún er fædd 1954 .
Þau eiga þrjú börn : Huldu Sóllilju , Hugin Þór og Helgu Sigríði og þrjú barnabörn .
