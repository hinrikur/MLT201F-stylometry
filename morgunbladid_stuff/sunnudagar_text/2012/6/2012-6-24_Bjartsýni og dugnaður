Nú hafa sex ungir húsgagnasmiðir , sem allir eru prýðilega menntaðir í starfsgrein sinni , hafizt handa af mikilli bjartsýni og dugnaði , komið sér upp fullkomnum vélakosti , sem í sumum greinum mun bera af öllu því , sem þekkzt hefur hér á landi , " var skrifað í Verkamanninum 1. maí 1953 .
Akureyrska húsgagnaverksmiðjan Valbjörk var þá opnuð í fyrsta skipti .
Valbjarkarhúsgögnin eru landsmönnum vel kunnug en þau áttu eftir að rata víða um land .
Hálfri öld síðar er enn blómstrandi dugnaður og bjartsýni á Akureyri .
Fyrr í mánuðinum opnuðu þrír ungir húsgagnasmiðir , Ingibjörg Björnsdóttir , Guðrún Björg Eyjólfsdóttir og Berglind Júdith Jónsdóttir , húsgagnaverkstæðið Mublur þar í bæ .
Sunnudagsmogginn náði tali af Berglindi Júdith .
Það er mikil ringulreið í kringum Berglindi Júdith þegar blaðamaður nær tali af henni .
Hún er að leggja af stað út á land en gefur sér þó tíma til þess að tala um nýja húsgagnaverkstæðið , Mublur , á Akureyri .
Það hýrnar yfir Berglindi Júdith þegar hún rifjar upp tilkomu fyrirtækisins .
" Ég hef mikinn áhuga á því að gera upp gömul hús og húsgögn , " segir hún en Berglind er einnig lærður húsasmiður .
" Þetta er því hugmynd sem hafði blundað í mér lengi en það var ekki fyrr en ég kynntist stelpunum sem að við ákváðum að láta verða af þessu , " segir hún .
Stúlkurnar þrjár kynntust í húsgagnasmíði í Verkmenntaskólanum á Akureyri .
Berglind Júdith lauk við námið í vor en hinar tvær eiga eina önn eftir .
Húsgagnaverkstæðið Mublur býður upp á húsgagnaviðgerðaþjónustu en einnig munu þær stöllur selja uppgerð húsgögn og hanna og smíða eigin húsgögn .
" Ef þú átt gamlan skenk þá getur þú komið með hann til okkar og við löppum upp á hann , " segir hún glaðlega .
Berglind Júdith segir að húsgögnin séu ekki aðeins fyrir Akureyringa .
" Nei , alls ekki .
Við erum til dæmis búnar að stofna Facebook-síðu .
Þar geta áhugasamir skoðað húsgögnin , " segir hún en bætir því við að síðan sé ekki fullkláruð .
Markmiðið er að selja húsgögnin á síðunni og á verkstæðinu .
Hún segir að ekki sé til sambærileg verslun á Akureyri og því hafi íbúar bæjarins hingað til þurft að leita til smiða með gömul húsgögn .
Hún gerir því ráð fyrir að mikill markaður sé fyrir slíkt verkstæði á Akureyri .
" Það hjálpar til hvað samfélagið er lítið .
Íbúarnir frétta fljótt af þessu , " segir hún .
Hún viðurkennir þó að smæð samfélagsins fylgi einnig gallar því færri húsgögn séu í minni samfélögum .
Hún segir það koma vel til greina að þær muni einn daginn opna verkstæði í höfuðborginni .
" Það er auðvitað draumur að geta stækkað fyrirtækið sitt , " segir hún en bendir þó á að fyrirtækið sé á frumstigi .
Ömmu- og afahúsgögn Ungu konurnar deila áhuga á gömlum íslenskum húsgögnum .
Í miklu uppáhaldi eru húsgögn frá Valbjörk .
" Þessi húsgögn voru alls staðar en urðu svo hrikalega hallærisleg um 1980 .
Þau fóru því flest á haugana en við erum að reyna að bjarga þeim , " segir Berglind Júdith .
" Þetta eru þessi dæmigerðu ömmu- og afahúsgögn , " segir hún .
Húsgögnin sem þær gera upp og selja eru aðallega frá sjötta- og sjöunda áratugnum .
Í nóvember , áður en hugmyndin um húsgagnaverkstæðið kviknaði , hönnuðu þær ruggustól úr beyki .
" Við fengum það verkefni í VMA að herma eftir borðstofustól sem skólinn hafði keypt .
Við vildum hins vegar ekki eiga einn stakan borðstofustól , " segir Berglind Júdith .
Í framhaldi lögðust þær á netið í leit að betri lausn .
" Okkur datt í hug að hanna barnamatarstól eða ruggustól , " segir hún en ruggustóll varð á endanum ofan á .
Skólinn gaf leyfi fyrir því að þær myndu breyta verkefninu og útkoman varð glæsileg .
Stólarnir eru til í þremur útgáfum þar sem þær settu allar persónulegt mark á stólana .
Þeir verða til sölu hjá Mublum .
Samsafn af húsgögnum Þríeykið hefur unnið hörðum höndum að því að opna verkstæðið en Berglind Júdith segir að það sé mikil vinna að baki .
Opnuninni seinkaði þó talsvert í vor .
Ástæða þess var verkefni sem þær unnu fyrir nýja kaffihúsið í Lystigarðinum .
Á hundrað ára afmæli Lystigarðsins og hundrað og fimmtíu ára afmæli Akureyrarbæjar var opnað langþráð kaffihús í garðinum .
Lystigarðurinn er eitt af þekktari kennileitum bæjarins en þetta er fyrsta kaffihúsið sem er opnað þar .
Um rekstur kaffihússins sjá þeir Sigurður Guðmundsson og Njáll Trausti Friðbertsson .
Þeir fengu þá hugmynd að innrétta kaffihúsið með húsgögnum frá Valbjörk og auglýstu því eftir þeim .
Það gekk vonum framar og brátt var kaffihúsið fullt af húsgögnum í misjöfnu ásigkomulagi .
Þeir höfðu þá uppi á Berglindi Júdith og báðu hana að aðstoða sig við verkefnið .
" Ég hafði samband við stelpurnar og við tókum þetta að okkur , " segir hún .
" Þetta eru húsgögn úr öllum áttum og eru því mjög mismunandi .
Það var kraftaverk hvað okkur tókst að vinna þetta á stuttum tíma , " segir hún en það tók þær um þrjár vikur að ljúka verkefninu .
Skartgripaskrín fyrir drottninguna Árið 2012 er ekki aðeins merkisár fyrir Akureyrarbæ en eins og flestir vita eru sextíu ár frá krýningu Elísabetar Englands drottningar .
Þá greindi Morgunblaðið frá því að Kristjáni Eyjólfssyni , gullsmið og bróður Guðrúnar , hefði verið falið það verkefni að hanna nælu fyrir drottninguna og alla gesti í blómasýningu hennar í Chelsea .
Í heildina hannaði Kristján þrjú hundruð nælur en engin af þeim var eins .
Nælurnar eiga það sameiginlegt að vera handgrafnar og með handgrafinni perlu .
Stærsta verkefnið var að hanna nælu fyrir sjálfa drottninguna .
Hann vildi að nælan minnti á Ísland og notaði því íslenskt víravirki .
Sextíu ára krýningarafmæli er kallað demantsafmæli og því var nælan skreytt demöntum .
Kristján hafði samband við stóru systur sína , Guðrúnu , og bað hana að búa til skartgripaskrín fyrir næluna .
Guðrún tók að sér verkefnið og útbjó skartgripaskrínið ásamt Þorleifi Jóhannssyni , kennara við Verkmenntaskólann .
Guðrún hélt áfram með íslenska áherslu í hönnun sinni .
Hún notaði því birki í sjálft skrínið en það er klætt að innan með laxaroði .
Þýðir ekki að krossa fingur Berglind Júdith segir það krefjast mikillar vinnu að stofna sitt eigið fyrirtæki .
" Við hefðum líklega getað sótt um einhverja nýsköpunarstyrki .
Við höfðum einfaldlega ekki tíma til þess , " segir hún .
Aðspurð hvort hún hafi góðar ráðleggingar til frumkvöðla segir hún : " Það er mikilvægast að hafa brennandi áhuga .
Við byrjum rólega .
Það gengur ekki að kaupa rándýrt húsnæði og vélar og krossa svo fingur .
" Blaðamaður kveður Berglindi Júdith sem getur nú lagt af stað í ferðalagið sitt .
