Í lok september 1912 leggst strandferðaskipið Hólar við festar í Norðurfirði á Ströndum .
Meðal farþega er liðlega tvítugur Austur-Skaftfellingur , Þórbergur Þórðarson , auralítill eftir ævintýralegt sumar í síldarvinnu og gleðskap á Norðurlandi .
Hann sér ekki fram á að geta borgað farið alla leið suður og ákveður að laumast í land og halda fótgangandi til Reykjavíkur .
Aldarfjórðungi síðar notar hann þetta viðburðaríka sumar sem efnivið í eina af perlum íslenskra bókmennta , Íslenskan aðal ( 1938 ) .
Sumarið er ein samfelld veisla , ungir menn í leit að lífshamingjunni , ást , skáldskap og gleði , en hápunktur sögunnar er gangan suður , á vit elskunnar sem býr á Bæ í Hrútafirði .
Gangan er óður til ástarinnar , hinnar eilífu leitar að lífshamingjunni , sem alltaf er handan við næsta leiti en gufar upp þegar til á að taka .
Auðvitað gengur Þórbergur framhjá bænum hennar og ekkert verður úr hinu fyrirhugaða stefnumóti .
Eftirvæntingin breytist í örvæntingu en Þórbergur eygir nýja von um að hitta elskuna sína fyrir sunnan .
Hann kemur í bæinn auralaus eftir þrettán daga göngu en þorir ekki að segja nokkrum manni frá ferð sinni .
Afmælisganga undir leiðsögn Þórbergs Nú , hundrað árum síðar , skipuleggur Ferðafélag Íslands gönguferð í fótspor Þórbergs .
Fararstjórar eru Eva Benediktsdóttir og greinarhöfundur .
Göngunni er skipt í þrjá sjálfstæða fjögurra daga áfanga .
Byrjað er í Norðurfirði og endað í Reykjavík .
Að jafnaði eru gengnir liðlega 20 km á dag en lengsta dagleiðin er yfir Holtavörðuheiði , 32 km .
Gist er í svefnpokaplássum og farangur trússaður .
Göngufólk getur tekið einn fjögurra daga áfanga , tvo saman eða alla þrjá .
Þórbergur er leiðsögumaður og ferðafélagi alla leiðina .
Hugrenningar hans um landið , lífið og tilveru ungs manns í upphafi 20. aldar , gefa 100 ára sýn á umhverfið , fólkið lifnar á bæjunum þar sem hann fær að gista eða þiggur kaffi .
Sums staðar er enn fólk sem hitar kaffi handa gestum , annars staðar eru tóftir einar .
Með Íslandssöguna undir fótum og fyrir augum Þegar Þórbergur fór um voru atvinnuvegir og samgöngur enn með svipuðum hætti og verið hafði í landinu í þúsund ár .
Helstu framfarir í búskap voru fólgnar í að hreinsa grjót úr túnum , og til samgöngubóta voru fornar hestagötur og gönguleiðir gerðar kerrufærar .
Síminn var nýjasta nýtt og fólk gerði sér erindi þar sem var símstöð eða bréfahirðing .
Á þessum árum var Borðeyri aðalstaðurinn .
Gangan öll er ótrúlegt ferðalag um Íslandssöguna , eins og að ganga inn í tímavél og út aftur , alla leiðina .
Þær breytingar sem blasa við í mannlífi og náttúru , vitna ekki aðeins um þá sögu sem liðin er frá ferð Þórbergs heldur vitna þær um líf og sögu héraðanna allt aftur á landnámsöld og það ríkidæmi menningar sem finna má í hverri sveit .
Landleiðir og heiðarvegir Fyrsti viðkomustaður er í Trékyllisvík þar sem Þórður kakali lagði upp í frægustu sjóorrustu Íslandssögunnar , Flóabardaga , og enn í dag tala heimamenn um þessa viðburði eins og þeir hefðu gerst í gær .
Trékyllisheiðin er lengsti fjallvegur í fyrsta áfanga , grýtt og víða ill yfirferðar en af henni er heillandi fjallasýn á björtum degi .
Fyrsti áfangi endar á Óspakseyri í Bitrufirði , frægri landnámsjörð og sögustað .
Hér keypti Þórbergur sér tóbak en núna eru þar minjar einar um mikil umsvif á 20. öld .
Framhjágangan sjálf Í öðrum áfanga er gengið suður yfir Stikuháls til Hrútafjarðar .
Selir bylta sér á skerjum en hraunborgir og klettar á hægri hönd .
Lítið ónæði er af umferð bíla í Hrútafirði og á Ströndum eftir að vegurinn um Þröskulda var opnaður en hin forna þjóðleið hefur fengið ýmis ný hlutverk , hún liggur með rekafjörum og nýtist við að smala fé og flytja hey af fjarlægum túnum .
Hér gekk Þórbergur spenntur framhjá bæ elskunnar .
Borðeyri átti sér blómaskeið á 20. öld .
Bærinn var skjólsæl hafskipahöfn í þjóðbraut því héðan lágu þrjár leiðir yfir í Dali og menn fóru á báti yfir Hrútafjörð til að komast frá Vesturlandi til Norðurlands .
Það var hér sem hinn ungi Thor Jensen hóf feril sinn sem búðarstrákur og bærinn var bæði sýslumannssetur og ein aðalsímstöð landsins .
Hér urðu miklir atburðir á hernámsárunum en svo tók að halla undan fæti .
Á allra síðustu árum hefur Borðeyri gengið í endurnýjun lífdaga og heimamenn rifja upp fyrri tíma með gestum .
Mikil saga frá Njálu til nútíma Forna reiðleiðin yfir Holtavörðuheiði er líklega sama leið og Unnur Marðardóttir fór þegar hún flúði frá Hrúti Herjólfssyni í Njáls sögu .
Leiðin er alls staðar langt frá vegi og einstæð náttúrufegurð , kyrrð og fjallasýn er mörgum ferðamanni nú hulinn fjársjóður .
Af gömlu leiðinni sést Kóngsvarðan , áð er við Hæðarstein að gömlum sið til að segja sögur eða fara með vísur og spurning vaknar um hvað orðið hafi af Holtavörðu sjálfri og öllum þeim 120 vörðum sem Fjallvegafélagið lét reisa á heiðinni á 19. öld .
Borgarfjörður er söguríkasta hérað landsins að fornu og nýju .
Þórbergur gisti í Hvammi í Norðurárdal .
Þar búa afkomendur gestgjafa hans og geta enn hermt eftir honum og vandræðagangi hans fyrir hundrað árum þegar hann velti fyrir sér hvort hann ætti fyrir farinu með bátnum frá Borgarnesi .
Af Grjóthálsi blasir Þverárhlíðin við , sögusvið Hænsa-Þóris sögu .
Þar er ein glæsilegasta fjárrétt á Íslandi og eitt best varðveitta leyndarmál íslenskrar skógræktar .
Í öðrum áfanga göngunnar birtist þróun samgöngumála á Íslandi í hnotskurn .
Hér eru margar kynslóðir vega hlið við hlið og merki um fyrstu brýr á þjóðvegum , þar af stendur ein brú sem Þórbergur sjálfur vann við að byggja sumarið 1911 .
Í lok áfangans er gengið yfir gömlu brúna á Örnólfsdalsá frá 1899 , hina einu sinnar tegundar sem enn er á upphaflegum stað , nú uppgerð eins og ný .
Þéttbýlið nálgast með þys og læti Í þriðja áfanga skynjar göngufólk óneitanlega vaxandi nálægð þéttbýlisins .
Samt verður lítið vart við umferð því gönguleið Þórbergs liggur um heiðar inn til landsins en þjóðvegurinn með sjónum líkt og í fyrsta áfanga .
Heiðarnar í þessum áfanga eru vinsælar gönguleiðir í dagsferðum úr höfuðborginni , en Framhjágangan hefur annan og æðri tilgang .
Gengið er yfir Hestháls , Botnsheiði , Reynivallaháls og Svínaskarð en á láglendi þess á milli má þræða hina fornu reiðleið sem víðast hvar er vel sýnileg og greiðfær hestum og fótgangandi .
Gengið er á sömu brúm og Þórbergur , vaðnar þær ár sem hann óð og ef heppnin er með má lenda í örlitlum lífsháska á Norðlingavaði í Grímsá og reyna á eigin skinni frásögn Þórbergs af glímu sinni við ána fyrir hundrað árum á köldum októberdegi eftir myrkur .
Það er ekki fyrr en komið er yfir Svínaskarð og borgin blasir við , að göngumaðurinn áttar sig á að þessari ferð um ellefu aldir Íslandssögunnar hlýtur óhjákvæmilega að ljúka í nútímanum .
Gengið er niður í Mosfellssveit og hin forna leið er æ oftar rofin af umsvifum vinnuvéla , og um síðir hverfur hún endanlega undir malbik .
Þúsund ára þjóðleið tekur enda og við horfumst í augu við að hjólastígar og aðrar frístundaleiðir taka við .
Frá Varmadal niður á Hverfisgötu 50 má fara á hjóli , en þar lauk Þórbergur göngu sinni hinn 11. október árið 1912 og fékk mat og kaffi : " Ég var fáorður og mælti allt á huldu um ferðir mínar .
Ég var ekki ennþá búinn að ráða það við mig , hvort ég ætti að láta nokkurn lifandi mann heyra af þessum ósköpum .
" 