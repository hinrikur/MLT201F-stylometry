Börn hafa gaman af að leika sér að tungumálinu .
Ég get mælt með einföldum og ódýrum leik sem felst í því að láta börn , t.d. unga skólanemendur eða barnabörn , mynda setningar með orðum sem hljóma eins en eru skrifuð á ólíkan hátt .
Dæmi : Myndið málsgrein þar sem orðin degi , deigi og deyi koma öll fyrir .
( Dæmi um svar : Ég held ég deyi ekki á þessum sólríka degi þótt ég sletti deigi í form .
) Æfingar af þessu tagi gefa kærkomið tækifæri til umræðu , t.d. um það að stafsetning sé eitt , framburður annað .
Tilbrigði : Myndið málsgrein þar sem orðið skemmt kemur fyrir í tveimur mismunandi merkingum .
( Dæmi um svar : Honum var ekki skemmt þegar hann beit í skemmt eplið .
) Hliðstætt tilbrigði : Myndaðu málsgrein þar sem sögnin skella kemur fyrir í tveimur ólíkum þátíðarmyndum í 3.p.et .
( Dæmi um svar : Hann skellti upp úr um leið og hurðin skall í lás .
) Íslendingar eru stundum tómlátir og þeir eru ekki gefnir fyrir að hrósa öðrum .
Fáir hrósa t.d. Ríkisútvarpinu og starfsfólki þess .
Á uppstigningardag var ég við tækið mestallan daginn og hlustaði þar á eina þrjá stórfróðlega þætti , hvern öðrum betri .
Í einum þeirra var rætt við Hallgrím Helgason .
Þetta var bráðskemmtilegt viðtal þar sem Hallgrímur fór yfir feril sinn ( upptaka frá málþingi um hann í Gerðubergi ) .
Hann ræddi meðal annars um þá neikvæðu gagnrýni sem hann hefur oft mátt þola hér heima og benti á að gagnrýnendur hefðu ekki áttað sig á ýmsum mikilvægum atriðum í verkum hans , atriðum sem erlendir rýnendur hefðu séð jafnskjótt og verkin birtust í þýðingum .
Þetta ætti ekki síst við um söguna 101 Reykjavík , söguna af einfaranum og " amlóðanum " Hlyni .
Í 101 Reykjavík gerir Hallgrímur óteljandi tilraunir með mál , hljóð og stíl ; hann sveigir tungumálið að þanmörkum og sýnir snilldarleg tilþrif .
Slíkur texti gæti orðið hvetjandi viðfangsefni nemenda , t.d. við upphaf framhaldsskóla , við athugun á því hvernig nýta má möguleika tungumálsins til nýrrar sköpunar .
Tökum dæmi úr 101 Reykjavík .
( Rætt er um líf og dauða : ) " Þar sem læknum fallast hendur lyfta þeim prestar " ; ( líkkistur til umræðu : ) " Komdu og skoðaðu í kistuna mína .
Hlössin af vandræðum þar á ég nóg " ; ( um Tímur á K-barnum : ) " Fáheyrð týpa .
Og fáhærð .
Hann rakar sig allan " ; ( lýsingarorð myndað : ) " Ég hlæ .
Ég er mjög hlær náungi " ; ( um Lollu sem breytti um starfsvettvang tímabundið ; sagnorð myndað : ) " Lolla fékk sig flutta vestur í eitthvað daladæmi eftir uppákomu í febrúar og marsaði þar fram í apríl " .
Og ekki má gleyma móðurinni sem kemur þreytt heim með götuhorn í síðu og hraðahindranir um magann ; hún " pokast og kápast utan úr þessu óljósa samhengi sem kallast þjóðfélag " .
Og loks dæmi um upphrópun : " Heilagur Kiljan " ( íslenskt og kraftmikið tilbrigði við " ó mæ godd " ( omg ) og " Djísús Kræst " ) .
" Daladæmið " minnir mig á atvik á kaffihúsi í Kringlunni : Unglingar ræddu saman og ein í hópnum sagðist vera búin að fá vinnu á " Snæfissnisi " .
" Er það eitthvað svona fiskidæmi ? " spurði vinkona í hópnum .
– Við tökum eftir því að bæði í máli Amlóða ( Hlyns ) og unglingsins í Kringlunni var " eitthvað dæmi " .
Margur uppalandinn mundi hér grípa til " rauða pennans " ( með " bláu hendinni " ) og leiðrétta í " eitthvert dæmi " og gera þannig greinarmun á eitthvað og eitthvert eftir því hvort orðið væri sérstætt eða hliðstætt ( sástu eitthvað ? / sástu eitthvert kvikindi ? ) .
En hér má til afsökunar benda á að við tilteknar aðstæður getur verið eðlilegt að sveigja reglur .
Orðin ó mæ godd , sorrí og ókei bæ eru hrein útlenska eða eins og vinur minn sagði : " áberandi skítaklessur á tungunni " .
Óhrein útlenska er aftur á móti orðið " tanaður " sem heyrist nú æ oftar með fjölgandi sólskinsdögum .
Að vísu lagar þetta orð sig að beygingum málsins .
En vill stúlkan verða " tönuð " ? Hver man ekki eftir lagi Oddgeirs og textanum góða eftir Ása í Bæ : " Sólbrúnir vangar , siglandi ský / og sumar í augum þér , / angandi gróður , golan hlý / og gleðin í hjarta mér .
" Rétti sá upp hönd sem vill gera breytingartillögu og setja inn í textann " tanaða vanga " .
