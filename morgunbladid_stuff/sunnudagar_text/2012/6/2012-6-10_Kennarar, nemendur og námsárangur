Margir eiga auðvelt með að kenna öðrum um allt sem miður fer .
Ástæðan er meðal annars sú að fólki þykir erfitt að horfast í augu við sjálft sig og viðurkenna eigin breyskleika .
Mörgum þykir hins vegar auðvelt að hrósa sjálfum sér fyrir það sem vel er gert og hirða ekki um að horfast í augu við að góður árangur er samspil margra þátta .
Umræða um skólamál er oft af þessu tagi .
Þegar nemendum gengur miður vel er skuldinni skellt á ómögulegt skólakerfi , vonda kennara , leiðinlegt námsefni , gamaldags græjur og ég veit ekki hvað og hvað .
Sjónum er beint að öllu öðru en þeim sem gengur miður vel , nemandanum sjálfum ; metnaði hans , samviskusemi , dugnaði og viðhorfum til námsins .
Þegar nemendum gengur vel er það hins vegar yfirleitt þeirra eigin snilli einni að þakka .
Þá er ekki minnst á að skólakerfið sé frábært , kennarar góðir , námsefni skemmtilegt og ég veit ekki hvað og hvað .
Þeir sem láta í sér heyra eru sjaldan nemendurnir sjálfir heldur fullorðið fólk í samfélaginu .
Ekki alls fyrir löngu birtust fréttir um gengi nemenda í háskólanámi .
Í fréttunum mátti lesa fullyrðingar skólafólks þess efnis að framhaldsskólar og þar með kennararnir skiptu engu máli þegar árangur þeirra nemenda sem gekk bærilega í háskóla var skoðaður .
Í því samhengi væru það eingöngu námshæfileikar nemendanna sem skiptu máli .
Ég verð að segja að mér þykir þetta viðhorf einkennilegt .
Í því má sjá að því er hafnað að samspil skóla , kennara , nemenda og foreldra skiptir máli þegar kemur að farsæld nemenda í námi .
Ég velti því líka fyrir mér hvort viðhorf af þessu tagi móti viðhorf annarra til skóla og kennara .
Umræða um skólamál er nefnilega mjög oft mjög neikvæð .
Sjónum er beint að því sem miður fer og undantekningarlítið er það skólum og kennurum að kenna .
Sjálf þekki ég engan kennara sem er þeirrar skoðunar að hann einn og sér sé ástæða þess að nemendum vegni vel í námi .
Ég þekki hins vegar marga kennara sem taka miður gott gengi nemenda nærri sér og eru stöðugt í sjálfsskoðun til að reyna að átta sig á því hvað þeir geti gert til að fá nemandann til að sýna hvað í honum býr .
Það er hins vegar til lítils þegar viðhorf samfélagsins til skóla og kennara eru á þá lund að flest sem miður fer í námi nemenda sé einmitt kennurum að kenna .
En kannski mun þetta breytast .
Um daginn las ég nefnilega viðtal við nýstúdent úr MR , Hólmfríði Hannesdóttur .
Þegar hún var spurð um leyndarmálið að baki frábærum námsárangri sagði hún : " Ég hef notið þess öll árin í MR að vera með frábæra kennara sem hafa vakið áhuga á námsgreinunum og kennt þær vel .
" Að auki sagðist Hólmfríður skipuleggja og nýta tíma sinn vel .
Í orðum Hólmfríðar má heyra jákvæðan og annan tón til menntaskólans og þess samspils sem árangur einstaklinga byggist á .
Ég held að Íslendingar ættu að fara að horfast í augu við sjálfa sig og viðurkenna að árangur einstaklinga byggist á samspili margra þátta .
Það á við um námsárangur sem og árangur í öllu öðru .
Ég held líka að fólk ætti að horfa á þau forréttindi sem felast í því að fá tækifæri til að mennta sig í því sem maður hefur áhuga á og velta fyrir sér sinni eigin ábyrgð í því hvernig gengur .
Ég er viss um að mörg kennarahjörtun hafa slegið ört þegar Hólmfríður tók við prófskírteininu sínu .
Ég þekki nefnilega enga starfsstétt aðra en kennara sem er stoltari af annarra manna börnum .
