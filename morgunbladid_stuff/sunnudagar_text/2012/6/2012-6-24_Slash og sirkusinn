Eitt af því fyrsta sem ég sá þegar ég kom til Berlínar fyrir rúmum tveimur mánuðum var veggspjald sem auglýsti tónleika gítargoðsagnarinnar Slash og brjálæðinganna í Mötley Crüe í borginni .
Ég hugsaði strax með mér að þessu mætti ég ekki missa af og skrifaði niður dagsetninguna og staðinn , þriðjudagurinn 12. júní , staðurinn Max-Schmeling-Halle .
Leiddi ég svo ekki hugann mikið að þessu þar til dagurinn rann upp , bjartur og fallegur eins og vera ber og rölti í sumarhitanum í Höllina .
Hef líka ágæta reynslu af því að horfa á tónleika í handboltahöllum enda ófáir rokktónleikarnir verið haldir í Laugardalshöllinni í Reykjavík .
Ég átti miða í sæti á besta stað , hreinlega í seilingarfjarlægð frá Slash en hann var aðalaðdráttaraflið hvað mig varðaði þetta kvöldið .
Ég hafði að mörgu leyti blendnar tilfinningar til kvöldsins , það getur verið erfitt að horfast í augu við æskuhetjurnar en Slash og þeir félagar í Guns N ' Roses voru þar hæst á listanum .
Ég var ekki búin að kynna mér hvað Slash væri að fást við nú og óttaðist hið versta , að hann væri búinn að tapa sér í einhverju leiðinlegu sólóverkefni og væri yfir það hafinn að spila GN ' R-lög .
En fyrirgefðu mér , Slash , að hafa efast um þig ! Hann hefur engu gleymt og hljómsveitin hans var alveg frábær , mjög þétt , vel spilandi og góður andi á sviðinu .
Hljómsveitin ber nokkuð langan titil , Slash feat .
Myles Kennedy & The Conspirators .
Myles Kennedy þessi er söngvari hljómsveitarinnar .
Hann tók sess Axl Rose í fjórum GN ' R-lögum , " Nightrain " , " Mr. Brownstone " , " Sweet Child O ' Mine " og " Paradise City " og stóð sig mjög vel enda með magnaða rödd .
Ég hélt að það yrði óþægilegra að sjá einhvern annan en Axl standa þarna , svipað eins og að sjá mann með nýja konu við hlið sér eftir skilnað vinahjóna .
Axl er því miður löngu búinn að tapa þræðinum , eitthvað sem mann grunaði fyrst þegar hann steig á svið í hvítum nærbuxum fyrir um tveimur áratugum og hefur það margoft verið staðfest síðan .
Eftir að Slash og félagar höfðu lokið sér af hófst sirkusinn .
Mötley Crüe steig á svið í öllu sínu veldi .
Sveitin var ekki eins þétt og hjá Slash en gerði sitt besta til að fela það með ýmsum stælum eins og berum konum og endurteknum blótsyrðum , þeir stóðu sig að minnsta kosti vel í því að viðhalda klisjunni um brjáluðu LA-rokkhljómsveitina sem tilbiður enn guð níunda áratugarins .
Sirkus var þetta engu að síður þar sem hámarki var náð þegar Tommy Lee fór heilan hring í rússíbana á sviðinu og trommaði á hvolfi .
Geri aðrir betur ! Inga Rún Sigurðardóttir ingarun@mbl.is 