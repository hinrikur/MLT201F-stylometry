Samsung hefur náð yfirhöndinni á farsímamarkaði og styrkir stöðu sína með Samsung Galaxy SIII sem kemur á markað um þessar mundir og er þegar orðinn eftirsóttasti sími heims í dag .
Skjárinn á Galaxy SIII er talsvert stærri en á Galaxy SI og nokkru stærri en á SII , 4,8 " AMOLED-skjár með upplausnina 1280x720 dílar .
Hann er hreint út sagt frábær með magnaða litadýpt og sá besti sem ég hef séð á farsíma til þessa .
Glerið er sérstyrkt Gorilla Glass .
Stýrikerfið er Android 4.0.4 , eða Ice Cream Sandwich , og notendaskilin ný útgáfa af TouchWiz .
Örgjörvinn er fjögurra kjarna 1,4 GHz ARM og grafíkörgjörvinn er líka frá ARM .
Vinnsluminni í símanum er 1 GB , en síðan er hann með 16 , 32 eða 64 GB minni eftir útfærslu og hægt að setja í hann minniskort , allt að 64 GB .
Ekki er bara að skjárinn sé stærri heldur er síminn sjálfur heldur stærri , 7 cm á breidd , 13,6 á hæð og 0,86 á þykkt ( SII er 6,6 x 12,5 x 0,84 ) .
Hann er líka þremur grömmum þyngri .
Á símanum eru tvær myndavélar , 2 MP að framan og að aftan mjög hraðvirk 8MP myndavél með LED-flassi og sjálfvirkum fókus sem tekur 1080p 30 ramma full HD-myndskeið .
Í símanum eru alls konar viðbætur , sumar eitursnjallar en aðrar frekar forvitnilegar en beinlínis hagnýtar .
Til að mynda slekkur síminn ekki á skjánum á meðan horft er á hann , hægt er að hringja án þess að ýta á skjáinn , til dæmis ef maður er með viðkomandi tengilið á skjánum , raddstýring er innbyggð og örgjörvinn er nógu öflugur tiil að hægt sé að keyra fleira en eitt forrit samtímis .
Samsung er stærsti símaframleiðandi heims Á síðustu áratugum bar Nokia höfuð og herðar yfir aðra símaframleiðendur en nú hefur Samsung velt Nokia af stalli sem stærsti símaframleiðandi heims eftir fjórtán ára setu Nokia í efsta sætinu .
Einn helsti styrkur Nokia í gegnum árin var hvað margar gerðir voru til af Nokia-símum , allt frá þrælbillegum vinnuþjarki í gullslegið skraut , en fyrirtækið missti rækilega af lestinni þegar snjallsímabyltinguna bar að .
Upp frá því hefur Nokia haldið velli í Afríku og Asíu , en lætur nú í minni pokann ; á tímabilinu frá janúar fram í mars seldi Samsung 88 milljónir farsíma , en Nokia 83 milljónir ( Apple seldi væntanlega ríflega 20 milljón síma á sama tíma ) .
Samsung hefur meðal annars tekið upp þá háttu Nokia að vera með margar gerðir farsíma á markaði , selur nú 140 gerðir , helminginn snjallsíma og þar af þrjár með Windows-stýrikerfi og 53 með Android , á meðan Nokia býður upp á snjallsíma með Windows .
