Vonandi verður íþróttin sjálf helsta fréttaefnið frá Evrópukeppninni í fótbolta sem hófst í Póllandi í gær .
Ballið byrjaði þó ekki gæfulega á fimmtudaginn , þegar Hollendingar mættu á æfingu í Krakow – nýkomnir úr heimsókn í hinar ömurlegu útrýmingarbúðir Þjóðverja í Auschwitz , eina allra verstu táknmynd nasismans – og hluti um 500 áhorfenda gaf frá sér apahljóð þar sem leikmennirnir , hluti þeirra þeldökkur , hlupu framhjá í upphitun .
Áhorfendurnir voru að sögn stuðningsmenn borgarliðsins , Wisla .
Kynþáttahatur hefur borið á góma í þessum pistlum , t.d. fyrir viku , enda er það því miður endalaust áhyggjuefni , að því er virðist , og svo óheppilega vill til að ástandið er óvíða sagt verra í Evrópu en í löndunum tveimur þar sem EM fer fram nú , Póllandi og Úkraínu .
Hugsanlegt er að fólki finnist áðurnefnd framkoma fyndin , m.a. þeim sem haga sér með þessum hætti en það er mikill misskilningur enda brugðust hollensku leikmennirnir hinir verstu við .
Fyrirliðinn , Marc Van Bommel , kvaðst myndu taka málið upp við UEFA , Knattspyrnusamband Evrópu , og ef leikmenn yrðu fyrir barðinu á kynþáttahöturum meðan á leik stæði hét hann því að þeir myndu ganga af velli .
Fleiri hafa talað á sömu nótum .
Talsmenn UEFA hafa hins vegar sagt að gangi leikmaður af velli af slíkum ástæðum muni sá hinn sami hljóta áminningu frá dómara , gult spjald .
Vonandi kemur ekki til þess , því gleðin á að ríkja á hátíð eins og EM í fótbolta .
Keppnin er merkileg fyrir margra hluta sakir og skiptir þátttökuþjóðirnar miklu máli .
Ég er viss um að grískum almenningi leið skár í gærkvöldi en undanfarið , eftir jafntefli gegn Pólverjum í fyrsta leik , þó ekki hafi verið nema fyrir það að geta hugsað stutta stund um annað en efnahagskrísu .
Þýski kanslarinn hefði ekki gert sér ferð til Póllands til að snæða kvöldverð með landsliðsmönnunum í vikunni nema mótið skipti þjóðina máli .
Nokkrir þýsku landsliðsmannanna og forráðamanna liðsins hefðu ekki heimsótt Auschwitz í vikunni nema það skipti máli .
Heldur ekki Ítalir og Englendingar .
Þetta er nefnilega miklu meira en bara leikur .
En hverjir skyldu vinna ? Þjóðverjar ? Spánverjar ? Hvað veit ég um það ! 