Andrea er hugsjónamanneskja og vill koma góðu til leiðar .
" Ég tel mig eiga erindi við þjóðina , " segir hún um framboðið til embættis forseta Íslands .
" Ég er með ákveðna framtíðarsýn til þess að þróa lýðræðið þannig að við náum betri árangri .
" Hún leggur áherslu á að nota eigi forsetaembættið til þess að veita þjóðþinginu og stjórnvöldum aðhald , sem verði til þess að brúa margumtalaða gjá milli þings og þjóðar , minna verði um sérhagsmunalöggjöf og þingið nái betri árangri .
" Þá búum við við traustara og öruggara lýðræði til frambúðar .
" Í huga Andreu er hið eiðsvarna hlutverk forseta Íslands samkvæmt stjórnarskránni meginhlutverk forsetans .
Auk þess gegni hann mörgum öðrum hlutverkum .
" Ég vil færa embættið nær fólkinu með því að halda þjóðfundi .
Fyrsti þjóðfundurinn myndi verða til að móta viðmiðunarreglur um valdheimildir forseta .
" Hún segir að færa þurfi embættið nær því að vera talsmaður réttlætis á hnattræna vísu og forsetinn eigi að beita sér fyrir friði í samvinnu við aðrar þjóðir .
Þá sé hlýnun jarðar ákveðin vá og þar þurfi forsetinn að tala ásamt öðrum þjóðarleiðtogum fyrir sjálfbærni og verndun jarðar .
Synjunarvald fólksins Málskotsréttur forsetans hefur sett mark sitt á umræðurnar fyrir forsetakosningarnar .
Andrea segir mikilvægt að rifja upp aðdraganda stjórnarskrárinnar í þessu sambandi .
Fólkið , sem hafi varðað veginn í átt að lýðræði , hafi ekki viljað alvald þingsins heldur viljað veita fólkinu í landinu aðkomu með öruggum hætti að stórum ákvörðunum og löggjöf .
" Synjunarvaldið er ekki forsetans heldur fólksins í landinu , " segir Andrea .
Þjóðin hafi ætlað sér að hafa þjóðkjörinn fulltrúa sem gæti notað réttinn í þágu fólksins .
" Mér finnst því fullkomlega eðlilegt að forseti noti málskotsréttinn .
Mín sýn er samt sú að það þurfi að koma sjaldnar og sjaldnar til þess að nota þennan rétt vegna þess að ég get ekki séð neina aðra þróun en þá að þingið muni vanda betur til verka í löggjöf að fenginni reynslu og sendi ekki mál til undirritunar forseta þegar það veit að stór hluti þjóðarinnar stendur gegn slíkri löggjöf .
Umræður í þinginu koma til með að taka lengri tíma en leiða til betri niðurstöðu .
" Andrea áréttar að þjóðfundur eigi að móta viðmiðunarreglur , meðal annars um notkun málskotsréttarins , en líka um hvort eigi að nota 25. grein stjórnarskrárinnar .
Með ákvörðunum um stuðning við innrásina í Írak og árásina á Líbíu hafi ráðamenn gengið gegn samþykkt frá 1918 um það að vera hlutlaust land varðandi stríð og líka gegn almannavilja .
" Mér hefði fundist áhugavert að sjá þá sviðsmynd að fólkið í landinu hefði getað farið fram á það að þeir segðu af sér og forsetinn þá veitt þeim lausn vegna kröfu fólksins .
Ég segi þetta með þeim fyrirvara að ef við hefðum notað forsetaembættið eins og því var upphaflega ætlað , að veita aðhald , er mjög ólíklegt að þessi staða hefði komið upp .
Þingmenn og ráðherrar hefðu vandað betur til verka .
" Vill brúa bilið Í máli Andreu kemur fram að rétt var að synja Icesave-lögunum staðfestingar og vísa þeim í þjóðaratkvæðagreiðslu .
" Það var rétt af því að það var krafa fólksins .
Það vorum við sem tókum ákvörðun um það að beita málskotsréttinum og það er á okkar ábyrgð , hvernig sem það mál fer .
" Er rétt að þjóðin geti milliliðalaust farið fram á þjóðaratkvæðagreiðslu og á þá að taka synjunarréttinn af forsetanum ? " Mín hugmyndafræði gengur út á að brúa bilið á milli núgildandi stjórnarskrár og hugmynda stjórnlagaráðs um það að fólkið sjálft hafi málskotsréttinn með ákveðnum takmörkunum og að ákveðinn hluti kosningabærra manna geti lagt fram þingmál eða frumvarp .
Allt aðhald er öllum valdhöfum mjög mikilvægt og mér finnst eðlilegt að það sé hjá þjóðinni með beinum hætti en ekki einungis hjá einum manni sem geti neitað fólkinu aðkomu að málskotsréttinum eins og fyrrverandi forsetar gerðu .
Vantraustið sem ríkir til Alþingis og stjórnvalda er til komið vegna þess að þingið gengur ekki nægilega vel í takt við vilja þjóðarinnar og áherslumál og forgangsröðun fólksins .
Þar er efst á blaði lánamál heimilanna , eitt stærsta mál samtímans .
Þingið hefur gefið það mál frá sér .
Það kemst ekki að niðurstöðu .
Réttast væri því að fólkið geri það sjálft með þverpólitískum hætti – bæði með tilliti til réttlætissjónarmiða , heilbrigðrar skynsemi , því það hefði jákvæð áhrif á hagkerfið , og líka til þess að veita fjármálakerfinu lexíu og senda skýr skilaboð um að valda okkur ekki slíku tjóni í framtíðinni .
Þjóðaratkvæðagreiðslur hafa jafnframt margoft verið ræddar á þinginu en aldrei hefur verið tekið það skref að setja þær í lög .
Fólkið þarf að hjálpa þinginu í þessum málum til þess að geta endurvakið traust sitt á því .
Nýta má forsetaembættið til þess að brúa þetta bil , að það verði eins konar sáttasemjari milli þings og þjóðar .
" Á forsetinn að fylgja markaðri línu ríkisstjórnar í utanríkismálum eða á hann fyrst og fremst að fylgja eigin sannfæringu ? " Ég tel rétt að forsetinn tali fyrir réttindum þjóðarinnar og hagsmunum gangi stefna stjórnvalda þvert gegn vilja þjóðar og hagsmunum hennar .
Ég lít á embætti forseta sem eins konar öryggisventil og öryggisvörð um lýðræðið og með þessu aðhaldi sjáum við vandaðri vinnubrögð .
En í eðlilegum kringumstæðum gerist þess ekki þörf .
" Hver er afstaða þín til ESB ? " Ég skoðaði þessi mál fyrir löngu og þá var ég inni á þeirri línu að við ættum að vera utan ESB .
Núna eru stjórnvöld komin af stað í aðildarviðræður og aðlögunarferli og mér finnst ekkert eðlilegra en að síðasta orðið verði hjá þjóðinni í bindandi þjóðaratkvæðagreiðslu en ég er ekki með neitt í höndunum til að taka aðra ákvörðun , það er enginn samningur á borðinu .
Við verðum líka að gera okkur grein fyrir því að innganga í ESB skerðir fullveldi þjóðarinnar .
" Í frumvarpi stjórnlagaráðs til stjórnskipunarlaga er gert ráð fyrir breytingum á umgjörð forsetaembættisins .
" Ég er ekki alveg viss um að breytingar á stjórnskipuninni séu til góðs – það er erfitt að leggja mat á það – en mér finnst þó mjög margt gott í tillögum stjórnlagaráðs .
Þjóðin á eftir að fara í gegnum efnislega umræðu um frumvarpið og samanburð við núgildandi stjórnarskrá , sem er mjög skýr , þótt setja megi skýrari viðmið inn í hana .
" Andrea áréttar að forsetinn eigi ekki að blanda sér í mál meðan þau séu í vinnslu í þinginu , en sé fólkið í landinu mjög ósátt við niðurstöðurnar verði hann að koma að málum .
" Forsetinn er öryggisventill , " segir hún .
Ekki drottningarhlutverk Andrea segir að hún hafi háð málefnalega kosningabaráttu og umfjöllun fjölmiðla um kosningabaráttuna hafi verið sanngjörn fyrir utan fyrsta sjónvarpsþáttinn með öllum frambjóðendum á Stöð 2 .
" Það er samt áberandi í umræðuþáttum í sjónvarpi að sitjandi forseti hefur haft orðið í langlengstan tíma .
" En er embættið nauðsynlegt ? " Ef forsetaembættið á eingöngu að vera kynningarfulltrúi og ferðamannabæklingur , leiðsögumaður um landið , manneskja sem heldur veislur og fer og klippir á borða , þá er það algerlega óþarft .
Það verður að nýta þetta embætti til góðs og það verður að nýta það þannig að það búi okkur til framtíðar betra og öruggara lýðræði .
Við eigum að taka skrefið í þá átt .
Ég hef ekki áhuga á að bjóða mig fram í drottningarhlutverk heldur til þess að verða að gagni .
" Gert er ráð fyrir um 185 milljóna kr. fjárveitingu til forsetaembættisins í ár .
Andrea segir að aðhald í rekstri embættisins þurfi að vera stöðugt .
" Við verðum að sníða okkur stakk eftir vexti og það á við um fjárveitingar til þessa embættis sem og annarra stofnana samfélagsins , " segir hún og leggur áherslu á að nauðsynlegt sé að virða 9. grein stjórnarskrárinnar og settar séu skýrari reglur um samskipti forsetaembættisins og viðskiptalífsins .
90% fólksins í landinu treysti ekki Alþingi , m.a. vegna þess að ekki hafi verið farið að lögum og stjórnarskrá .
" Það er eðlilegt og nauðsynlegt .
75% þjóðarinnar vilja meiri aðskilnað stjórnmála og viðskiptalífs .
Viðskiptalífið getur haft gríðarleg áhrif á stjórnmálin og því er nauðsynlegt að aðskilja þetta meira .
Ég þigg til dæmis ekki fjárframlög frá fyrirtækjum og verði ég kjörin verð ég ekki í vinnu fyrir einstök fyrirtæki , en það er eðlilegt að forsetinn sé málsvari atvinnulífsins og atvinnustefnu í almennum og víðtækum skilningi .
" Hún segir að einnig þurfi að fara mjög varlega með orðuveitingar og hún hafi velt því fyrir sér hvort farið hafi verið of geyst í því efni .
" Rætt hefur verið um hvort draga eigi til baka einhverjar orður vegna þess sem síðar hafi komið í ljós eins og í sambandi við útrásarvíkinga og viðskiptamenn .
Þetta er allt umhugsunarefni og ég myndi stíga varlega til jarðar í orðuveitingum .
" Í spor láglaunafólks Þegar Andrea tilkynnti um framboð sitt sagðist hún aðeins ætla að þiggja lágmarkslaun , 193 þúsund kr. á mánuði , þar til búið væri að leiðrétta lánamál heimila og lögfesta lágmarkslaun , og gefa allt að helming launa sinna eftir það .
Mismunurinn rynni í sérstakan forsetasjóð og veitt yrði úr honum til góðgerðamála .
Hún segir þetta ákveðna aðferðafræði til að hvetja til þess að umrædd mál verði leyst og til þess að brúa gjána milli þings og þjóðar .
" Ég tel mér hollt að setja mig í spor þeirra sem þurfa að lifa á lágmarkslaunum ef ég ætla að hafa áhrif á það að þau verði hækkuð og miðist við lágmarks framfærsluviðmið .
Ég þigg forsetalaunin en gef stóran hluta þeirra og það væri fróðlegt að sjá þingmenn setja sig í þessi spor um tíma .
Ég held að það yrði til þess að leysa þessi mál eins og fingrum væri smellt .
Ég myndi áfram gefa hluta launa minna í forsetasjóð því ég vil halda tengslum við alþýðu landsins og ekki fjarlægjast of mikið vegna hárra launa og breyttra lífshátta .
" Hún leggur áherslu á að engum sé hollt að hafa of há laun því það geri það að verkum að fólk missi tengingu við alþýðu landsins .
" Eins tel ég óeðlilegt að allir valdhafar séu á mjög háum launum á meðan í sama landi búi fólk undir fátækramörkum sem getur leitt af sér gífurleg samfélagsleg vandamál .
Það þarf alltaf að hugsa um stóru myndina .
Það þarf að bera virðingu fyrir öllu fólki og vinnuframlagi þess , sama hvaða störf það vinnur .
" Andrea og Hrafn vilja halda fjölskyldunni utan kastljóss fjölmiðla .
" Hrafn er ekki í framboði , en hann ætlar að veita mér aðhald .
Hann vill koma að málum með því að aðstoða mig , veita ráðgjöf og sinna börnunum .
Hans hlutverk er að vera mér við hlið , mín stoð og stytta , minn klettur , verði ég kjörin til að gegna embættinu .
" Andrea Jóhanna Ólafsdóttir Andrea Jóhanna Ólafsdóttir fæddist á Húsavík 2. ágúst 1972 og ólst þar upp , dóttir hjónanna Ólafs Ármanns Sigurðssonar sjómanns og Þórunnar Ástrósar Sigurðardóttur , sem lést úr krabbameini í nóvember 2011 .
Börn hennar eru Atli Finnsson , f. 2000 , Bogi Malmquist , f. 2009 og Lísa Bríet Malmquist , f. 2010 .
Maki er Hrafn H. Malmquist .
Andrea er með stúdentspróf af málabraut og náttúrufræðibraut .
Átján ára gömul flutti hún ein til Bandaríkjanna og dvaldi þar í eitt ár .
Flutti síðan til Danmerkur um tvítugt og bjó þar í rúm fimm ár .
Þar stundaði hún nám í lífefnafræði við Kaupmannahafnarháskóla og vann við ýmis störf .
Þaðan flutti hún til Bretlands og bjó í London í hálft ár áður en hún sneri aftur heim til Íslands .
Eftir að heim var komið starfaði hún við bókhald og stundaði nám við Háskóla Íslands á sviði stjórnunar og uppeldis- og menntunarfræða .
Hún kynntist Hrafni 2007 og þau bjuggu í eitt ár í Slóveníu þegar Hrafn var í skiptinámi í Háskólanum í Ljubljana .
Eftir heimkomuna hóf hún störf sem verkefnastjóri á frístundaheimili Reykjavíkurborgar og var það síðasta launaða starf hennar .
Andrea hefur lengi sinnt samfélagslegum störfum , meðal annars í sjálfboðavinnu fyrir Rauða krossinn og Íslandsdeild Amnesty International .
Hún tók þátt í umhverfisverndarstarfi á tíma byggingu Kárahnjúkavirkjunar með áherslu á upplýsta umræðu og að fólkið fengi aðkomu að þeirri ákvörðun .
Undanfarin ár hefur hún starfað sem sjálfboðaliði með Hagsmunasamtökum heimilanna , síðasta árið sem formaður .
Hún bauð sig fram í eitt af efstu sætunum í prófkjöri VG á Suðvesturlandi 2006 og var í 5. sæti á listanum í kosningunum 2007 , en segist hafa dregið þann lærdóm af því að flokkspólitík sé ekki hennar tebolli .
