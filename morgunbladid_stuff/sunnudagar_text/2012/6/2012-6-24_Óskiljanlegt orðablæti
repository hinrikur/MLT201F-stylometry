Síðustu ár hef ég gjarnan útskýrt óskiljanlegt orðablæti mitt fyrir fólki sem svo að ég sé orðaperri .
Réttara væri þó eflaust að kalla mig orðafíkil .
Ég skemmti mér konunglega yfir kúnstugum orðasamsetningum og glugga gjarnan í orðabækur .
Öll list er yfirleitt sérlega persónubundinn vímugjafi og ófáum sinnum hef ég lagt frá mér heimsbókmenntirnar hálfkláraðar .
Eflaust skortir mig þroska og þolinmæði gagnvart kanónunni en sömu sögu er einnig að segja af mörgum vinsælum nýlegri verkum .
Ég og Salman Rushdie erum til dæmis ekki náin og þó svo að Nabokov hafi snarað mig í fyrstu með Lolitu fékk ég fljótt hvítuna og gafst upp .
Hinsvegar eru til höfundar sem veita mér sæluhroll við hvern lestur .
Þar fer fremstur í flokki ( hvað sem sárasóttinni líður ) Jónas nokkur Hallgrímsson .
Föðurlandsástin fer á flug yfir Gunnarshólma og ósjaldan falla tár yfir Ferðalokum .
Uppáhalds skáldsagan er sjaldan sú sama lengi .
Þessa stundina vermir Everything is Illuminated eftir Jonathan Safran Foer efsta sætið .
Þar leikur höfundurinn sér að tungumálinu á stórskemmtilegan hátt en stórir hlutar sögunnar eru sagðir af Úkraínumanninum Alex á hressilega bjagaðri ensku .
Þeir kaflar vöktu mikla kátínu orðaperrans en hinir kaflarnir , sem segja frá afdrifum hins töfrum slungna smábæjar Trachimbrod , reyndust jafnvel betri við nánari lestur .
Einu sinni fannst mér ég verða að klára bók ef ég var á annað borð byrjuð að lesa hana , svona eins og börnum er sagt að klára af disknum .
Nú orðið hef ég hinsvegar góða tilvitnun í Frank Zappa bak við eyrað .
" So many books , so little time " Best er að varpa allri þrjósku eða snobbi fyrir borð og lesa aðeins það sem auðgar lífið á einhvern hátt og þá jafnvel oft .
Í augnablikinu svíf ég um á bleiku skýi með Pablo Neruda og Twenty Love Poems and a Song of Despair .
Hann vill gera með mér það sem vorið gerir með kirsuberjatrjánum .
