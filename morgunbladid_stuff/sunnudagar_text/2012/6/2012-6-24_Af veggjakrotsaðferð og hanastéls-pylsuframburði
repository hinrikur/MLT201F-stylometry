Á dögunum sat ég sem oftar fund þar sem hafði framsögu ungur maður sem lagt hafði leið sína upp framastigann og nálgaðist nú efstu þrep hans .
Á fundi þessum gerði hann að umræðuefni málefni sem vissulega var brýnt og skipti landsmenn miklu máli .
Þrátt fyrir það sótti á mig svefn .
Við mér blasti lítt heillandi veggjakrot .
Ræðumaður stóð í púlti upp við vegg .
Á veggnum á móti honum birtist ræðan nokkurn veginn í heilu lagi með hjálp power point ( kraftbendils ) .
Fundargestir sneru baki við ræðumanni og góndu á vegginn og lásu með manninum orð fyrir orð það sem á veggnum stóð .
Ræðumaðurinn sá enga ástæðu til að ljá máli sínu þann kraft sem nauðsynlegur er til að gæða flutninginn lífi .
Orðin eins og láku niður í hálsmálið á skyrtunni hans .
Óli lokbrá varð smám saman heillandi vinur .
Samt var textinn fremur góður .
Hefði hann birst á prenti í dagblaði eða tímariti hefði sjálfsagt einhver haft á orði að þar væri á ferðinni prýðilegur íslenskumaður .
Annað birtingarform veggjakrotsaðferðarinnar er að sá sem flytur textann stendur við vegginn sem geymir ræðuna , snýr rassi sínum í áhorfandann / hlustandann og les það sem á veggnum stendur .
Sú aðferð er jafnvel ennþá betur fallin til svæfingar en hin fyrri .
Þegar mælt er að einhver sé góður í íslensku er langoftast átt við að hann riti gott mál , hann kunni að haga máli sínu þannig að athygli veki , kunni til dæmis ýmis stílbrögð sem hreyfi við lesanda .
Sjaldan er hins vegar góð íslenska tengd við framsögnina .
Annað einkenni hins talaða máls , þegar illa tekst til , er það þegar sá sem talar slítur í sífellu sundur setningar og málsgreinar .
Þennan framburð má stundum heyra ( og sjá ) í fjölmiðlum , til dæmis í sjónvarpinu .
Þá byrjar sá sem talar á setningu en skyndilega er eins og hann fái andarteppu .
Hann starir á hlustendur / áhorfendur um skeið svo að þeim dettur helst í hug að nú sé brýn þörf hjartahnoðs eða blástursaðferðar .
Svo losnar skyndilega um stífluna og orðin fossa fram uns ný stífla myndast .
Þessi framburður er afar óþægilegur fyrir þann sem hlýðir á og horfir .
Félagi minn einn lýsti þessum framburði á myndrænan hátt .
" Hugsum okkur , Þórður , að málsgrein sé pylsa .
Í meðförum þessara manna verður hún eins og ótal kokteilpylsur ( hanastélspylsur ) .
" Engin leið er að átta sig á hverju flyjandinn vill koma til leiðar með þessari aðferð í flutningi talaðs máls .
Ef til vill er ætlunin með honum sú að gera eitthvert málefni æsilegra , meira spennandi , en því fer víðs fjarri að það takist .
Ég er einn þeirra sem hrífast af góðum ræðum og ræðumönnum sem kunna að haga orðum sínum þannig að athygli vekur .
Þeir kunna þá list að tala til áheyrenda .
Þeir kunna að beita rödd sinni á áhrifamikinn hátt .
Þeir vita einnig að þar skipta augun miklu máli , svo miklu að sumir fullyrða að augun séu eitt megintalfærið .
Undir ræðum slíkra flytjenda fær áheyrandinn það á tilfinninguna að hann hlusti á skilaboð sem skipta hann máli .
Hann upplifir ákveðið sæluástand og dettur ekki í hug að sofna .
