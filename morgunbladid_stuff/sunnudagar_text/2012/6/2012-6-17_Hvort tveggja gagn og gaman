Á sama tíma og við fótboltafíklar gæðum okkur á EM-kræsingunum í Úkraínu og Póllandi er ekki annað hægt en narta aðeins í það sem boðið er upp á annars staðar .
Sumir þeirra rétta virðast reyndar standa í sumum .
Er Gylfi " okkar " Sigurðsson á leið til Liverpool ? Mun nýr þjálfari þar á bæ , Brendan Rogers , breyta miklu hjá Rauða hernum ? Hvers vegna rak Tottenham gömlu kempuna Harry Redknapp ? Eru pólsku landsliðsmennirnir Robert Lewandoski og Lukasz Piszcek á leið frá Dortmund eða fór landsliðsþjálfarinn með fleipur ? Á hvaða fæði hefur Andrej Arshavin verið síðan hann var lánaður frá Arsenal til Zenit í Pétursborg ? Engum þessara spurninga er líklega hægt að svara með neinni vissu í dag , nema þeirri síðustu en verður varla gert .
Arshavin er þó sem nýr maður .
Og það skal viðurkennt að þær tvær fyrstu mættu gjarnan vera já-spurningar ...
Englendingar tala gjarnan um sumarið sem Silly season ; þetta er einhvers konar kjánavikur , þegar endalausar sögusagnir eru á flakki um hvaða félag vilji kaupa hvaða leikmenn , ráða hvaða þjálfara og þar fram eftir götunum .
Og alveg bráðskemmtilegur tími , satt að segja .
En EM er auðvitað mál málanna .
Sum lið hafa komið á óvart með góðum leik , önnur með slakri frammistöðu .
Ákveðin lið hafa ekki komið á óvart , t.d. Írar .
Enginn reiknaði með að þeir sýndu mikil tilþrif og það kom á daginn ; Írar leika leiðinlega knattspyrnu og höfðu hvorki roð við Króötum né Írum , og ólíklegt er að þeir standi uppi í hárinu á Ítölum í síðasta leik riðilsins .
Leikmenn Íra eru einfaldlega í allt öðrum og lægri gæðaflokki en sveitir andstæðinganna .
En það mega þeir grænklæddu eiga , að þeir leggja sig alltaf fram , bæði innan vallar og utan .
Stuðningsmenn Íra hafa verið til mikillar fyrirmyndar það sem af er , og eru sem fyrr einhverjir skemmtilegustu áhangendur sem hugsast getur .
Það hafa þeir margoft sýnt .
Þeir búast sjaldnast við miklu af liðinu en sýna því engu að síður mikinn stuðning í verki , á hverju sem gengur , leggja ekki síst áherslu á að skemmta sér og tekst það nær undantekningarlaust mjög vel ! Ein stærsta stund í írskri knattspyrnusögu var á EM í Vestur-Þýskalandi árið 1988 , þegar þeir lögðu Englendinga að velli , 1:0 , í eftirminnilegum leik .
Þá stund nefndi ég einmitt í pistli í vetur .
Þar var sögulegu takmarki náð , sá dagur verður varla toppaður og allar gleðistundir á knattspyrnuvellinum síðan eru líklega bara bónus ! Ef illa gengur geta stuðningsmennirnir einfaldlega látið hugann reika til sunnudagsins 12. júní 1988 í Stuttgart ...
Ekki eru allir áhugamenn um íþróttina jafnskemmtilegir og þeir írsku , því miður .
Framkoma Rússa og Pólverja – örugglega lítils hluta stuðningsmanna liðanna , vel að merkja – setti ljótan blett á viðureign þjóðanna .
Rússar eiga nú yfir höfði sér að sex stig verði tekin af þeim í riðlakeppni næsta Evrópumóts vegna framkomu áhorfenda bæði meðan á leiknum stóð og í bænum fyrir og eftir leik .
Segja má að Rússar séu á skilorði ; hagi stuðningsmennirnir sér ekki vel í næstu undankeppni verða stig tekin af liðinu .
Vert er að velta því fyrir hversu sanngjarnt þetta fyrirkomulag er .
Ekki fá leikmenn neitt við ráðið .
Getur knattspyrnusamband í raun borið ábyrgð á hverjum sem er ? Hvað ef hópur fólks frá einhverju G-8-ríkjanna mætir á fundarstað og gerir allt vitlaust ? Sem hefur svo sem gerst .
Verður þá fækkað í sendinefnd þjóðarinnar á næsta fundi ? Eða fulltrúum hennar jafnvel gert að sitja heima ? Væri ekki nær að vinna málið hinum megin frá ? Að stinga skrílnum einfaldlega í steininn og sekta .
Eða fá jafnvel Íra til þess að taka stuðningsmenn annarra þjóða á námskeið ! Mér er miðborg Barcelona-borgar minnisstæð nóttina eftir úrslitaleik Manchester United og Bayern München í Meistaradeildinni 1999 .
United knúði fram sigur á ótrúlegan hátt á síðustu sekúndunum , ensku stuðningsmennirnir fögnuðu gríðarlega en þeir þýsku voru sem lamaðir ; Bayern var með unninn leik í höndunum en bikarinn rann þeim úr greipum á ótrúlegan hátt .
Um nóttina skemmtu stuðningsmenn beggja liða sér saman , drukku og sungu , í miðbænum .
Þannig á fótboltalífið að vera .
Að leik loknum er ekki hægt að snúa tapi í sigur með því að berja stuðningsmenn hins liðsins .
