Tveir veiðimenn koma gangandi í slyddunni eftir vatnbakkanum og nálgast bílastæðið .
Enn grillir í einhverja félaga þeirra í muggunni , í króknum suður við Námshraun , en þessir eru á leið í bílinn , að hvíla sig um stund , enda búnir að standa við síðan rúmlega níu um morguninn og klukkan nú að ganga fjögur .
Annar er með laxatösku á bakinu og hún sígur greinilega í .
Það er ekki skrýtið , í henni eru hátt í þrjátíu bleikjur .
Þetta eru Örn Svavarsson og Bjarki Dan sonur hans .
Þeir eru mættir í hópi félaga í stangveiðifélaginu Ármenn í árlega veiðiferð í Framvötnin svokölluðu , vötnin sunnan Tungnaár , við fordyri Landmannalauga .
Örn hefur um árabil komið til veiða í þessum töfraheimi sem hann kallar " paradís " , og þá einkum í þessu vatni , Frostastaðavatni .
Það er líklega vinsælasta stangveiðivatnið á svæðinu , með mikið af bleikju og tignarlegt umhverfi , en meðal annarra vatna þar sem hafa gefið silung , þó að þau séu misgjöful , má nefna Dómadalsvatn , Ljótapoll , Löðmundarvatn og Kýlingavatn .
Ekki vel haldnir í ár Ferðin var farin um liðna helgi og þennan laugardagsmorgunn var bjart og fallegt veður þegar veiðimenn komu að Frostastaðavatni ; það var ekki fyrr en síðdegis , þegar vindurinn reif í útivistarfatnað erlendu ferðamannanna sem tóku ljósmyndir ofan af Frostaðahálsi , að þungbúin skýin sigldu yfir , hitinn féll niður í eina eða tvær gráður og slyddan helltist yfir veiðimenn .
Ofan af hálsinum mátti sjá að veiðimenn sem stóðu á svörtum sandinum við vatnsborðið voru stundum tveir og þrír með hann á í einu , en í hópi Ármanna voru nær tuttugu manns að þessu sinni .
Örn og Bjarki sýna mér fallega bleikjukös í laxatöskunni .
" Við tókum okkur nú góðan kaffitíma í blíðunni .
Slyddan var ekki byrjuð þegar við ákváðum að við værum orðnir sáttir með þessa 20 , 30 fiska , " segja feðgarnir og bæta við að innanum séu nokkrir virkilega fallegir .
" Þetta er mikið pundsfiskur , " segir Örn .
" Eitthvað er smærra og nokkrir aðeins stærri .
En þeir eru ekkert rosalega vel haldnir í ár , " bætir hann við og veltir fyrir sér hvort lífríkið þarna í Friðlandi að fjallabaki kunni að hafa tekið óvenju seint við sér í ár .
Einn fiskur á hverja flugu Þegar spurt er um veiðitæknina sem þeir beita í Frostastaðavatni segir Örn bleikjuna hafa tekið ágætlega en þó fengu þeir yfirleitt ekki nema einn fisk á hverja flugu .
" Þá þurftum við að skipta um og oft tók hann í fyrsta kasti með þeirri nýju .
Eftir að hafa landað og fimm , sex árangurslaus köst að nýju , þegar ekkert gerðist , varð að skipta .
Við reyndum allt litrófið og ég setti meira að segja undir appelsínugulan nobbler og fékk eina bleikju á hann .
Það var eiginlega sama hvað ég setti út , það kom einn fiskur á .
Við vorum þarna fremst í hrauninu , " segir hann og bendir suður með vatni .
" Þegar glæran var á í morgun sá maður þá taka fluguna ofan í vatninu .
Það kraumar allt af fiski þarna .
" Feðgarnir voru búnir að reyna víðar .
" Þegar við komum í gærkvöldi byrjuðum við á að fara í Dómadalsvatn en fengum ekkert .
Einn félagi okkar fór líka þangað í morgun , hann hafði farið í fyrra og þeir mokveitt , en fékk nú ekkert .
" Þá segir Örn að fararstjóri hópsins , Guðmundur Haukur Jónsson , hafi farið í Löðmundarvatnið kvöldið áður en bara sett í smælki sem hann hirti ekki .
" Þau Guðmundur Haukur og Jóhanna Benediktsdóttir kona hans gengu þarna hinumegin í hraunið og þar sem þau eru ekki komin til baka geri ég ráð fyrir að þau hafi verið í fiski .
" Örn hristir af sér bleytuna og segir brosandi að þeir feðgar hafi vonast eftir einhverri rigningu .
" Við vorum fegnir að fá skúrir í dag en það er verra þegar kólnar svona með þessu , og vindurinn er óþarfi .
" Bjarki svarar honum , og bendir á að ferðamönnum sem koma til landsins og eru óánægðir með veðrið , sé iðulega sagt að bíða í mínútu , það muni breytast .
Það með kveðja feðgar og setjast inn í bíl .
Eins og að vera í fiskabúri Þegar slegið er á þráðinn til Guðmundar Hauks nokkrum dögum síðar staðfestir hann að þeim Jóhönnu hafi dvalist vestan við hraunið sem gengur út í vatnið , enda séu þar einhverjir bestu veiðistaðirnir .
" Við settumst þar að , enda var mikill fiskur og auðvelt að ná honum .
Það var á hjá mér í hverju kasti meðan ég átti sérstakan Dentist sem var með mjög rautt skegg .
Svo týndi ég honum og þá fór veiðiskapurinn að daprast hjá mér .
En Jóhanna veiddi bara á svartar litlar pöddur og hún mokaði upp .
Svo veiddi ég reyndar líka ágætlega á appelsínugulan nobbler sem Stefán Hjaltested hnýtti .
Annaðhvort var hann tekinn og gleyptur eða ekki .
Mér finnst gaman að geta dregið hratt því það er leiðinlegt til lengdar að draga púpur lúshægt , " segir hann og hlær .
Hópnum gekk vel í Frostastaðavatni .
" Mér skildist að allir hafi veitt nægju sína , " segir Guðmundur Haukur .
" Ég vissi um einn sem hirti þangað til hann var búinn að veiða nóg og þá sleppti hann , þó það eigi ekki að gera það þarna , en grisjun með flugustöng skiptir heldur engu máli .
Það þarf að grisja vötnin og líka Frostastaðavatn .
Stærstu fiskarnir sem við veiddum voru illa haldnir .
Þetta vatn hefur verið paradís fyrir okkur veiðimenn sem höfum komið þangað ár eftir ár , og mér fannst það líka núna , en smærri bleikjan var þokkalega á sig komin og var í æti .
En stærri fiskarnir sem við Jóhanna veiddum voru óttalegir slápar .
" Hann segir hópinn hafa skannað öll vötnin " sem skiptu einhverju máli " .
" Ljótipollur gaf nokkra fiska en þeir voru frekar smáir – þeir verða fínir næsta sumar .
En það var geysilega mikill fiskur í Frostastaðavatni og okkur Jóhönnu fannst frekar auðvelt að veiða þá .
Við komum heim með 79 fiska , þar af 75 úr Frostastaðavatni og fjóra úr Löðmundarvatni .
Annars voru allir sammála um að Löðmundarvatn væri orðið ónýtt sem veiðivatn , vegna þess að það er ekkert grisjað .
" En hvað með Örn og Bjarka , gekk þeim ekki vel það sem eftir var helgarinnar ? " Jú jú , þetta er stóri aflatúrinn á hverju ári .
Við komum heim með næstum 60 fiska , " segir Örn .
" Frostastaðavatn er eins og að vera í fiskabúri , það er allt fullt af fiski .
Þegar lygnir vakir fiskur um allt og byltir sér , " segir hann og stefnir aftur í Framvötnin sem fyrst .
