Adam Roberts - Yellow Blue Tibia * * * - Yellow Blue Tibia er þriðja bók Adams Roberts sem tilnefnd er til Arthur C. Clarke-verðlaunanna , en þau eru veitt breskum vísindaskáldsagnahöfundum .
Hún er vel skrifuð og skemmtileg og fær mann reglulega til að hlæja upphátt þegar aðalsöguhetjan lendir í fáránlegum aðstæðum sem henni tekst að komast lifandi frá , oft með háðið eitt að vopni .
Sagan er þó óneitanlega skrýtin og ruglingsleg .
Höfundur segir markmið sitt með bókinni að hann sé að reyna að sætta þær miklu þverstæður sem virðast ríkja gagnvart fljúgandi furðuhlutum .
Það er að þeir eru augljóslega ekki til , en hafa samt áhrif á milljónir manna um allan heim .
Vísar bókin töluvert í ótrúlegan áhuga sovéskra ráðamanna á tilvist fljúgandi furðuhluta .
Gerist hún árið 1986 í Sovétríkjunum og segir í raun frá innrás geimvera á jörðina sem virðist gerast samkvæmt forskrift sem Stalín uppálagði hópi vísindaskáldsagnahöfunda að skrifa fljótlega eftir seinna stríð .
Átti sagan að vera nægilega trúverðug til að hægt væri að halda stjórn á fólkinu með utanaðkomandi ógn utan úr geimnum eftir að Bandaríkin hefðu verið sigruð .
Ken Macleod - Learning the World * * * ½ Learning the World eftir Ken Macleod snýr hinni margsögðu sögu um fyrstu kynni mannkyns af geimverum á haus .
Sagan er sögð annars vegar út frá samfélagi innfæddra á plánetunni Ground sem átta sig á því að inní sólkerfið þeirra séu komnar geimverur þegar þeir sjálfir eru á tæknistigi svipuðu og við höfðum á fyrri hluta 20. aldarinnar .
Og hins vegar út frá geimverunum , sem kemur í ljós að eru menn , og hafa lagt þúsundir sólkerfa undir sig en hafa samt aldrei áður rekist á aðrar vitibornar verur .
Því eru það mikil viðbrigði fyrir þá þegar þeir uppgötva íbúana sem fyrir eru .
En þó þetta séu mennirnir í sögunni , er samfélagsgerð þeirra og tæknistig svo langt frá því sem við lesendurnir þekkjum að við finnum óneitanlega til meiri samhugar með hinum innfæddu .
En eitt þekkjum við reyndar hjá þeim , það eru hin mannlegu viðbrögð deilna og átaka sem upp koma meðal þeirra um hvernig bregðast eigi við því að þarna sé fólk fyrir .
Sagan veltir upp áhugaverðum spurningum og er skemmtilega skrifuð .
Þó er persónusköpunin mjög misgóð , og í raun betri meðal hinna innfæddu en mannanna .
Höskuldur Marselíusarson hoskuldurm@gmail.com 