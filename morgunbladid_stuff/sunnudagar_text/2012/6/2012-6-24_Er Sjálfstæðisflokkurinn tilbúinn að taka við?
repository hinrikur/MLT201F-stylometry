Það er margt , sem bendir til þess að Sjálfstæðisflokkurinn muni á ný taka við forystu í landstjórninni eftir næstu þingkosningar .
Víst má telja , að stjórnarflokkarnir báðir bíði afhroð en athygli vekur að nýju framboðin virðast ekki ætla að ná fótfestu .
Það kemur á óvart sérstaklega að því er varðar Samstöðu , flokk Lilju Mósesdóttur en Lilja sjálf hefur augljóslega notið trausts hjá almenningi .
Hún hefur sig of lítið í frammi .
Hvað getur valdið því ? Framsóknarflokkurinn hefur verið að treysta stöðu sína en ekki mikið meir .
Sjálfstæðisflokkurinn er hins vegar við og við að sýna góðan árangur í skoðanakönnunum , nú síðast í fylgi til borgarstjórnar .
Vissulega sýnir reynzlan að þótt á slíkum könnunum sé að byggja þá stundina eru þær engin trygging fyrir því sem framundan er .
Eins og mál standa nú er þó erfitt að sjá að forysta í landstjórninni geti komið frá öðrum að loknum næstu þingkosningum .
Er Sjálfstæðisflokkurinn tilbúinn til að taka slíkt verkefni að sér ? Þessi spurning þvælist töluvert fyrir virkum stuðningsmönnum Sjálfstæðisflokksins , sem til allrar hamingju eru tilbúnir til að horfa á flokkinn og störf hans gagnrýnum augum .
Það væri til marks um alvarlegan veikleika innan flokksins ef svo væri ekki .
Ástæðan fyrir því að vissar efasemdir eru uppi um þetta meðal flokksmanna sjálfra er sú tilfinning , sem hverfur ekki , að flokkurinn hafi ekki á eigin vettvangi gert upp sinn hlut í hruninu , sem er forsenda þess , að hann geti tekizt á við verkefni framtíðarinnar í íslenzku samfélagi .
Hvað er átt við með slíku " uppgjöri " innan flokks ? Í samtali við gamlan og góðan vin minn til meira en sextíu ára á dögunum áttaði ég mig á að það orð þýðir ekki endilega það sama í allra huga .
Sumir telja , að krafa um uppgjör við hrunið innan flokksins sé krafa um uppgjör við einhverja einstaklinga .
Í mínum huga er það ekki svo .
Hvort þessi eða hinn fer í framboð á ný á vegum Sjálfstæðisflokksins verður ákveðið í prófkjörum .
Að vísu kann að vera nauðsynlegt að setja nýjar leikreglur um þau .
Þeir sem tala um það á vettvangi Sjálfstæðisflokksins að flokkurinn hafi ekki gert upp hlut sinn í hruninu eru að mínu mati að fara fram á umræður og hugsanlega endurskoðun á þeirri stefnu , sem fylgt hefur verið í nokkrum meginmálum .
Í slíkum umræðum þarf ekki að felast ásökun á hendur þeim , sem veitt hafa flokknum forystu á undanförnum árum og áratugum .
Þvert á móti .
Framlag þeirra til slíkra umræðna er kannski það mikilvægasta vegna þess að þeir tala af fenginni mikilli reynslu .
Um hvað eiga slíkar umræður og endurskoðun að snúast ? Dæmi : Hver er reynsla okkar af EES-samningnum tæpum 20 árum eftir að hann var gerður ? Óumdeilanlegt er að hann opnaði Ísland upp á gátt fyrir áhrifum af margvíslegu tagi frá umheiminum .
Einkavæddir íslenzkir bankar hefðu t.d. ekki getað farið í útrás í öðrum löndum nema vegna hans .
Og svonefnd útrásarfyrirtæki hefðu ekki orðið til nema vegna þeirra umsvifa bankanna .
Hefði verið hægt í skjóli samningsins eða þrátt fyrir hann að setja upp meiri girðingar , þannig að þessi smáþjóð hefði ekki verið eins og bátskel í ólgusjó úti á reginhafi á tímum alþjóðavæðingar ? Hver er reynslan okkar af aðild að Schengen ? Hefur sú aðild opnað fyrir innrás glæpahringa í Ísland ? Hver er reynsla okkar af einkavæðingu ríkisfyrirtækja ? Hefur einkavæðing símaþjónustu orðið hagstæð fyrir notendur ? Hver er reynsla okkar af einkavæðingu bankanna ? Var sjálfsagt að hefja einkavæðingu þeirra á ný ári eftir hrun eins og núverandi ríkisstjórn gerði og stefnir á í ríkara mæli án þess að setja nýja alvöru löggjöf um starfsemi fjármálafyrirtækja þar sem m.a. er tekin afstaða til þess , hvort skilja á að starfsemi viðskiptabanka og fjárfestingabanka ? Hver er reynsla okkar af þeim hvatakerfum , sem byggð voru upp í bönkum og öðrum fyrirtækjum á árunum fyrir hrun og færðu einstaklingum milljónatugi og hundruð milljóna .
Í öðrum löndum er verið með löggjöf að stöðva þá þróun af .
Hér hefur heyrzt endurómur af röksemdum áranna fyrir hrun um að borga yrði nútímalegum bankamönnum vel til þess að halda þeim í landinu .
Ætli sé eftirspurn eftir þeim á heimsvísu ? Þetta eru nokkur dæmi um málefnalegar umræður , sem þurfa að fara fram innan Sjálfstæðisflokksins til þess að hann geti verið betur undir það búinn að taka við landstjórninni á nýjan leik , sjái þjóðin ástæðu til að treysta flokknum fyrir því verkefni .
Þeir sem bezt fylgjast með samfélagsþróuninni um þessar mundir eru þeirrar skoðunar að athafnamenn áranna fyrir hrun búi sig nú undir það margir hverjir að snúa til baka og leiti leiða til þess að koma fjármunum , sem þeir ráði yfir í útlöndum til Íslands á nýjan leik .
Er sjálfsagt að þeim takist það ? Óhætt er að fullyrða , að mikill meirihluti þjóðarinnar er ekki þeirrar skoðunar .
En til þess að hafa hemil á þessari þróun á næstu árum er nauðsynlegt að undirbúa vandaða löggjöf um viðskiptalífið .
Það á ekki að vera sjálfsagt að hér verði til á ný stórar viðskiptasamsteypur , sem leggi allt undir sig eins og gerðist síðustu árin fyrir hrun .
Til þess að Sjálfstæðiflokkurinn verði þeim vanda vaxinn að takast á við það verkefni þurfa umræður og endurskoðun af því tagi , sem hér er fjallað um að fara fram innan flokksins og skoðanaskipti manna á milli .
Það er til lítils að taka við landstjórninni ef ekki eru fyrir hendi uppbyggilegar hugmyndir um til hvers það verði gert .
