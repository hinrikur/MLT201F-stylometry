Það er svo margt vinur , " segir Óli Ólason útgerðarmaður frá Grímsey föðurlega , spurður hvað heilli við hafið .
" Eiginlega er ekki hægt að segja frá því .
Það er spenna , maður ræður sér sjálfur , stjórnar sjálfur , er ekki á tímakaupi , er bara ...
" – Einn með náttúrunni ? " Nei , maður var nú með menn með sér , " svarar hann og hristir höfuðið .
– En þessu fylgir spenna ? " Heilmikil spenna ! Maður verður spenntur yfir að veiða og reikna út hvernig á að gera þetta .
Það er mikil kúnst að sökkva línu niður á 160 til 180 faðma dýpi og reikna út strauminn , hún getur borist 1 til 2 sjómílur ef straumurinn er sterkur .
Það er kúnst að koma henni niður á réttan stað .
" Níu ára á sjóinn Elín Þóra Sigurbjörnsdóttir , móðir Óla , fæddist á Sveinsstöðum í Grímsey , en faðir hans Óli Bjarnason , er uppalinn í Fjörðum – á Hóli í Þorgeirsfirði .
Þegar hann var níu ára missti hann pabba sinn , móðir hans giftist aftur og flutti út í Grímsey .
" Það var gott að alast hér upp , " segir Óli með glampa í augum .
" Það þætti ekki sniðugt núna , en við fórum níu og tíu ára , fengum lánaðan árabát og rerum eitt sumar .
Við máttum ekki fara austur fyrir eyna , þar sem björgin eru , því þá vorum við komnir í hvarf og vorum ósyndir .
Þetta er gáfulegt núna , " segir hann og hlær .
" Við fiskuðum mikið .
Það var frystihús þarna og við höfðum heilmikið upp úr þessu guttarnir .
Þetta þótti rosalega flott og var fyrsta sjómennska mín .
Síðan er ég búinn að vera í 70 ár á sjó .
" Upp úr þessu fór hann á bát með pabba sínum og afa , þar til hann gerði út sjálfstætt .
" Ég fór á vertíð suður , bæði til Vestmannaeyja og Grindavíkur , því það voru léleg hafnarskilyrði heima .
Svo fengum við góða höfn og gátum róið allt árið .
" – Þetta er lítið samfélag ? " Það er bara gott .
Menn þekkjast vel og ef eitthvað kemur fyrir , eru allir boðnir og búnir að hjálpa .
" Hjálmurinn brotnaði Óli seig í björgin í fjörutíu ár .
" Það byrjaði þegar ég var fjórtán ára .
Þá fékk pabbi stein í höfuðið og hætti – og ég tók við .
Þetta segi ég alltaf , " segir hann og brosir .
" Það kom aldrei neitt fyrir mig , nema einu sinni braut ég mig aðeins á fæti og einu sinni fékk ég stein í hausinn .
En þá var ég kominn með plasthjálm , hann brotnaði og skar mig , þannig að ég var alblóðugur þegar ég kom upp .
Það hefur ekki verið sjón að sjá mig .
En þetta var ekki neitt .
Það hættulegasta við að síga var ef smásteinn hrundi úr hundrað metra hæð ; maður þurfti stöðugt að gá að grjóthruni , eiginlega að vera með annað augað uppi .
" – En þú varst ekki lofthræddur ? " Nei , það var ég ekki .
Ég hafði klifrað mikið áður en ég fór að síga .
En þá hætti ég því .
Ég sá hvað það er vitlaust .
Það er mikið betra að vera í vaðnum .
" – Þú hefur byrjað snemma ? " Þá var ég strákur , bara að fíflast og ná í egg .
Stundum komst ég í svo mikla sjálfheldu , að ég hét því að gera þetta aldrei aftur ef ég kæmist upp eða niður .
En svo gleymdi maður því strax .
" – Hvernig var að eiga við fýlinn ? " Það var ógeðslegt , " segir Óli og ljómar .
" Þá var fýlunginn veiddur í bjarginu , það þurfti að síga á hann , svo var maður með prik og snöru á endanum , setti hana á hausinn á þeim .
Ég kom einu sinni að fjórum , fimm inni í skúta , vissi að þeir myndu fljúga ef ég ætlaði að taka þá með prikinu , tók bara sprang eins og í Vestmannaeyjum og stökk fyrir .
Þá kom ælan framan í mig – ég ældi bara á móti , því ég fékk upp í mig .
Ég fékk hana í augun líka og sá illa , en hélt þeim öllum .
Þeir verja sig með þessu og það er ægilegur óþverri , enda varð að henda fötunum .
Svo fórum við að taka þá af sjónum .
Fýllinn verður svo feitur að hann rétt kemst úr bjarginu í sjóinn og getur ekki flogið fyrstu dagana á meðan hann er að megra sig , þannig að við tókum hann bara með háf .
" – Og gömlu mennirnir náðu fuglinum án þess að vera með byssu ? " Það var kallað að hlaupa undir , " segir Óli .
" Fuglinn sat í urðunum , en var ekki hátt í bjarginu .
Þá hlupu þeir fyrir og örguðu , fuglinn missti við það flugið og hafði sig ekki fram í sjóinn .
Og þeir tóku hann bara í fjörunni .
Það voru ekki nema örfáir sem áttu byssu .
" Í brjáluðum veðrum Grímsey er mikil matarkista , en ekki er alltaf á vísan að róa .
" Þegar hafísinn kemur versnar í því – þegar allt lokast .
Afi gamli sagði mér frá því , að rétt fyrir jólin 1880 var matarlaust og menn ætluðu að ná í hveiti og nauðsynjar .
Það gerði grenjandi stórhríð í heila viku og þegar birti upp var allt orðið fullt af ís , engin talstöð og enginn sími .
Sjö eða átta fóru róandi á árabát og fólkið í Grímsey vissi ekkert um afdrif þeirra .
Þeir komust ekki til baka fyrr en eftir þrjá eða fjóra mánuði og það var víst ægileg gleði þegar þeir komu með kaffið ! " Óli hefur alltaf unnið mikið , yfirleitt á sjónum .
" Ég tók þriggja mánaða tarnir , svo smáhvíld , fór kannski í sumarfrí .
Þá var maður að drepast úr vöðvabólgu og svínaríi , því ég stóð í sömu sporum allan daginn .
Það var einhæf vinna að gogga fisk .
Ég keypti lítinn dekkbát , 11 tonn , gerði hann út frá Grindavík eina vertíð og síðan frá Grímsey .
Síðustu árin var ég með harða báta .
Ég er búinn að fiska svo mikið að ég þori ekki að taka það saman – það er svo mikið .
Ég fór aldrei niður fyrir 500 tonn þessi ár .
" – Lentirðu í sjávarháska ? " Já , nokkrum sinnum , ekkert alvarlegt samt .
Ég lenti bara í brjáluðum veðrum og lenti í að bjarga mönnum líka .
Einu sinni strandaði Bergfoss austan við Grímsey , hann var að koma með grjót úr landi í höfnina .
Þeir höfðu farið í var þegar það kom norðaustanhvellur .
Þá bilaði og þá rak upp í fjöru .
Tvær gjár voru í berginu , við fórum niður aðra , þá fljótfarnari , og þeir voru komnir upp í fjöruna þegar við komum , blautir og kaldir í stórhríð .
Ég og pabbi fórum með þá tvo og hálfan kílómetra eftir fjörunni og upp aðra gjá .
Það þótti gott að koma þeim þessa leið .
" Það urðu nokkur hjónabönd Óli spilaði á harmóníku á böllum í gamla daga en segist hættur því .
" Það voru alltaf böll , enda síldin í kring og mikið af skipum sem lögðu upp að .
Svo varð allt vitlaust á dansgólfinu ! " – Áttuð þið fullt í fangi með að verja konurnar ? " Ekki man ég eftir því .
En það var verra með ungu stúlkurnar .
Þær voru gómaðar nokkrar .
Það urðu nokkur hjónabönd úr þessu .
Þetta voru ungir strákar og myndarlegir sem komu og stúlkurnar úr Grímsey voru fallegar yfirleitt .
" – Hvenær var blómlegast í Grímsey ? " Ætli það hafi ekki verið frá 1990 og fram undir hrunið .
Það hefur sjálfsagt verið besti tíminn .
Við græddum heil ósköp á kvótanum , keyptum mikið af kvóta , fiskuðum vel og höfðum góða viðmiðun .
Við höfum alltaf bætt við , bankarnir voru svo brjálaðir í að láta okkur kaupa , og við þurftum ekkert að hugsa um það – þeir sáu um það fyrir okkur .
Við enduðum með þúsund tonn þegar við seldum .
" Þá flutti Óli í land vegna veikinda eiginkonu sinnar , Halldóru Traustadóttur .
" Ég var með hana heima í þrjú , fjögur ár , en þurfti að vera nær sjúkrahúsi .
Hún féll svo frá í fyrravor .
" – Hvernig er að vera kominn í land ? " Það er svo sem allt í lagi .
Ég vandist því bara vel .
Það var svolítið skrítið til að byrja með .
Við gerðum út , áttum fjóra báta og vorum stórir á þann mælikvarða , en seldum og hættum alveg .
" Hann hallar sér aftur í stólnum : " Svo fór meiriparturinn af því í Glitni .
" Hann segist bjartsýnn á að byggð haldist í Grímsey .
" Þarna eru duglegir menn og gott að gera út , yfirleitt stutt á miðin .
Fiskgengdin er mikil í kring og síðan strandveiðin hófst landa 20 til 30 bátar , sem koma alls staðar að .
Þetta er mikil lyftistöng fyrir sjávarþorpin .
" Flugvél skotin niður Óli er fæddur í byrjun kreppunnar árið 1931 .
" Pabbi sagði mér oft frá því , að hann tók smálán , keypti sér bát og réð til sín kaupamann sem kallað var , " segir hann .
" Foreldrar mínir voru að byrja að búa , fiskuðu helling um sumarið , en svo datt niður verðið og hann fékk tvo aura fyrir kílóið .
Hann sagðist hafa farið alveg öfugur til kaupamannsins , af því að hann gat ekki borgað honum .
Hann var ekki með hann á hlut , heldur ætlaði að borga honum kaup .
Þetta var fyrsta eða annað búskaparárið .
" – Og stríðið náði til Grímseyjar ? " Ég var stráklingur .
Þá var einn Vestur-Íslendingur og einn Ameríkani í Grímsey .
Ég man vel eftir því þegar þýsk flugvél , sem kom oft á nóttunni , var skotin niður .
Pabbi og bróðir mömmu voru að byggja , þeir byggðu tvö hús , og við fluttum á meðan á prestsetrið – það var enginn prestur þá .
Þar voru tvö geysihá stórmöstur og Þjóðverjarnir voru að skoða þau .
Við vorum skíthrædd um að þeir myndu skjóta .
Einu sinni komu þeir norðan úr hafi og þá mættu þeim tvær amerískar orrustuflugvélar frá Melgerðismelum .
Það hófst ægileg skothríð yfir eyjunni , sem lauk með því að það kviknaði í þýsku flugvélinni og hún stakkst í sjóinn .
En það varð mannbjörg .
Pabbi var á sjó og ætlaði að taka þá í bátinn , en orrustuflugvél skaut á milli þeirra , baunaði fyrir framan þá og stoppaði þá .
Svo kom hraðbátur frá Siglufirði og sótti þá .
Þetta voru átta Þjóðverjar , blóðugir og særðir á gúmmífleka .
Manni hefði ekki dottið í hug að þeir gerðu neitt af sér , þetta var skrítið , en svona var þetta .
" Hann þagnar .
" Ég man eftir því að skotið var úr fallbyssu á þýsku flugvélinni .
Það komu ægilegar þrumur þegar skotin sprungu .
Það skipti engum togum að þeir kveiktu í henni , baunuðu bara á hana .
" – Hvaða hermenn voru þetta ? " Annar hét Jakob Arason og var Vestur-Íslendingur , talaði góða íslensku og hefur líklega verið sendur sérstaklega til Grímseyjar , því þar voru ekki margir sem töluðu ensku í þá daga .
Við fréttum ekkert af honum meira .
" Séra Róbert Jack – Þú spilaðir líka fótbolta ? " Það var hörkulið í Grímsey , enda vorum við með atvinnumann sem kenndi okkur , séra Róbert Jack .
Hann spilaði áður með Celtic .
Hann æfði okkur og svo var keppt við skipamennina .
Það var látlaus fótbolti allt sumarið .
Við söfnuðum saman liðum á bátunum .
Vestmannaeyingarnir voru langerfiðastir , þeir voru með svakalega gott lið , enda tvö fótboltalið í Eyjum , Týr og Þór .
" – Hvernig var Róbert ? " Hann var furðulegur .
Friðfinnur Ólafsson sagði mér að hann hefði fallið í háskólanum , eins og hann orðaði það , að hann hefði fallið á helvítis trúarjátningunni .
Þetta sagði nú Friðfinnur – það er ekki vel að marka það sem hann sagði .
" – Spilaði Róbert með ? " Stundum .
Hann var mikið í marki , en annars var hann allur brotinn , á báðum handleggjum og fætinum líka .
" – Hvernig var hann sem prestur ? " Hann var fimm eða sex ár í Grímsey .
En hann skrifaði ekkert í kirkjubækurnar .
Þegar séra Pétur kom , þá hafði hann ekkert skrifað nema eitt .
Það voru fermdir tveir strákar , annar ófeðraður .
Og Róbert sagði hann , Pálsson .
Þegar hann var inntur eftir því af hverju hann feðraði hann Pálsson , enginn Páll væri í Grímsey , þá sagði hann : " Það var annaðhvort Pétur eða Páll sem átti hann .
" Hann gifti mig og það sást hvergi .
Svo þurfti séra Pétur Sigurgeirsson að finna allt út til að koma því í kirkjubækur .
Róbert gifti fleiri hjón , en var ekkert að hafa fyrir því að bókfæra það .
Hann var svo kaldur .
" Stærsti lax á Íslandi Óli getur státað af því að hafa veitt stærsta laxinn á Íslandi .
" Hann er til í Reykjavík einhvers staðar uppstoppaður , " segir hann .
" Við pabbi veiddum hann í þorskanet .
Hann var 50 pund og ég held hann hafi verið stærsti lax í heiminum þegar hann veiddist .
Þá var bara talstöð , enginn sími kominn , og allir gátu hlustað á bátabylgjuna .
Ég sagði við pabba að við yrðum að gera gott úr þessu , sagði honum að tala við Sigmund vin sinn á Akureyri , sem var vanur að reykja lax , um hvernig ætti að matreiða hann .
" Var þetta stór lax ? " spurði Sigmundur .
" Já , " sagði pabbi , " ég held hann sé nokkuð góður – hann var 50 pund .
" Þetta heyrði Silli á Húsavík , fréttaritari á Mogganum , hringdi suður og allt varð brjálað .
Ég skildi ekkert í því að pabbi kom ekki þegar átti að gera upp aflann .
Þá var sent varðskip sunnan úr Faxaflóa að sækja laxinn , farið með hann suður og hann stoppaður upp .
" – Þetta hefur verið söguleg glíma ? " Nei , nei , Magnús Símonarson gamli hreppstjóri var á öðrum bát .
Við töluðum við Magnús , spurðum hvað þetta væri , höfðum ekki hugmynd um það sjálfir , og hann sagði : " Ef þetta væri ekki svona agalega stórt , þá myndi ég halda að þetta væri lax .
" Sonur hans Bjarni er enn hreppstjóri .
" – Þú átt fjögur börn ? " Já , tvo stráka og tvær stelpur .
Annar strákurinn er sjómaður , önnur er hárgreiðsludama og hin lærði hótelstjórnun og ferðamannafræði á Havaí , en rak svo gistiheimili á Grímsey í nokkuð mörg ár í nyrsta húsi á Íslandi , sem nefnist Básar .
Þar fá ferðamenn skjal fyrir að fara norður fyrir heimskautsbaug .
Hann er nú á reiki baugurinn , alltaf að færast til .
Einu sinni var sagt að hann klyfi hjónarúmið á prestsetrinu í tvennt , presturinn lá í Norður-Íshafinu en hún fyrir sunnan .
" – En hinn strákurinn ? " Við vorum saman í útgerð og hann hefur það bara gott .
Hann var á sjó í sumar að leika sér á strandveiðum .
Við eigum einn bát núna .
" – Enn er fugl í Grímsey ! " Tvennt er athyglisvert í sambandi við það , " segir Óli .
" Kríuvarpið gekk vel í Grímsey í fyrra , þó að víða gengi illa , og nóg er af lunda sem menn vilja núna alfriða .
Krían er flúin fyrir sunnan , því það vantar sandsíli .
Og lundinn er að fara úr Eyjum af sömu ástæðu .
Hann flytur sig norður eftir .
Allt líf er að færast norður , öll seiði komin út að Kolbeinsey og þar norður fyrir .
Höfnin í Grímsey var alltaf full af seiðum , en nú er fiskurinn við Kolbeinsey úttroðinn af þessu og fuglinn líka .
" Það á að veiða meira Hann segir rugl að banna veiðar á svartfugli .
" Af því að fuglinn flytur sig bara til .
Það hefur aldrei verið meira í Grímsey af fugli en núna , bara af því að ætið er komið norður .
Ég sá þegar lundinn hvarf úr Færeyjum með sílinu og fluttist fyrir Norðurlandið , bæði Flatey og Grímsey .
Nú er allt sundurgrafið í Flatey og víða við Tjörnesið .
Fuglinn kann að fljúga ! " Hann sendir fiskifræðingum tóninn : " Þeir vissu ekki að fiskurinn gæti synt .
Vísindin eru þannig að þeir toguðu alltaf á sama blettinum , sama strik og á sama dýpi .
Einu sinni mokfiskuðu þeir suðvestur af eyjunni á Brettingi .
Ég hringdi til að vita hvar netin og línan lágu til að það skemmdi ekki fyrir okkur .
Þegar ég kom að baujunni sá ég að hann var að hífa og hringdi til að spyrja hvort ekki væri mok , því við vorum að fiska svo mikið : " Var ekki hellingur ? " En þá var svarið : " Við leystum ekkert frá , það var ekki einn einasti fiskur .
" Hann var á 100 föðmum , dró eftir þeirri línu , en ég var á 80 föðmum .
" Já , ég veit það , " sagði hann .
" Ég má bara ekkert toga þarna .
" Fiskurinn var á einni og hálfri mílu , öll torfan .
Svona var það .
Ég reifst alltaf við þá um þetta .
Jakob [ Jakobsson fyrrverandi forstjóri Hafró ] var mikill vinur minn , hann var að merkja síld með pabba sínum heima og ég reifst oft við hann .
Þeir komu á einn stað , Nafir , og það var í fyrsta skipti sem komu 35 tonn í halinu .
Síðan þá hefur aldrei þurft að leysa frá , ekkert verið í því , og svo er reiknað meðaltal af því .
Ég sagði að þetta væru engin vísindi .
" Jú , jú , þetta eru vísindi .
" Það er eins og þeir haldi að fiskurinn geti ekki synt .
Næsta ár á hann að vera þarna og má ekki hafa fært sig .
Þetta er agalega skrítið , en alveg dagsatt ! " – Á að veiða meira ? " Þetta er bara rugl .
Það á að veiða mikið meira ! " 