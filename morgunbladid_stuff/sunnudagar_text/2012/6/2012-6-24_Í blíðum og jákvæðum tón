Auðvelt er að komast hjá gagnrýni með því að segja ekkert , gera ekkert og vera ekkert .
Það er ekki einkenni Sólveigar Baldursdóttur sem fannst umræðan og andrúmsloftið á Íslandi verða hættulega neikvæð um og eftir efnahagshrun .
Í stað þess að blogga um ástandið eða hella sér út í pólitík ákvað hún að gefa út sitt eigið tímarit um allt það einstaka og upplífgandi sem Ísland og Íslendingar hafa upp á að bjóða .
" Rauði þráðurinn í gegnum blaðið er allt jákvætt og allt það frábæra sem við eigum í mannauði og menningu .
Í blaðinu má finna umfjöllun um matarmenninguna en ég þekki hana vel frá fyrri störfum , náttúruna og fjársjóðinn í fólkinu , " segir Sólveig og bætir því við að tímaritið hafi fengið góðar viðtökur .
Skrifar á ensku en er fyrir alla Í stað þess að takmarka sig við Ísland og íslenskan markað ákvað Sólveig að skrifa allt blaðið á ensku og stíla þannig inn á erlenda ferðamenn og erlendan markað .
" Efni blaðsins á einnig erindi til Íslendinga en mig langaði fyrst og fremst að segja útlendingum frá dásamlegu landi og þjóð .
Við fórum offari í sjálfshylli hér fyrir hrun og misstum fókusinn .
Mig langar til þess að segja umheiminum ýkjulaust hvaða fjársjóð við eigum á þessu landi í fólki og menningu , alveg eins og svo margar aðrar þjóðir eiga líka , en ég vil gera það án alls yfirlætis en líka án allrar minnimáttarkenndar .
" Í nærri þrettán ár ritstýrði Sólveig tímaritinu Gestgjafanum með góðum árangri .
Hún ákvað þó fyrir ári að tími væri kominn fyrir eitthvað nýtt .
" Þegar við eldumst og þroskumst breytist forgangsröðin hjá okkur mörgum og mig var farið að langa til þess að geta unnið hverja grein betur og vanda enn betur það sem ég léti frá mér .
Á dagblöðum og tímaritum er tíminn harður húsbóndi og oft þarf að vinna efni hratt .
Þess vegna gef ég bara út tvö tölublöð á ári , eitt sumarblað og eitt vetrarblað .
Að því leytinu til er pressan minni hjá mér en áður þar sem tölublöðum fjölgaði úr 6 í 17 á þeim tíma sem ég ritstýrði Gestgjafanum , " segir Sólveig .
Lætur drauma sína rætast Það hlýtur að vera meira undir þegar hún gefur blaðið út sjálf ? " Vissulega er fjárhagsleg áhætta af útgáfunni töluverð en ég geng ekki með drauma um að verða rík á henni .
Markmiðið er að blaðið standi undir kostnaði til að byrja með og að ég sé að verja tíma mínum í eitthvað sem skiptir máli og ég hef gaman af .
" Eins og stendur er hægt að nálgast blaðið í helstu bókabúðum um allt land , minjagripasölum og flugvélum Iceland Express .
En fljótlega stefnir Sólveig á dreifingu blaðsins í Bandaríkjunum .
" Það hlæja margir að mér þegar ég segist stefna inn á Bandaríkjamarkað en ég hef mikla trú á þessu blaði og vil nota meðbyrinn sem Ísland hefur fengið í fjölmiðlum undanfarið til að koma blaðinu á framfæri .
Þetta er vissulega stór draumur en það gerist ekkert nema láta á hlutina reyna .
" 