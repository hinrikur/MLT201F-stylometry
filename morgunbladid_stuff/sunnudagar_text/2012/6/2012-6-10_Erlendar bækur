Peter F. Hamilton - Fallen Dragon * * * * Bókin Fallen Dragon eftir breska rithöfundinn Peter F. Hamilton er eina bók höfundarins sem stendur alveg sjálfstætt og fellur ekki inní þá heima sem hann hefur skapað í þeim viðamiklu geimóperum sem hann er þekktastur fyrir .
En þar sem formið þrengir möguleika hans til að vaða áfram með hinar mörgu sögupersónur og plott út í hið óendanlega eins og einkennir aðrar bækur hans þá verður bókin betri fyrir vikið .
Aðalpersónan er Lawrence Newton , sonur eins stærsta hluthafans í stórfyrirtækinu McArthur sem á og rekur heimaplánetu hans , Amethi .
Segir bókin frá uppvaxtarárum hans annars vegar og hins vegar frá því þegar hann á fullorðinsárum eftir örlagaríkar ákvarðanir er kominn í þjónustu annars stórfyrirtækis sem hermaður og þráir að komast aftur heim .
Í einni herförinni , sem snúast í raun um að ræna auðæfum landnema á hinum ýmsu plánetum , uppgötvar hann að þar eru ómæld auðæfi sem hann hyggst ná fyrir sjálfan sig .
Inní söguna blandast síðan átök við uppreisnarmenn sem berjast gegn hernáminu en hinar ýmsu persónur bókarinnar tvinnast saman á snilldarlegan hátt í óvæntum endi sem skýrir samanþjappað form bókarinnar svona miðað við höfundinn .
Allen Steele - Coyote Destiny ½ --- Höfundurinn Allen Steele hefur fengið töluvert lof fyrir vísindaskáldsögur sínar um landnema framtíðar á plánetunni Coyote , og er Coyote Destiny fimmta bókin í röðinni .
En eins og sagt er þá er oflof háð og þó mikið vanti uppá gæði söguþráðarins í fyrri bókum þá er þessi sú sísta hingað til .
Allen segir þó ágætlega skemmtilega frá og tekur hann lesendur sína með sér í ferðalag um nýjan heim með óendanlegum möguleikum .
En þau tækifæri nýtir hann því miður illa , persónusköpunin er léleg , flestar aðalsöguhetjurnar göfugar og gallalausar og leiðinlegar eftir því .
Við það bætist svo að landnemarnir komast í kynni við goðumlíkar , óendanlega góðar og gáfaðar geimverur með austurlandalega heimspeki sem virðist lausnin á öllum vandamálum mannkyns , bara ef það væru ekki vondir þröngsýnir menn sem neita að taka við henni og reyndu að stöðva framgang hennar .
Söguplottin eru flest barnaleg og illa ígrunduð .
Í þessari síðustu bók seríunnar berst svo leikurinn aftur til jarðarinnar og vantar því þær náttúru- og staðháttarlýsingar hinna nýju heimkynna mannkyns sem voru bestu hlutar fyrri bókanna .
Höskuldur Marselíusarson hoskuldurm@gmail.com 