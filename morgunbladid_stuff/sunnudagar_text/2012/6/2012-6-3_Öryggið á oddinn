Gæða- , umhverfis- og öryggismál skipta stöðugt meira máli hjá íslenskum fyrirtækjum , ekki síst ætli þau að vera samkeppnisfær á alþjóðavettvangi .
Laufey Kristjánsdóttir þekkir það mætavel en hún hefur umsjón með þessum málum hjá verkfræði- og ráðgjafarfyrirtækinu Mannviti .
Orri Páll Ormarsson orri@mbl.is Einhvern tíma er allt fyrst .
Í þeim fjölmörgu viðtölum sem blaðamaður hefur tekið gegnum tíðina hefur viðmælandinn aldrei áður byrjað á því að draga spjald upp úr pússi sínu og benda samviskusamlega á allar mögulegar útgönguleiðir .
Viðmælandinn er samt , merkilegt nokk , ekki flugfreyja heldur sviðsstjóri gæða- , umhverfis- og öryggismála hjá verkfræði- og ráðgjafarfyrirtækinu Mannviti , Laufey Kristjánsdóttir að nafni .
Ekki svo að skilja að hún óttist að viðtalið gæti farið úr böndunum , heldur er þetta einfaldlega liður í öryggisráðstöfunum sem fyrirtækið hefur tekið upp .
Allir gestir Mannvits fá fyrirfram að vita hvernig þeir komast út úr húsakynnum fyrirtækisins gerist þess fyrirvaralaust þörf .
Gæðamál hafa lengi verið í brennidepli hjá Mannviti og fékk fyrirtækið gæðavottun samkvæmt alþjóðlega gæðastjórnunarstaðlinum ISO 9001 árið 2009 .
Á umliðnum misserum hefur einnig verið lögð aukin áhersla á umhverfis- og öryggisstjórnunarkerfi , að frumkvæði stjórnenda fyrirtækisins .
Hugsunin er sú að verkferlar byggist á réttu verklagi sem bætir árangur , fyrirbyggir mistök og stuðlar að auknu öryggi og velfarnaði allra viðkomandi .
Síðastliðið haust fékk Mannvit vottun samkvæmt umhverfisstjórnunarstaðlinum ISO 14001 og nú í byrjun mars vottun samkvæmt öryggisstjórnunarstaðlinum OHSAS 18001 .
Ferlið gekk hratt fyrir sig en vottunin fékkst í báðum tilvikum innan árs frá því byrjað var að vinna markvisst að henni .
Skiptir höfuðmáli Laufey segir vottun af þessu tagi skipta höfuðmáli fyrir Mannvit ætli fyrirtækið sér að vera öflugt í samkeppni á erlendum vettvangi .
Umhverfis- og öryggisstjórnunarkerfi koma ekki síst að góðu gagni við aðkomu Mannvits að stórum verkefnum .
" Þetta er því mikilvægur áfangi fyrir okkur , " segir Laufey og bætir við að það gildi jafnt inn á við og út á við .
" Auk þess að ábyrgjast að þessir hlutir séu í lagi hjá okkur sjálfum bjóðum við upp á vistvænar lausnir fyrir okkar viðskiptavini , þar sem það á við .
Sama gildir um lausnir í öryggismálum .
" Laufey segir starfsmenn Mannvits hafa tekið vel í áherslubreytingar í umhverfis- og öryggismálum enda þekki þeir margir hverjir vel til slíkra mála gegnum verkefni sem þeir hafi unnið að fyrir ýmsa viðskiptavini fyrirtækisins , ekki síst álverin , þar sem öryggis- og umhverfismál eru snar þáttur í starfseminni .
" Sem dæmi um öryggisáherslurnar hjá álverunum get ég nefnt að starfsmönnum ber skylda til að bakka inn í bílastæði .
Hugsunin bak við það er sú að þeir verði fljótari að aka á brott komi eitthvað upp á .
" Þess má geta að Mannvit á bróðurpart í fyrirtækinu Vatnaskil , Land & Water í Bretlandi og er stefnt að gæðavottun þar samkvæmt ISO 9001 nú í vor .
Laufey hóf störf hjá Hönnun hf. fyrir sex árum og flutti sig yfir til Mannvits þegar Hönnun og tvö önnur fyrirtæki , VGK og Rafhönnun , sameinuðust undir þeim merkjum árið 2008 .
Hún segir mikla hugarfarsbreytingu hafa orðið á þessum tíma .
Starfsmenn séu mun betur meðvitaðir um gæða- , umhverfis- og öryggismál nú og hafi fullan skilning á nauðsyn þess að þau mál séu í öndvegi .
" Til að byrja með hafa örugglega einhverjir haft efasemdir um ágæti þessa vottunarferlis og verið ófúsir að beygja sig undir einhverjar nýjar reglur .
Í dag er fólk hætt að velta þessu fyrir sér , reglurnar eru orðnar sjálfsagður hluti af verkferlinu .
Fólk finnur ekki lengur fyrir þeim .
" Margar þarfar ábendingar Mannvit leggur mikla áherslu á endurgjöf frá starfsmönnum í þessum efnum og segir Laufey margar þarfar ábendingar þegar hafa komið fram .
Enda þótt mikill árangur hafi náðst segir Laufey alltaf mega gera betur .
Mannvit lét nýlega gera fyrir sig þjónustukönnun meðal viðskiptavina og kom margt gagnlegt fram í henni .
" Það er mjög mikilvægt að vinna náið með viðskiptavinum okkar og leita eftir endurgjöf frá þeim og hugmyndum að úrbótum .
" Maður finnur til lítils óöryggis sitjandi í fundarherbergi í skrifstofuhúsnæði Mannvits en þar sem starfsemi fyrirtækisins er afskaplega fjölbreytt er að mörgu að hyggja í öryggismálum .
" Við gætum auðvitað flækt okkur í snúrum , " segir Laufey hlæjandi en að öllu gríni slepptu snúa öryggisráðstafanir einkum að öðrum þáttum í starfseminni en skrifstofunni .
Má þar nefna mælingar af ýmsu tagi við fjölfarnar umferðargötur , byggingastjórnun og rannsóknarstofurnar tvær , í Reykjavík og á Akureyri , þar sem ýmis hættuleg efni eru meðhöndluð .
Þar tengjum við beint inn í umhverfismálin en vitaskuld kemur ekki til álita að hella hættulegum efnum bara beint í vaskinn .
Farga þarf þeim eftir kúnstarinnar reglum .
" Rannsóknarstofur okkar hafa alla tíð verið mjög ábyrgar en það sakar samt aldrei að fara markvisst yfir alla verkferla og skerpa á áherslum .
" Það eru ekki bara rannsóknarstofurnar sem þurfa að vera á varðbergi eftir vottunina , nú þarf hinn almenni starfsmaður Mannvits að gjöra svo vel að flokka ruslið sitt .
Laufey viðurkennir að sumir hafi hrist höfuðið yfir þessu til að byrja með en enginn láti þó sitt eftir liggja .
" Við höfum verið spurð hvort það taki þessu nokkuð , hvort ruslið sé ekki eftir sem áður allt urðað í sama haugnum .
Þannig er það ekki .
Nágrannaþjóðir okkar hafa margar hverjar náð frábærum árangri í flokkun sorps og löngu tímabært að við Íslendingar látum til okkar taka í þessu tilliti .
Ég held að starfsmenn okkar hafi almennt verið mjög fljótir að venjast þessari nýbreytni , " segir Laufey .
Af öðrum vistvænum verkefnum má nefna að fyrirtækið Orkey , sem er að hluta til í eigu Mannvits , framleiðir vistvænt eldsneyti , lífdísil , fyrir skip .
Hefur það verkefni , að sögn Laufeyjar , tekist mjög vel .
Laufey Kristjánsdóttir lauk BA-prófi í matvælafræði frá Háskóla Íslands árið 2000 og MBA-námi með áherslu á framleiðslustjórnun frá háskóla í Leeds í Bretlandi árið 2005 .
" Það nám átti afskaplega vel við mig enda er það skemmtilegasta sem ég geri að skipuleggja .
Hljómar það nokkuð undarlega ? " spyr hún brosandi .
Laufey hóf störf hjá Hönnun árið 2006 og byrjaði í svokölluðum útseldum verkefnum , vann meðal annars í nokkra mánuði hjá Norðuráli á Grundartanga .
Hún hefur verið gæðastjóri Mannvits frá stofnun fyrirtækisins 2008 og við breytingu á skipuriti á síðasta ári tók hún einnig við öryggis- og umhverfismálum .
Reynir á skipulagshæfnina Eiginmaður Laufeyjar er Valur Norðri Gunnlaugsson , verkefnastjóri hjá MATÍS , sem hún kynntist í námi í Háskóla Íslands og eiga þau tvær dætur , Þórunni , fædda 2008 , og Hönnu Kristínu , fædda 2010 .
Það getur verið kúnst að ala upp lítil börn samhliða krefjandi starfi .
Laufey segir það ganga ljómandi vel en viðurkennir að stundum reyni á skipulagshæfnina .
Til allrar hamingju er það hennar sérsvið ! Hún segir það einnig hjálpa að vinnutíminn sé sveigjanlegur og stundum tekur hún tölvuna heim með sér á kvöldin .
" Önnur en að hlaupa á eftir börnum ? " spyr Laufey á móti þegar áhugamál ber á góma .
" Í raun ekki .
Fjölskyldan á hug minn allan utan vinnu og ég reyni að njóta eins margra samverustunda með manninum mínum og börnum og ég mögulega get .
Þurfi ég virkilega að hreinsa hugann fer ég út að hlaupa .
Ég er ekki mikill hlaupari en nýt þess samt , auk þess sem fæ oft góðar hugmyndir á hlaupunum .
" Talandi um hlaup , þá er viðtalinu lokið .
Blaðamaður ratar auðveldlega út – á mörgum stöðum – og á leiðinni nemur hann vitaskuld staðar við ruslakörfu og flokkar vatnsflöskuna sína og plastglasið .
Batnandi fólki er best að lifa ! 