Undanfarin ár hefur talsvert verið fjallað um gróðureyðingu og ofbeit hér á landi .
Fullyrða má að gróður og jarðvegseyðing sé alvarlegasti umhverfisvandi Íslendinga .
Nær allur skógur og helmingur gróðurþekju landsins hefur tapast á 1100 árum .
Aðeins 11% landsins er talin lítið sem ekkert rofinn .
Helstu ástæður gróðureyðingar eru náttúruhamfarir af ýmsum toga , eldgos , flóð , vond veður og ofbeit .
Hinsvegar hafa orðið verulegar breytingar á gróðurfari undanfarin ár .
Minni sauðfjárbeit , hlýnandi loftslag og ýmiskonar ræktun hafa hvað mest áhrif .
Þrátt fyrir allt hefur gróður aukist til mikilla muna seinustu árin , einkum á láglendi .
Lífríki Íslands er afar fátækt af lífverum og lífræn afkastageta landsins mjög lítil miðað við náttúruskilyrði .
Ofbeit hefur lengi verið alvarlegt vandamál hér á landi , einkum á viðkvæmum svæðum eins og á hálendinu og á stöðum þar sem er lítill gróður , eldvirkni og uppblástur .
Hér fyrr á öldum vissi fólk ekki betur enda var lengi ríkjandi hungursneyð í landinu , þjóðin sárafátæk .
Nú vitum við betur , miklar rannsóknir hafa verið gerðar á gróðureyðingu hér á landi .
Þess vegna kemur það á óvart að talsverð ofbeit er hér vegna ágangs hrossa .
Talið er að í dag séu um 78.000 hross í landinu .
Hrossum hefur stöðugt fjölgað hér á landi seinustu árin .
Samkvæmt upplýsingum frá Landgræðslu ríkisins eru beitarhagar fyrir hross víða of mikið bitnir .
Ástandið er núna jafnvel verra en fyrir 20 árum þegar land fór víða mjög illa vegna ofbeitar .
Hrossarækt og hestamennska eru mikilvægar atvinnugreinar hér á landi .
Fækka má hrossum talsvert án þess að það komi niður á þessum atvinnugreinum .
Það er því afar brýnt að eigendur hrossa og samtök þeirra gangi hér fram fyrir skjöldu og fækki hrossum eins og þurfa þykir .
Mikilvægt er að eigendur hrossa hafi frumkvæði í þessum efnum .
Ofbeit hrossa er auðvelt að hafa stjórn á en það á ekki við um gæsir og álftir .
Bændur hafa nú í nokkur ár kvartað undan ágangi álfta og gæsa og raunar einnig anda .
Þetta fiðurfé ræðst á gróðurinn og tætir hann upp þegar hann er viðkvæmastur á vorin .
Undanfarin ár hafa bændur af og til sótt um undanþágu til að fá að skjóta gæsir á vorin en því hefur jafnan verið synjað .
Stjórnvöld hafa gert lítið úr því tjóni sem fuglarnir valda , en bændur eru á öðru máli .
Í fyrra kannaði Bændablaðið meint tjón af völdum álfta og gæsa .
23 bændur sendu upplýsingar um tjón .
Tjón af völdum álfta var metið hjá tuttugu bændum , vegna gæsa hjá sautján bændum og tveir bændur telja að tjón af völdum annarra fugla hafi átt sér stað .
Þar sem minnst tjón var metið var það að andvirði kr. 157.000 , hæst var tjónið að andvirði 2,4 milljóna króna .
Að meðaltali var tjónið metið á um kr. 700.000 .
Alls var tjónið metið á rúmar 14 milljónir króna hjá þessum 23 bændum .
Það er því staðreynd sem ekki verður hrakin að bændur verða fyrir talsverðu tjóni vegna ágangs álfta og gæsa á ræktað land og fullyrða má að þetta vandamál muni vaxa talsvert á komandi árum verði ekkert að gert .
Áhyggjur bændar eru því skiljanlegar einkum ef það er haft í huga að nú þegar er farið að bera á ofbeit gæsa á hálendinu .
Heiðagæsastofninn telur nú um 360.000 fugla og það þýðir svipað beitarálag og um 90.000 sauðkindur væri að ræða .
Gæsum hefur fjölgað verulega á seinustu árum , helstu ástæðurnar eru aukin ræktun og hlýnandi loftslag .
Sumstaðar er farið að líta á gæsirnar sem plágu til dæmis í Skotlandi og þá helst Orkneyjum og eyjunum norð-vestur af Skotlandi og Írlandi en einnig sumstaðar í Danmörku og Noregi .
Vorveiðar á gæs eru ógeðfelldar , fuglinn er magur og er að búa sig undir varp .
Mikilvægt er því að auka veiðar á heiðagæs , það verður hinsvegar stöðugt erfiðara .
Yfirvöld eru hægt og bítandi að stækka þau svæði á hálendinu þar sem skotveiðar eru bannaðar .
Fyrir nokkrum árum var stórt svæði , Guðlaugstungur og nágrenni friðað , friðun hefur verið aukin í Vatnajökulsþjóðgarði og til stendur að stækka friðlandið við Þjórsárver .
Mikilvægt er að aflétta friðun víða á hálendinu , til dæmis í Guðlaugstungum .
Auknar veiðar eru besta og mannúðlegasta leiðin til að hamla frekari stækkun stofna villtra dýra .
