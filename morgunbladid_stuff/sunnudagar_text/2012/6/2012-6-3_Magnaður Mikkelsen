Danir hafa verið áberandi í sjónvarps- og kvikmyndaheiminum undanfarin ár og enn ein sögulega stundin rann upp í Cannes á frönsku Rívíerunni um síðustu helgi .
Mads Mikkelsen hlaut þá Gullpálmann sem besti leikari í aðahlutverki , fyrir frammistöðuna í myndinni Jagten í leikstjórn landa síns , Thomas Vinterberg .
Mikkelsen , sem er 46 ára og margir muna örugglega eftir í hlutverki hins geðþekka , eða hitt þó heldur , Le Chiffre úr James Bond myndinni Casino Royal , varð þar með fyrsti Daninn sem hlotnast þessi mikli heiður á Cannes-hátíðinni , sem þykir sú merkilegasta í veröldinni .
Hann birtist líka reglulega á sjónvarpsskjáum Íslendinga í fyrra þegar RÚV endursýndi sakamálaþættina Rejseholdet ( Liðsaukinn ) þar sem hann var í hlutverki lögreglumannsins Allans Fischers .
Ýmsir kvikmyndaspekingar höfðu spáð því að Mikkelsen hlyti Gullpálmann en sjálfur vissi hann ekkert þegar hann gekk eftir rauða dreglinum inn á hátíðina ásamt fjölskyldu sinni .
" Við höfðum á tilfinningunni að ég gæti fengið verðlaunin , en við vissum ekkert fyrir víst fyrr en á sunnudagskvöldið , " sagði Mikkelsen við danska blaðamenn í kjölfar hátíðarinnar .
Vinterberg leikstjóri var heima í Danmörku þar sem kona hans átti von á barni og þeim félögum kom því saman að Mikkelsen kæmi fram fyrir þeirra hönd í Cannes , hlyti myndin einhver verðlaun .
Og þrátt fyrir að leikarinn væri auðvitað þakklátur fyrir verðlaun sín lagði hann ríka áherslu á þátt leikstjórans .
Sagði hann eiga 82% hlut í þeim , og glotti ...
Hann benti á , án þess að vilja vera of pólitískur , að verðlaunin hefðu dreifst mjög á myndirnar og " þannig vildi til " að hann væri fulltrúi Jagten á þeim vettvangi .
Hlédrægur náungi .
Mikkelsen upplýsti landa sína í blaðamannastétt um eigin Cannes-hjátrú ; að klæðast einverju því sama og síðast þegar hann mætti á rauða dregilinn .
" Ég var í þessum skóm þegar við komum síðast með Coco Chanel & Igor Stravinsky [ þar sem hann lék Stravinsky ] ; var reyndar að hugsa um að taka handboltamenn mér til fyrirmyndar og mæta í sömu , óhreinu sokkunum og þá , en lét skóna duga ! " Mikkelsen fæddist á Austurbrú í Kaupmannahöfn , sonur Bente Christiansen og Hennings Mikkelsens , sem var leigubílstjóri .
Fyrsta myndin sem hann lék í , eftir leiklistarnám í Árósum , var Pusher en sú mynd náði miklum vinsældum bæði heima fyrir og í öðrum löndum og kom leikstjóranum Nicolas Winding Refn á kortið .
Gullið í höfn ? Kim Jong-un , leiðtogi Norður-Kóreu ku nýverið hafa heimsótt byssukúluverksmiðju í heimalandinu og jafnframt skotæfingasvæði ólympíufara þjóðarinnar .
Þar mun hann hafa gefið keppnisfólki góð ráð í því skyni að það myndi bæta árangur sinn .
Blaðamaður á Guardian hringdi í kjölfar þessara frétta frá Norður-Kóreu í sendiráð landsins í London og leitaði svara við þeirri spurningu hvort leiðtoginn myndi sjá um formlega þjálfun skotmanna landsins fyrir Ólympíuleikana .
Taldi viðkomandi blaðamaður það greinilega eðlilegt , ekki síst í ljósi þess að faðir núverandi leiðtoga , Kim Jong-il , stýrði knattspyrnulandsliðinu í gegnum " ósýnilegan farsíma " sem hann hafði sjálfur fundið upp , á heimsmeistaramótinu 2010 , að því er þjálfari liðsins upplýsti þá .
Þegar blaðamaður Guardian spurði sendiráðsfulltrúann að því hvort Jong-un væri jafn snjall íþróttamaður og faðir hans var sagður , var svarið : " Tja , við erum ekki viss .
" Rifja má upp í því sambandi að í fyrsta skipti sem " Hinn kæri leiðtogi " Kim Jong-il lék golf , fór hann fimm sinnum holu í höggi og lék alls á 38 höggum undir pari á 18 holu vallarins – að sögn opinberrar fréttastofu landsins .
Blaðamaður Guardian gerir ráð fyrir að ef keppendum Norður-Kóreu gengur ekki sem best á ÓL í London , muni ný gullkorn bætast í magnaðan afsakanabanka stjórnvalda í Pyongyang .
Eftir 2:1 tap fyrir Brasilíu á HM í fótbolta fyrir tveimur árum sagði þjálfari norður-kóreska liðsins að " flestir " leikmanna sinna hefðu orðið fyrir eldingu á æfingu mánuði fyrir leik .
Vert er að geta þess að Brasilía á eitt allra best lið heims og fæstar þjóðir skammast sín fyrir tap gegn þeim .
