Mikill mannfjöldi tók þátt í hátíðahöldum í tilefni af því að 60 ár eru liðin frá því að Elísabet II Bretadrottning komst til valda .
Skammt er síðan konungsfjölskyldan var í öldudal , en nú virðist sátt ríkja um hana .
David Cannadine , prófessor í sagnfræði við Princeton-háskóla í Bandaríkjunum , sem er þekktur fyrir bækur sínar um breska aðalinn og heimsveldið , segir að 20. öldin hafi orðið mörgum konungdæmum ofviða , en það breska hafi staðist orrahríðina .
" Breska konungsveldið hefur verið lengi við lýði , " segir Cannadine .
" Það gekk í gegnum erfiða tíma á níunda og tíunda áratug liðinnar aldar þegar vinsældir þess voru minni en nú .
Ég held að á því séu margar skýringar .
Ein þeirra fólst í hjónabandsvandræðum barna drottningarinnar .
Önnur er sú að miðaldra drottningar virðast eiga erfitt uppdráttar .
Það sama átti við um Viktoríu drottningu milli 1860 og 1880 .
Það eru því ýmsar skýringar á óvinsældunum .
" Cannadine veltir fyrir sér hvort vinsældir konungsveldisins hafi aukist .
" Það er erfitt að meta það , en ég tel að drottningin hafi nú á sér móðurímynd og það gat ekki gerst fyrir en drottningarmóðirin féll frá 2002 .
Þá telja margir að hún hafi staðið sig nokkuð vel þau 60 ár sem hún hefur setið á stóli , og ég held að það hafi átt þátt í þeim tilfinningum , sem komu fram þegar valdasetu hennar var minnst fyrr í vikunni .
" Cannadine segir að margir hafi velt því fyrir sér hvort konungsveldið væri að syngja sitt síðasta í lok 20. aldarinnar .
" Ég benti þá á að nær væri að spyrja hvað þyrfti að gerast til að losna við Windsor-veldið .
Þar eru nokkrir möguleikar .
Þingið gæti samþykkt að leggja það niður .
Það mun ekki gerast .
Hægt væri að efna til þjóðaratkvæðagreiðslu þar sem það yrði sett af .
Það mun ekki gerast heldur .
Í þriðja lagi gæti múgurinn risið upp og dregið konungsfjölskylduna undir fallöxina .
Það er harla ólíklegt .
Í fjórða lagi gæti fjölskyldan einfaldlega ákveðið að nóg væri komið .
Ég á ekki heldur von á því .
" Cannadine bendir á að á 20. öldinni hafi mörg konungdæmi liðið undir lok .
" Tuttugasta öldin var mjög óvenjuleg að því leyti .
Fyrir 1900 var konungdæmi algengasta leið ríkja og heimsvelda til að skipuleggja sig .
Afl aðgerðarleysisins er mjög sterk vörn fyrir konungdæmi og ég held að hinar miklu sviptingar , sem fylgdu fyrri og síðari heimsstyrjöld , hafi verið forsenda þess að mörg konungdæmi hurfu .
Konungdæmi , sem lifðu af 20. öldina og halda velli nú í upphafi þeirrar 21. virðast standa nokkuð vel .
" Stéttahugtakið hefur ávallt verið sterkt á Bretlandi og konungsveldið er á sinn hátt táknrænt fyrir það .
Hugtakið stéttskipting virðist eiga mun sterkari rætur þar en til dæmis í Bandaríkjunum , og mállýskur og hreimur þykja bera stöðu vitni .
" Það er ekki hægt að segja að Bretland sé ójafnara samfélag en það bandaríska , " segir hann .
" Þannig að ef átt er við stöðu og tekjur þegar talað er um stétt er stéttskipting minni á Bretlandi en öðrum vestrænum ríkjum á borð við Bandaríkin .
Hinir ríku í Bandaríkjunum eru ríkari en hinir ríku á Bretlandi og hinir fátæku í Bandaríkjunum eru fátækari en í Bandaríkjunum .
En það er líka önnur hlið .
Allir í Bandaríkjunum virðast halda að þeir tilheyri millistéttinni , en það á sennilega ekki við á Bretlandi .
Bretar tala meira um stétt en gert er í öðrum löndum og ég held að það sé afleiðing þess að hafa ekki gengið í gegnum sambærilega byltingu og varð í Bandaríkjunum 1776 þeir losuðu sig við titla , titlatog og konungsveldið .
" Cannadine kvað einnig athyglisvert að nú á dögum væri ekki í tísku að tala um fátækt og ójafnrétti .
" Spurningin um framburð og mállýskur er einnig athyglisverð , " segir hann .
" Oft er sagt að í Bandaríkjunum segi framburður til um hvaðan menn komi , en á Bretlandi sé hann til vitnis um úr hvaða stétt .
Ég er ekki viss um að það standist að öllu leyti .
En hitt er víst að Bretar halda áfram að tala um stétt og utan Bretlands telja menn að Bretar eigi að tala um stétt , þannig að þeir halda áfram að tala um stétt .
En sú umræða á sér ekki miklar stoðir í sögunni .
" Cannadine segir að Bretar beiti stéttarhugtakinu á þrjá vegu .
Í fyrsta lagi sé litið á stétt út frá viðhorfinu " við " á móti " þeim " , í öðru lagi út frá þrískiptingunni " efri " , " milli " og " lægri " og í þriðja lagi eigi hugtakið stétt við um snurðulaus stigveldi mannlegra félagslegra samskipta .
" Ég held að allar þessar skilgreiningar séu við lýði samtímis og það er athyglisvert að samtímis skuli svo ólík viðhorf uppi .
En miðað við tilstandið í kringum valdaafmæli drottningarinnar gæti ég trúað að stigveldisskilgreiningin eigi mestu fylgi að fagna um þessar mundir .
" Upphaf og endalok stéttarhugtaksins " Ég er um þessar mundir að skrifa um ólíkar skilgreiningar á því hvernig maðurinn greinir sjálfan sig , hvort sem það er eftir trú , þjóðerni , stétt , kynþætti , kyni eða siðmenningu , " segir David Cannadine , prófessor í sagnfræði .
" Það er mjög athyglisvert að í hverju tilfelli fyrir sig telja þeir , sem styðjast við þessar skilgreiningar , að þeirra skilgreining sé sú mikilvægasta .
Það er eitthvað ófullnægjandi við það vegna þess að þetta fólk getur ekki allt haft rétt fyrir sér .
Þetta er eins og landbúnaðarsýning þar sem menn metast um það hver hafi ræktað stærstu agúrkuna .
" Cannadine hefur skrifað um stéttahugtakið og stétt verður inntak fyrirlestrar hans á Söguþingi í dag .
" Marx og Engels búa til þá hugmynd í Kommúnistaávarpinu að saga þeirra þjóðfélaga , sem til eru , sé saga stéttabaráttu og stétt skipti mestu máli , " segir hann .
" Það er orðin til fræðileg saga í kringum hugmyndir þeirra um stétt og styrkleika og veikleika þeirra , það vekur meðal annars áhuga minn .
Síðan er tíminn frá byltingu bolsévika til falls Berlínarmúrsins þar sem gerðar eru ýmsar tilraunir til að móta þjóðir og samfélög í anda einhvers konar marxískra kenninga .
Út frá þessum tveimur punktum komust ýmsir sagnfræðingar , sérstaklega á Bretlandi og síðar annars staðar í Evrópu og í Norður-Ameríku , að þeirri niðurstöðu að sagan snerist einmitt um stéttir .
Nú myndu hins vegar ekki margir sagnfræðingar halda því fram að þeir væru marxískir sagnfræðingar .
Ég held að fall Berlínarmúrsins hafi orðið til þess að svipta þessar hugmyndir trúverðugleika í pólitík og ég held að það sama eigi við í fræðimennsku .
" Íslenska söguþingið David Cannadine , prófessor í sagnfræði við Michigan-háskóla í Bandaríkjunum , flytur minningarfyrirlestur Jóns Sigurðssonar í dag , laugardag , klukkan 13.15 í stofu 105 á Háskólatorgi .
Fyrirlesturinn er öllum opinn og aðgangur ókeypis .
Hann er hluti af 4. íslenska söguþinginu , sem hófst á fimmtudag og lýkur á morgun .
