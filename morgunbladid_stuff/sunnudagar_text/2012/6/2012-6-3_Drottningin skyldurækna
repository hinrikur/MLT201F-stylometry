Mikil hátíðahöld eru í Bretlandi í tilefni þess að 60 ár eru síðan Elísabet Englandsdrottning komst til valda .
Drottningin er 86 ára gömul og nýtur mikillar virðingar þegna sinna .
Valdatíð hennar hefur þó ekki verið án áfalla , en fjölskyldumeðlimir hafa verið iðnir við það síðustu áratugi að hneyksla umheiminn .
Elísabet er elsta dóttir Georgs VI sem varð konungur eftir að bróðir hans Játvarður afsalaði sér krúnunni vegna ástar sinnar á hinni tvífráskildu Wallis Simpson .
George VI er konungurinn stamandi sem lýst var af svo mikilli samúð í óskarsverðlaunamyndinni The King ' s Speech .
Georg VI var ómannblendinn og veiklyndur og kona hans Elísabet algjör andstæða hans , glaðlynd , skemmtileg og hrókur alls fagnaðar en gat verið ansi ákveðin og föst fyrir þegar þess þurfti .
Hjónin eignuðust tvö börn .
Elísabet fæddist árið 1926 og Margrét Rós árið 1930 .
Elísabetu varð snemma ljóst að hún yrði drottning og var allt frá unga aldri skipulögð og skyldurækin .
Hún er gædd mikilli ábyrgðartilfinningu , er skynsöm og flíkar ekki tilfinningum sínum .
Þar sem hún veitir nær aldrei viðtöl er ekki auðvelt að ráða í persónuleika hennar .
Barnfóstra hennar til margra ára sýndi athyglisverða hlið á hinni ungu Elísabetu þegar hún sagði frá því í endurminningum sínum að sem unglingur hefði Elísabet verið þjökuð af skyldurækni og stundum vaknað um miðjar nætur og stokkið upp úr rúminu til að hagræða skóm sínum og fötum .
Enginn þjóðhöfðingi á Bretlandi , fyrir utan Viktoríu drottningu , hefur ríkt lengur en Elísabet II. Á þessum tíma hefur hún átt samskipti við ótal forsætisráðherra .
Winston Churchill var eftirlætisforsætisráðherra hennar og hann sagði að hún hefði sterkan persónuleika og sagðist vera dálítið skotinn í henni .
Hún átti góð samskipti við Harold Wilson en var ósammála Margaret Thatcher í ýmsum málum .
" Hún er ekki ein af okkur , " sagði Thatcher við flokksfélaga sinn í Íhaldsflokknum .
Sagt er að Elísabet kunni betur við sig í félagsskap karla en kvenna .
Elísabet er náttúruunnandi og allt frá því hún var barn hefur hún haft sérstakt dálæti á hestum og hundum .
Kjaftfor eiginmaður Elísabet kynntist á unglingsárum sínum Filippusi prins af Grikklandi og festi mikla ást á honum .
Hann var skilnaðarbarn , alinn upp af ættingjum , sá foreldra sína sárasjaldan og naut lítils ástríkis sem barn og unglingur .
Einmanaleg æska er sögð hafa markað hann mjög og það var honum mikið áfall þegar systir hans lést í flugslysi árið 1937 .
Þau Elísabet gengu í hjónaband árið 1947 þegar hún var 21 árs og hann 26 ára og eignuðust fjögur börn .
Þrálátur orðrómur er um að Filippus hafi átt í fjölmörgum ástarsamböndum utan hjónabands .
Sagt er að hann hafi eignast barn með einni ástkonu sinni , en faðerninu sé haldið stranglega leyndu .
Faðir Elísabetar lést árið 1952 og Elísabet varð drottning 26 ára gömul og var krýnd árið 1953 .
Sagt er að eiginmaður hennar hafi orðið þunglyndur eftir valdatöku konu sinnar , honum fannst hann ekki hafa nokkurt hlutverk og það átti ekki við hann að þurfa að hneigja sig fyrir henni ef hann kom inn í herbergi á eftir henni .
" Ég er ekkert , " sagði hann við vinkonu sína .
Hann reiddist þegar börn þeirra fengu eftirnafn hennar , Windsor , en ekki eftirnafn hans , Mountbatten .
Elísabet hefur ætíð átt nokkuð erfitt með að tala eðlilega við ókunnuga .
" Mér dettur ekkert fleira í hug til að segja , " sagði hún eitt sinn í einu af sínum mörgu skylduviðtölum við manneskju sem hún þekkti ekki .
Filippus prins er annarrar gerðar , hann á auðvelt með að tala við fólk og þykir sjarmerandi þegar vel liggur á honum .
Sagt er að Elísabet finni styrk í því að hafa hann sér við hlið og hún hefur alla tíð elskað hann heitt .
Hún er hæglát og öguð og leynir tilfinningum sínum en hann getur hins vegar verið svo opinskár og djarfur í tali að mönnum blöskrar .
Víst er að hann lætur rétttrúnað ekki stöðva sig í að segja það sem honum finnst .
Í heimsókn í Egyptalandi sagði hann : " Vandi ykkar Egypta er að þið fjölgið ykkur of hratt .
" Við breska námsmenn í Kína sagði hann : " Ef þið verðið hérna miklu lengur verða augun í ykkur skásett .
" Mikla hneykslun vöktu svo þau ummæli hans að hann héldi ekki að vændiskona væri meiri siðferðisvera en eiginkona , en samt væru nú vændiskonan og eiginkonan að gera það sama .
Þegar hann hitti einræðisherrann í Paragvæ sagði hann : " Það er notaleg tilbreyting að vera í landi sem er ekki stjórnað af íbúunum .
" Fjölmiðlar hafa í áratugi gagnrýnt Filippus fyrir djörf ummæli en hann lætur þá gagnrýni sem vind um eyru þjóta og heldur áfram að móðga , þótt hann sé orðinn níræður .
Hann hefur lítið álit á fjölmiðlamönnum og sagt er að í þeim efnum sé skoðun hans einföld : Eini góði fjölmiðlamaðurinn er dauður fjölmiðlamaður .
Vansæll prins Skyldur drottningar eru margar og Elísabet var oft fjarri ungum börnum sínum vegna ferðalaga um heiminn .
Eitt sinn þegar Karl prins , þá barn að aldri , hafði ekki séð móður sína í sex mánuði hljóp hann til hennar og inn í röð ráðamanna sem biðu þess að heilsa drottningunni .
" Nei , ekki þú væni minn , " sagði hún , klappaði syni sínum á öxlina og heilsaði næsta manni .
Ljósmyndari náði mynd af þessu atviki .
Hin kuldalega framkoma móðurinnar vakti athygli en sjálf sagði Elísabet : " Ég ólst upp við að sýna ekki tilfinningar mínar opinberlega .
" Karl prins hefur ekki leynt því að hann telji að foreldrar sínir hafi vanrækt hann .
Í ævisögu sinni sem kom út fyrir allnokkrum árum lýsti hann móður sinni sem tilfinningalega heftri konu sem hefði ekki sýnt honum næga ástúð .
Eftir átta ára aldur minnist hann þess ekki að hún hafi kysst hann .
Elísabet hefur ekki svarað þessari gagnrýni opinberlega , enda ekki hennar háttur , en hefur lagt sig eftir því að hrósa elsta syni sínum í ræðum .
Þó er vitað að henni þykir hann alltof eyðslusamur en sjálf er hún nýtin og sparsöm – af drottningu að vera .
Um gagnrýni Karls prins á foreldra sína hefur Filippus sagt : " Við reyndum að gera okkar besta .
" Alkunna er að fáleikar eru á milli Karls prins og Filippusar , en honum þykir elsti sonur sinn veiklundaður og gerir stundum mikið grín að honum .
Þegar Karl var sautján ára lék hann í skólasýningu á Macbeth .
Þegar Filippus sá son sinn á sviði rak hann upp skellihlátur .
Karl hefur lýst því sem skelfilegri reynslu að standa á sviði í harmleik og heyra föður sinn hlæja að frammistöðu hans .
Dóttirin Anna er eftirlæti föður síns og þykir líkjast honum mjög , er ákveðin og lætur engan vaða ofan í sig .
" Hún er Filippus í kvenmannsfötum , " sagði Díana prinsessa um Önnu .
Hneyksli á hneyksli ofan Elísabet er afar vönd að virðingu sinni og hefur alla tíð verið í mun að gegna starfi sínu á þann hátt að enginn blettur falli á konungdæmið .
Þar hefur hún staðið sig vel en hið sama verður ekki sagt um aðra fjölskyldumeðlimi .
Systir hennar , hin lífsglaða Margrét , lifði ógætilega .
Á unga aldri hugðist hún giftast fráskildum yfirhestaverði , Peter Townsend , en þá hefði hún jafnframt þurft að afsala sér ýmsum konunglegum réttindum .
Prinsessan átti samúð almennings en ákvað loks að slíta sambandinu .
Hún giftist ljósmyndaranum Antony Armstrong og þau lifðu villtu lífi sem slúðurblöð fylgdust með og stunduðu framhjáhald í gríð og erg þar til þau skildu loks .
Margrét tók svo upp samband við glaumgosa sem var sautján árum yngri en hún og fögnuður slúðurblaðanna var gríðarlegur , en fögnuður drottningar því minni .
Elísabet hafði vissulega áhyggjur af hegðun systur sinnar , en börn hennar áttu eftir að valda enn meiri vandræðum .
Af fjórum börnum drottningar hafa þrjú skilið .
Anna prinsessa , sem kann ekki við sviðsljósið , skildi án láta og giftist á ný en gríðarlegur hávaði varð þegar ljóst varð að hjónaband Karls og Díönu væri dauðadæmt .
Bæði áttu í ástarsamböndum , ásakanir gengu þeirra á milli og drottning reyndi að róa son sinn og tengdadóttur án árangurs .
Andrés prins , glaumgosinn í fjölskyldunni , átti í ástarsambandi við klámmyndaleikkonuna Koo Stark en giftist síðan Söru Ferguson sem þótti óhefluð og jafnvel klúr .
Þau hjón voru óhemju eyðslusöm og söfnuðu skuldum .
Sara komst svo rækilega í heimsfréttirnar þegar birtust myndir af henni og fjármálastjóra hennar þar sem þau voru fáklædd í sólbaði og hann var að sleikja tær hennar .
Yngsti sonur drottningar , Játvarður , hafði svo nóg að gera við að neita því að hann væri samkynhneigður .
Þegar hann svo loksins fékk sér kærustu , Sophie Rhys Jones , sem hann seinna kvæntist , var fullyrt að sambandið væri sviðsett .
Þetta var ekki fréttaflutningur sem var til þess fallinn að styrkja konungdæmið .
Hin skyldurækna drottning sem var svo lítt gefin fyrir að ræða um tilfinningar sínar lýsti í ræðu árinu 1992 sem annus horribilis en á því ári skildu þrjú barna hennar við maka sína .
Ný kynslóð og breytt konungdæmi Vinsældir konungsfjölskyldunnar voru í lágmarki eftir hvert hneykslið á fætur öðru .
Í tilraun til að breyta ímynd konungdæmisins fór drottningin að borga skatta og opnaði Buckinghamhöll fyrir almenningi í tvo mánuði á ári .
Drottningin hafði ávallt reynt að vinna verk sín vel en hún hafði fastmótaðar hugmyndir um hlutverk sitt og gat illa breytt sér .
Það var Díana prinsessa sem breytti konungdæminu .
Díana , sem faðmaði fólk og sýndi tilfinningar sínar , var hið nýja andlit konungdæmisins .
Þegar hún dó sviplega í bílslysi í París syrgði umheimurinn hana meðan drottningin lokaði sig inni og neitaði að taka þátt í opinberri sorg .
Á þennan hátt hafði Elísabet alltaf unnið og hún ætlaði að halda því áfram .
Í fyrsta sinn á valdatíma Elísabetar skall andúð landsmanna á henni af fullum þunga .
Hún þótti kaldlynd og hrokafull .
Konungdæmið var í vanda .
Það var forsætisráðherrann Tony Blair sem lagði drottningu nú til ráð og hún kom fram í sjónvarpi og talaði af hlýju um fyrrverandi tengdadóttur og sorg ungu prinsanna sem höfðu misst móður sína .
Drottningin hafði sýnt sína mannlegu hlið , sem var einmitt það sem landsmenn höfðu beðið um .
Hún varð aftur elskuð og dáð .
Ekkert bendir til að drottningin muni afsala sér völdum til Karls sonar síns .
Elísabet virðist heilsuhraust og gæti lifað í mörg ár enn .
Vinsældir Karls eru ekki sérlega miklar en sonur hans og Díönu , Vilhjálmur prins , er allra eftirlæti , enda hjartahlýr .
Eiginkona hans , Katrín Middleton , er sömuleiðis í miklum metum meðal almennings .
Hin ungu hjón virðast samhent og ástfangin , sem er góð tilbreyting frá þeim átökum í einkalífi sem hafa einkennt líf barna drottningar .
