Nýlega kom út geislaplatan Gömul skip þar sem Pálmi Gestsson les ljóð eftir Þorstein frá Hamri .
Við ljóðin samdi Hrólfur Vagnsson tónlist sem hljómar undir lestrinum en sá tók einnig upp plötuna og hljóðblandaði .
Blaðamaður hitti þá Þorstein , Pálma og Hrólf á heimili Þorsteins í Reykjavík og spjallaði við þá um verkefnið og stöðu ljóðsins í dag .
" Þetta varð þannig til að við Pálmi töluðum saman um hugmynd sem hafði lengi blundað í mér .
Sú hugmynd var í rauninni að fá Pálma til að lesa ljóð , enda dásamlegur lesari .
Hann er svo djúpur í orðsins fyllstu merkingu , " segir Hrólfur og hlær .
Þeir Pálmi þekkjast frá blautu barnsbeini en þeir ólust upp saman á Bolungarvík .
Samspil ljóða og hljóða " Okkur fannst ekki skynsamlegt að hafa þetta einhvern samtíning af verkum nokkurra skálda heldur vildum við velja okkur eitt ákveðið skáld til að taka fyrir og þá var nú stutt í Þorstein , " segir Pálmi um fyrstu drög verksins .
Pálmi er afar hrifinn af ljóðum Þorsteins frá Hamri sem var boðinn og búinn að ljá þeim félögum ljóðin sín fyrir verkefnið .
" Ég hef ekkert um það að segja annað en hversu innilega þakklátur ég er fyrir þetta verkefni , " segir Þorsteinn sem hefur hingað til ekki verið hrifinn af þeirri hugmynd að flytja tónlist undir ljóðalestri .
" Ég játa að lengst af var ég tortrygginn á tónlistarflutning með ljóðum .
Þetta hefur oft verið gert í fjölmiðlum og þá hefur það stundum virkað á mig eins og menn vantreysti orðinu .
Útkoman hjá Hrólfi og Pálma er hins vegar algjört samspil sem á ekkert skylt við það sem hafði farið í taugarnar á mér áður , " segir Þorsteinn , Hrólfi til mikillar ánægju .
" Það er auðvelt að fara fram af brúninni þegar tónlist er samin svona til að túlka ljóðin en mér þykir gaman að heyra að okkur hafi tekist vel til , " segir Hrólfur .
" Ég hlustaði á ljóðin lesin af Pálma og óneitanlega hafði það hvernig hann las þau mikil áhrif á þann hljóðheim sem ég skapaði við hvert ljóð .
Myndin hefði líklega orðið öðruvísi ef annar hefði lesið þau .
Ég vildi búa til hljóðheim sem næði samkvæmt mínum skilningi ákveðinni tengingu við ljóðin , " útskýrir Hrólfur sem notaði ýmsar aðferðir til að ná fram þeirri áferð sem hann hafði hugsað sér fyrir verkið .
Hljóðheimur án forms " Ég notaði flygilinn í tónlistarskólanum á Ísafirði og byrjaði til dæmis á að ná í öll þau eldhúsáhöld sem ég fann og setja þau inn í hann .
Þá náði ég fram ákveðnum slagverksáhrifum , " segir hann og bætir við að einnig hafi hann notað strengvafinn kassa til að skapa hljóð fyrir hljóðheiminn .
" Ég vildi forðast að hafa hljóðheiminn formfastan og í ákveðinni tóntegund sem ég vona að hafi tekist vel hjá mér .
Svo notaði ég harmónikkuna sem kveikir yfirleitt í ákveðinni melankólíu hjá fólki , " bendir Hrólfur á .
" Harmonikkan er alltaf skemmtilegt hljóðfæri , " bætir Þorsteinn við .
" Ég veit ekki hvort þú hefur heyrt það , Hrólfur en fólk sem hefur hlustað á plötuna hefur sagt við mig að það sé einhver svona austur-evrópskur hljómur í þessu hjá okkur .
Kannski er það harmonikkan , " veltir Pálmi fyrir sér en Hrólfur segir það einnig geta verið vegna þeirra áhrifa sem John Cage hefur haft á sig sem tónskáld .
Greinir ekki eigin verk Á plötunni má finna fjórtán ljóða Þorsteins og segist Pálmi stundum hafa verið óviss um nákvæma merkingu ljóðanna við lesturinn .
" Það er oft svo mögnuð og skrítin stemning í ljóðunum sem ég verð að viðurkenna að maður skilur einhverjum innri skilningi .
Maður veit ekki endilega alveg hvað Þorsteinn er að yrkja um .
Það nær bara til manns , " segir hann um ljóð Þorsteins sem vill sjálfur ekki greina sín eigin ljóð um of .
" Oft er þetta bara einhver líðan , " segir Þorsteinn og Pálmi kinkar kolli .
" Ég reyni samt að forðast að greina þetta mikið sjálfur , " segir Þorsteinn .
Þau ljóð sem rötuðu á plötuna eru öll úr ljóðabókunum Vetrarmyndin , Meira en mynd og grunur og Dyr að draumi sem komu út á árunum 2000-2005 en Pálmi segir hafa verið mjög erfitt að velja úr öllum þeim verkum sem eftir Þorstein standa .
" Það er mjög vel til fundið því þessar þrjár bækur eru allar mjög skyldar og hanga dálítið saman , " segir Þorsteinn ánægður með val þeirra Pálma og Hrólfs .
Ljóðið fer eftir öðrum leiðum " Mér finnst þetta áheyrilegt og verkið ætti að ná til allra , " segir Pálmi um markhóp ljóðaútgáfu á borð við þessa .
" Ljóðið hefur ekki átt eins erfitt uppdráttar og margur hyggur því menn fara gjarnan út í einhver markaðsviðhorf en það á ekki endilega við .
Ljóð skila sér eftir öðrum leiðum og hafa alltaf gert , " bendir Þorsteinn á og bætir við að á sínum uppvaxtarárum hafi fólkið ekki endilega keypt sér ljóðabækur heldur lagt ljóðin á minnið .
" Ljóðið er samofnara lífi okkar en margir gera sér grein fyrir þó það hafi kannski ekki farið hátt í dægurmenningu hér á landi á undanförnum árum .
Ég er viss um að áhugi fólks á ljóðum er meiri en það vill viðurkenna , " segir Pálmi .
Geti hann því vel hugsað sér að gera annað verkefni í líkingu við Gömul skip og þar er Hrólfur honum hjartanlega sammála .
Lesa þyrfti fleiri ljóð " Við eigum ábyggilega eftir að prófa þetta form enn frekar enda var þetta alveg ofboðslega gaman .
Það var gaman að setja þær hugmyndir sem kvikna við að heyra ljóðin í hljóðmynd .
Þetta er ábyggilega það skemmtilegasta sem ég hef gert , " segir Hrólfur .
" Mér hefur alltaf fundist of lítið til af lesnum ljóðum , " segir Pálmi og bendir á vinsældir hljóðbóka í dag en skort á upptökum af upplestri á ljóðum sem líklega væri markaður fyrir .
Blaðamaður tekur sem dæmi langhlaupara sem hlusta á heilu hljóðbækurnar við æfingar og segir Þorsteinn þá glettilega : " Ég myndi nú ekki lesa Halldór Laxness á hlaupum .
" Hægt er að nálgast Gömul skip í verslunum Eymundsson eða með því að panta hana á vefsíðunni www.gomulskip.is .
