Mannslíkaminn .
Feikn sem hann er fallegur .
Ég þreytist aldrei á að lofa það sköpunarverk .
Svo fáránlega fullkominn í allri sinni dýrð .
Lögun hans og liðleiki engu öðru líkt .
Allir þessir ólíku vöðvar iðandi undir skinninu .
Síbreytileg form .
Töfratól sem hann á það til að vera þessi líkami og engin takmörk fyrir því hvað hægt er tjá með hreyfingum hans .
Höfuðsveigja , vagg í lendum , blik í auga .
Segir meira en þúsund orð .
Og til alls líklegur , skrokkurinn .
Og engir tveir eins af öllum þeim manngrúa sem skríður um jörðina .
Svartir , hvítir , gulir , rauðir .
Mikil blessun sem hann er líkamanna fjölbreytileiki .
Og þar sem ég get ekki hætt að dást að þessu meistaraverki , hylkinu sem geymir sálina , þá verð ég alltaf jafn hissa þegar fólk sýpur hveljur ef óvænt verður á vegi þess nakið fólk .
Það segir sjón slíka stinga svo í augu að það getur vart á heilum sér tekið .
Um daginn voru nokkrir unglingspiltar gripnir eins og hverjir aðrir glæpamenn þar sem þeir hlupu um á Adamsklæðum í gáska æskunnar um Grafarvoginn .
Það stefndi í umferðaröngþveiti og ætlaði allt vitlaust að verða , slík var hneykslun heiðvirðra borgara sem gripu fyrir augu sér sárþjáðir , líkt og ráðist hefði verið á þá .
Hvaðan er hún sprottin þessi vandlæting á nekt ? Er það ekki morgunljóst að blessaðir piltarnir hafa í strákskap sínum viljað ögra hneykslunargjörnum herpitúttum ? Þeir fengu sannarlega þau viðbrögð sem þeir vildu .
Og mikið skil ég þá vel að hafa viljað skvetta upp rössunum af einskærri gleði yfir sólarbirtunni eftir veturinn langa , svona rétt eins og kýrnar kunna sér ekki læti þegar þeim er hleypt út í sumarið .
Það sér það hver maður sem hefur orðið vitni að slíkum rassaköstum , hversu frelsandi það er að sveifla hölunum .
Þessi þörf fyrir að fletta sig klæðum er eðlileg .
Nekt er nefnilega hundrað prósent náttúruleg .
Við fæddumst jú öll allsnakin .
Þegar fólk er úti í náttúrunni ágerist löngunin til að rífa sig úr leppunum .
Það eru bara allt of fáir sem láta það eftir sér .
En þeir eru þó til , sem betur fer .
Íslenskir karlmenn deildu nýlega myndum af sér á Fésbókinni þar sem þeir hjóluðu naktir um hálendið .
Og konur þekki ég nógu frjálsar í huganum til að klífa fjöll í gönguskónum einum fata .
Sigur Rós hin heimsfræga gaf líka góðan tón með plötuumslagi sem sýndi hljómsveitarmeðlimi berrassaða hlaupandi í átt til fjalla .
Hlýðum kalli óbyggðanna og verum meira ber .
Njótum þess að láta vinda leika um kroppsins kletta og gljúfur .
