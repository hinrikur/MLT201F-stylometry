Sveitaböllin eru nánast liðin undir lok , " segir Stefán Hilmarsson , söngvari Sálarinnar hans Jóns míns .
Hljómsveitin var á flugi sumarið 1992 og lék undantekningalítið tvisvar til þrisvar í viku .
Á þessum árum voru samkomustaðir í þéttbýlinu færri en nú og því voru félagsheimilin aðalvettvangur hljómsveita .
Fjölmörg slík mætti nefna , svo sem Logaland í Borgarfirði , Miðgarð í Skagafirði , Ýdali í Aðaldal , Valaskjálf á Egilsstöðum , Aratungu í Biskupstungum , Hvol á Hvolsvelli og Njálsbúð í Landeyjum .
Á meðfylgjandi mynd eru Sálarmennirnir Stefán , Guðmundur Jónsson og Jens Hansson á sveittum dansleik í Njálsbúð 11. júlí 1992 og við sviðið má sjá ungmenni í góðu stuði .
" Fyrir nokkrum árum dustaði ég rykið af þessari mynd í tengslum við tónleika sem stóðu fyrir dyrum .
Skömmu síðar rakst ég á vinkonu mína , Laufeyju Jörgensdóttur , sem lengi hefur verið dyggur stuðningsmaður okkar .
Hún hafði séð myndina og benti mér á að stúlkurnar við sviðið væru hún og vinkonur hennar úr Eyjum , en Laufey er sú með myndavélina .
Hún tjáði mér að þær hefðu þessa helgi verið á fótboltamóti uppi á landi .
Vitaskuld gerðu forráðamenn kröfu um að ekkert óþarfa útstáelsi yrði á stúlkunum .
En þar sem að allt hafði gengið vel lét þjálfarinn undan þrýstingi stelpnanna , setti kíkinn fyrir blinda augað og leyfði stelpunum að fara í Njálsbúð .
Ballferðin átti þó ekki að fara hátt og þegar þessi mynd birtist í dagblaði báru foreldrar og forráðamenn félagsins kennsl á stelpurnar .
Olli þetta fjaðrafoki og fengu einhverjir skömm í hatt , " segir Stefán kíminn .
Sálin hans Jóns míns var stofnuð árið 1988 .
Nafnið er skírskotun til soul-tónlistar sem hljómsveitin lagði sig eftir fyrsta kastið .
Hún þróaðist þó fljótt út í að verða alíslensk poppsveit með frumsamið efni .
Árið 1989 kom út platan Hvar er draumurinn ? , sem sló rækilega í gegn .
Og upp frá því komu smellir nánast á færibandi .
Á plötunni Garg sem út kom sama sumar og myndin var tekin , voru nokkur feikivinsæl lög , þar á meðal Hjá þér , Sódóma og Krókurinn , sem þeir Stefán og Pétur heitinn Kristjánsson sungu .
Eru þessi lög enn í dag fastagestir á efnisskrá Sálarinnar .
" Það hafði verið mjög mikil keyrsla á okkur í fjögur ár og eðlilega lýjast menn á slíku og verða þreyttir hver á öðrum .
Því fór svo að í lok árs 1992 afréðum við að leggja bandið niður um sinn ; Guðmundur tók m.a. þátt í endurreisn Pelican og sjálfur lagði ég drög að sólóplötu og stofnaði hljómsveitina Pláhnetuna sem gerði tvær plötur , " segir Stefán .
Sálverjar tóku síðan upp þráðinn 1995 .
Hefur sveitin starfað með hæfilegum hléum síðan , sent frá sér fjölda platna , ótalmörg vinsæl lög og haldið hundruð tónleika .
Má segja að Sálin hafi komist alla leið í himnaríki , náð prinsessunni og fengið hálft konungsríkið í kaupbæti – eins og gerist í gömlum ævintýrum .
Sigurður Bogi Sævarsson sbs@mbl.is 