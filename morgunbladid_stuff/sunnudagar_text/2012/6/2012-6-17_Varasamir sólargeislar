Hættið að fikta í fléttunum ! " hrópaði þjálfari inn á í leik á pæjumótinu í Vestmannaeyjum .
Einum áhorfanda varð að orði , að það þyrfti eiginlega að snöggklippa þær allar .
En það var enginn heragi í Eyjum , heldur brosandi sólir í íþróttabúningum um allan völl .
Og sólin brosti á himninum .
Ein móðirin dró upp sólarvörn og byrjaði að bera á tíu ára stelpurnar í liðinu .
Önnur játaði fúslega að hún gerði slíkt alltof sjaldan , eiginlega bara í útlöndum .
Þannig er um margan Íslendinginn .
Eins og fram kom í fréttaskýringu í Sunnudagsmogganum um liðna helgi vanmeta margir hættuna við sólbrunann á Íslandi , sem meðal annars má rekja til langra sumardaga , tærs lofts , lítillar mengunar og sólarhádegis sem er ekki fyrr en seinnipart dags – en þá er sólin sterkust .
Bárður Sigurgeirsson húðlæknir hefur lyft grettistaki hvað varðar að vekja þjóðina til vitundar um hættuna við útfjólubláa geisla sólarinnar , en hann hafði frumkvæði að mælingum á útfjólublárri geislun hér á landi , sem nú er hægt að fylgjast með á vefsíðu Húðlæknastöðvarinnar , www.hls.is .
Ef útfjólublái stuðullinn mælist yfir tveimur er mælt með að fólk noti sólarvörn og er varað við sterkri sól næstu daga .
Það kom fram í máli Bárðar í fréttaskýringunni í Sunnudagsmogganum um liðna helgi að komið hefði á óvart hversu geislunin er mikil hér á landi .
Og taldi hann mikilvægt að efla vitund fólks um hættuna af útfjólublárri geislun .
Það mætti til dæmis gera með því að Veðurstofan tæki inn útfjólubláan stuðul í veðurspár sínar , eins og víða erlendis , þannig að fólk gæti gert viðeigandi ráðstafanir .
Eins væri mikilvægt að fjölmiðlar gerðu skil þeirri hættu sem útfjólublárri geislun fylgir , en hún er ekki síst varasöm fyrir börn og fólk sem er með viðkvæma húð .
Full ástæða er til að halda í brosið undir brosandi sól – og umgangast hana af varúð .
Pétur Blöndal pebl@mbl.is 