Sú var tíðin að ég átti mikið safn vísindaskáldsagna , líklega eitthvað á annað þúsund bóka sem ég hafði sankað að mér án þess þó að vera að safna þeim , þetta voru bara bækur sem ég las .
Fyrsta bókin sem ég las á ensku var einmitt vísindaskáldsaga , en þar kom að ég fékk nóg af slíkum literatúr , óx kannski ekki uppúr honum , en frá honum og losaði mig við allar bækurnar .
Hélt þó eftir nokkrum höfundum ; aðallega Philip K. Dick og Jack Vance , en líka stökum bókum eftir ýmsa helstu höfunda vísindaskáldsagnanýbylgju sjöunda og áttunda áratugarins eins og Thomas M. Disch , John Brunner , J.G .
Ballard , Brian Aldiss , Harlan Ellison , Robert Silverberg , Norman Spinrad og Roger Zelazny .
Þegar ég byrjaði að lesa vísindaskáldsögur á sjöunda áratug síðustu aldar voru þær ekki hátt skrifaðar í bókmenntafræðunum og eru líklega ekki enn .
Inn á milli var þó og er að finna bækur sem rétt er að stilla upp með bókmenntaverkum þess tíma , til að mynda fyrsta bók Thomas M. Disch , Camp Concentration , The Man in the High Castle eftir Philip K. Dick og The Atrocity Exhibition eftir J.G .
Ballard .
Ekki má svo gleyma ástæðu þess að ég rifja þetta upp , bókum eftir Ray Bradbury sem lést á þriðjudaginn ; skáldsögurnar Dandelion Wine , Fahrenheit 451 og Something Wicked This Way Comes og smásagnasöfnin The Illustrated Man og I Sing The Body Electric eru framúrskarandi .
Bradbury , sem sagt er frá hér til hliðar , var ekki sáttur við vísindaskáldsagnastimpilinn frekar en ýmsir félagar hans vildu ekki og vilja ekki merkja bækur sínar þannig .
Það getur og verið erfitt að flokka bækur eftir svo fornfálegum merkimiða , nefni sem dæmi Cloud Atlas eftir David Mitchell sem hefði væntanlega verið flokkuð sem vísindaskáldskapur um miðja síðustu öld , en í dag er hún bara flokkuð sem góðar bókmenntir .
