Eftir tveggja mánaða örvæntingafulla baráttu Norðmanna og bandamanna náðu nasistar landinu á sitt vald þann 10. júní 1940 .
Þrátt fyrir að Norðmenn hefðu lýst yfir hlutleysi sínu í byrjun seinni heimsstyrjaldarinnar ákváðu nasistar að ráðast inn í landið .
Þeir vildu ná yfirráðum yfir landinu áður en bandamönnum tækist það , auk þess sem þeir töldu landfræðilega legu landsins mikilvæga .
Jafnframt vildu þeir auka útbreiðslu áróðurs þýska heimsveldisins og viðhalda aðgengi og flutningsleiðum með járngrýti frá Svíþjóð .
Árásir nasista hófust tveimur mánuðum áður eða þann 9. apríl .
Fljótlega eftir innrásina náðu Þjóðverjar nokkrum hernaðarlega mikilvægum stöðum við strendur Noregs á sitt vald .
Norskir fasistar undir stjórn Vidkun Quisling sem gengu undir nafninu " fimmta fylkingin " störfuðu fyrir nasista í upphafi innrásar þeirra .
Fasistarnir innfæddu dreifðu áróðri nasista auk þess að ná m.a. á sitt vald nokkrum norskum herstöðvum .
Áðurnefndur Quisling starfaði sem varnarmálaráðherra Noregs frá 1931-1933 en árið 1934 stofnaði hann Nasjonal Samling , stjórnmálaflokk að fyrirmynd þýska nasistaflokksins .
Skömmu áður en Þjóðverjar réðust inn í Noreg fór Quisling til Berlínar að hitta leiðtoga nasista til skrafs og ráðagerða um landvinninga í Noregi .
Þrátt fyrir að Quisling væri leiðtogi eina stjórnmálaflokksins sem nasistar leyfðu í Noregi eftir hernámið , náði hann ekki að mynda formlega ríkisstjórn , sem reyndar var leiksoppur nasistaflokksins , fyrr en í febrúar 1942 .
Þrátt fyrir það varð andspyrnuhreyfing Norðmanna ein sú öflugasta í Evrópu og fljótlega fór að draga úr völdum Quislings .
Í lok seinni heimsstyrjaldar var Quisling handtekinn og dæmdur fyrir landráð .
Þess má geta að nafnið Quisling var í styrjöldinni tekið upp af enskum fjölmiðlum og notað sem samheiti yfir svikara .
Orðið quisling hefur síðan náð að skjóta rótum í nokkrum tungumálum með meiningunni svikari .
En aftur að hernámi Noregs .
Seint á fjórða áratug 20. aldarinnar samþykkti norska þingið að auka fjárframlög til hersins en áætlanir um styrkingu hersins gengu of hægt til að Norðmenn yrðu viðbúnir þýskri innrás árið 1940 .
Mörgum þótti viðbúnaður Norðmanna dapur þegar kom að innrás Þjóðverja og í því sambandi voru Halvdan Koht utanríkisráðherra og Birger Ljungberg varnarmálaráðherra harðlega gagnrýndir .
Fyrsta árás Þjóðverja á Noreg þann 9. apríl nefndist " Aðgerð Weserübung " var þýsk leiftursókn gerð af sjó og úr lofti .
Þrátt fyrir að aðeins 10.000 hermenn hafi tekið þátt aðgerðinni sem þótti frekar lítið fyrir árás af þessari stærðargráðu tókst hún vel enda komu árásirnar Norðmönnum í opna skjöldu .
Þjóðverjar náðu fljótlega mikilvægum höfnum á sitt band , mótstaða var brotin á bak aftur í Þrándheimi , Bergen , Stavanger og Kristianstad .
Þjóðverjar hertóku flugvellina í Osló og Stavanger og gátu því óhindrað nýtt sér 800 orrustuþotur til að herja á Norðmenn úr lofti .
Norðmenn reyndu að hörfa og bíða eftir aðstoð bandamanna sem mættu til Noregs þann 14. apríl .
Átök geisuðu víðsvegar um Noreg fram eftir maímánuði en sókn Þjóðverja í Frakklandi gerði það að verkum að bandamenn þurftu að halda að sér höndum í Noregi .
Stór hluti hers bandamanna var kallaður frá Noregi í byrjun júní m.a. vegna sóknar nasista í Frakklandi .
Í kjölfarið gáfust Norðmenn upp og Þjóðverjar náðu völdum í Noregi þann 10. júní árið 1940 .
Það tók því Þjóðverja tvo mánuði að brjóta Norðmenn á bak aftur , og frændur okkar Norðmenn urðu því sú þjóð sem lengst náði að halda aftur af Þjóðverjum áður en hún var hernumin .
heimirs@mbl.is 