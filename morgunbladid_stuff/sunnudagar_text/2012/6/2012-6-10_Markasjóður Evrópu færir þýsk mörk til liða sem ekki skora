Sigurður Már Jónsson er glöggur greinandi efnahagsmála á Íslandi .
Hann skrifar : " Undanfarið hefur farið fram umræða um að Íslendingar hafi orðið vitni að sérstakri hagstjórnarsnilli af hálfu fyrrverandi fjármálaráðherra og núverandi efnahags- og viðskiptaráðherra .
Svo mjög kveður að þessari snilli að Steingrímur J. Sigfússon hefur að eigin sögn fengið óljós boð um að taka að sér endurreisn Grikklands ! ( Morgunblaðið spurðist fyrir hjá AGS um atvinnutilboðið sem SJS hefur nefnt til sögunnar og eftir ítrekaða athugun var niðurstaðan sú að þar á bæ kannaðist enginn við það .
Innsk .
bréfritara .
) Nú er það svo að Grikkir eiga í miklum efnahagslegum vandræðum og lýðræðið sjálft virðist standa ótraustum fótum í þessari vöggu sinni .
Sé vantraust á stjórnmálastéttinni mikið á Íslandi þá kemst það ekki í hálfkvisti við það sem sjá má í Grikklandi en landsmenn þurfa að ganga í gegnum sínar aðrar þingkosningar með skömmu millibili 17. júní næstkomandi .
Ástandið er svo alvarlegt í Grikklandi að ástæða er til að hafa af því verulegar áhyggjur og skiptir þá litlu hvort menn eru hlynntir eða andvígir ESB .
En ef við tækjum þessa umræðu um hagstjórnarsnilli Steingríms J. Sigfússonar alvarlega og veltum fyrir okkur hvað hann hefur afrekað síðan hann tók við efnahagsstjórn hér á landi 1. febrúar 2009 þá er eðlilegt að horfa til upphafsins .
Engin ástæða er til að efast um áhrif hans á þróun mála .
Í setningarræðu síðasta landsfundar VG sagði Steingrímur J. að stærsta verkefnið sem hefði beðið ríkisstjórnarinnar þegar hún tók við hefði verið að endurheimta efnahagslegt sjálfstæði þjóðarinnar .
Þess sérkennilegra verður að hugsa til þess að ríkisstjórnin vildi ólm samþykkja Icesave-samningana .
Neyðaráætlun og neyðarlög Tvennt mótaði upphaf efnahagsstjórnar vinstristjórnarinnar ; annars vegar tilvist neyðarlaganna og hins vegar aðgerðaáætlun Alþjóðagjaldeyrissjóðsins ( AGS ) .
Hvorugt þessara atriði hafði neitt með ákvarðanir Steingríms J. Sigfússonar að gera og var hann reyndar andvígur aðkomu AGS framan af .
Starfsmenn sjóðsins hafa síðar lofað Steingrím J. fyrir að hafa fylgt aðgerðaáætluninni af meiri nákvæmni en þeir hefðu vænst af honum fyrirfram .
Engin ástæða er til að gera lítið úr mikilvægi þess en það segir kannski meira um pólitíska aðlögun Steingríms J. en meðfædda hagstjórnarsnilld .
Flestir ættu að muna að VG lagðist eindregið gegn allri samvinnu við sjóðinn fyrir áramót 2008/09 .
Hér hefði verið hægt að bæta við örlagaríkasta málinu en kjósendur stöðvuðu forystumenn ríkisstjórnarinnar þegar til stóð að semja yfir landsmenn Icesave-ánauðina .
Samkvæmt nýjum útreikningum fjármálaráðuneytisins hefði samningurinn kostað skattgreiðendur á milli 250 og 300 milljarða króna .
Líklega verður það að teljast vanmat .
Gjaldeyrishöft og skuldavandi óleystur Á borði ríkisstjórnarinnar biðu aðkallandi vandamál í upphafi árs 2009 og er líklega helst hægt að nefna afnám gjaldeyrishafta og úrslausn á skuldavanda landsmanna .
Hvort tveggja hafði skapast af hruni á gengi krónunnar og meðfylgjandi verðbólgu ásamt kaupmáttarrýrnun .
Gjaldeyrishöftin hafa fest sig í sessi og ríkisstjórninni ( og Seðlabankanum ) hefur ekki tekist að skapa trúverðuga áætlun um afnám þeirra .
Kostnaður vegna þeirra er umtalsverður sé bæði horft til hins lánaða gjaldeyrisvarasjóðs og aukins viðskiptakostnaðar .
Skuldavandi heimilanna er með þeim hætti í dag að líklega mun fjórðungur kjósenda ráðstafa atkvæði sínu til þess flokks sem býður besta lausn þar .
Segja má að aðgerðir ríkisstjórnarinnar í skuldamálum hafi í sumum tilfellum mildað höggið en enn bíður stór hluti fólks eftir varanlegri lausn .
Og biðin er sannkallað helvíti fyrir þetta fólk .
En af hverju fór ekki verr en raun ber vitni hér á Íslandi ? Til að draga það saman og til útskýringar á því af hverju ástand mála er ekki verra má horfa til eftirfarandi þátta : Ríkissjóður var skuldlaus þegar hrunið átti sér stað , íslenskar útflutningsgreinar eru í góðu standi og landið getur aflað sér mikils gjaldeyris .
Grunnstoðir íslensks atvinnulífs voru sterkar og hæfni íslenskra stjórnenda til að aðlagast mikil .
Þar hjálpaði sveigjanlegur vinnumarkaður og fólk var tilbúið að taka á sig launalækkanir til að varðveita vinnu sína .
Það gerði fyrirtækjum kleift að laga rekstur sinn verulega .
Það sem hefur hins vegar vantað að gera er að veita Íslandi trúverðugleika sem fjárfestingarkost .
" Ríkisstjórnin hefur stært sig af því að hafa tekið ríkisfjármálin föstum tökum vegna hruns og einmitt þess vegna sé hún óvinsæl .
En Sigurður Már segir : " Staðreyndin er hins vegar sú að niðurskurður ríkisútgjalda hefur fyrst og fremst verið á fjárfestingahliðinni , ekki á rekstri ríkissjóðs .
Þannig er ljóst að næstu ríkisstjórnar bíður það verkefni að skera niður rekstur en efla fjárfestingar .
" Með öðrum orðum þá stendur ekki steinn yfir steini í sífelldu sjálfshóli Steingríms J. Sigfússonar .
Ísland gat risið undir bankahruni vegna þess að ríkisfjármálin voru tekin föstum tökum á árunum 1993-2003 .
Þeir sem muna samtímasögu vita að Steingrímur J. lagðist gegn öllum þeim skynsamlegu ákvörðunum sem þá voru teknar og urðu forsenda fyrir því að Ísland gat bjargað sér .
Hinir seku menn Evrópu Ákafamenn um evru vissu og viðurkenna það nú að hin sameiginlega mynt fengi ekki staðist við þá umgjörð sem henni var búin .
Sú fullveldisskerðing sem orðin var í ESB og var aukin í evruríkjunum dugði ekki til .
Ríkin urðu að lúta einum vilja í efnahagsmálum , skattamálum og fjármálastjórn ríkisins , evruríkisins , svo sameiginleg mynt fengi þrifist .
Forsprakkar evruvæðingarinnar viðurkenna nú fullum fetum að alltaf hafi staðið til að nýta galla evrunnar til að þrýsta þjóðunum smám saman undir eitt fjármálalegt vald og þar með í eitt ríki .
Það yrði talið svo mikið áfall og myndi þýða svo miklar ógöngur fyrir einstök ríki að hverfa frá evrunni , þegar hinir duldu gallar hennar yrðu loks öllum ljósir , að eini kosturinn sem þá væri fyrir hendi myndi vera sá að fórna enn stærri hluta fullveldis einstakra aðildarríkja til að koma í veg fyrir hrun evrunnar .
Hinir duldu annmarkar og þeir miklu gallar sem höfuðsmiðir evrunnar viðurkenna nú að þeir hafi alla tíð vitað um hafi í raun verið að þeirra mati hennar mesti styrkur .
Þeir voru leynivopnið sem knýja myndi hikandi þjóðir að einu marki : Stórevrópuríkinu .
Ekki var talið fært að koma framan að þjóðunum með þetta lokamarkmið , því þá hefðu þær spyrnt gegn þessum áformum af öllu afli .
Því varð að koma aftan að þeim með þeim aðferðum sem nú blasa við öllum .
Og það eru einmitt þeir sem nú þykir henta að viðurkenna hvað hafi vakað fyrir allan tímann sem enn eru á fletinu , þangað sem valdataumarnir liggja .
Eins og bent hefur verið á í athyglisverðum greinum upp á síðkastið eru það " hinir seku menn Evrópu " sem ætla sér nú að tryggja að eigin vélabrögð gangi upp til enda .
Þeir treysta á að þjóðirnar séu nú svo illa staddar eftir efnahagslegt hrun , ógurlegt atvinnuleysi og þorrið sjálfstraust , að nú hafi þær hvorki þrek né afl til að standa í vörn fyrir eigið fullveldi og sjálfstæði .
Og því miður bendir sitthvað til þess að það mat kunni að vera rétt .
Forsætisráðherra Spánar hrópar nú í örvæntingu sinni að hinar ógnvænlegu efnahagslegu þrengingar sem land hans býr nú við eftir 11 ár í evrunni verði ekki leystar nema verulega verði gengið á fullveldi landsins .
Þá fórn verði ekki komist hjá að færa ella verði algjört hrun og efnahagslegt öngþveiti í landinu .
Og slíkar raddir heyrast víðar .
En jafnvel þótt bragðarefum Brussel takist sitt illa ætlunarverk í bráð mun ráðagerðin að lokum enda illa .
Þjóðirnar munu ná vopnum sínum og þær munu sprengja af sér okið .
Það kennir okkur sagan .
En hún segir líka að tjónið verður stórbrotið þar til sú stund rennur upp .
Þar til það gerist mun Markasjóður Evrópu flytja þýsk mörk til þeirra liða sem ekki skora á EM eins og einn snillingurinn gat sér til í vikulokin .
