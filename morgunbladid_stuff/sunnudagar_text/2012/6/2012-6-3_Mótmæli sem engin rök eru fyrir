Viðbrögð landsbyggðarinnar við ákvörðun Landsbankans um lokun útibúa , sameiningu útibúa og fækkun starfsfólks , bæði á landsbyggðinni og á höfuðborgarsvæðinu hafa verið hörð .
Forystumenn einstakra byggðarlaga saka bankann um að kippa stoðum undan þeim og fréttir eru um að fólk hafi fært viðskipti sín í aðra banka .
Þetta eru hefðbundin viðbrögð , sem hafa verið endurtekin oftar en einu sinni en eru rök fyrir þeim ? Nei .
Það hefur orðið bylting í starfsemi banka og viðskiptaháttum viðskiptamanna þeirra með tölvubyltingunni , fjarskiptabyltingunni og samskiptabyltingunni .
Í Morgunblaðinu sl. þriðjudag kom fram , að um 80% samskipta viðskiptavina við banka eru nú rafræn eða um síma .
Þetta hlutfall á eftir að hækka .
Og þeim viðskiptavinum bankanna , sem hafa þessa tækni ekki á valdi sínu á eftir að fækka .
Auðvitað ber bönkunum að sinna þeim sem ekki geta stundað viðskipti við þá með hinum nýja hætti en það er áreiðanlega ódýrara að gera það á annan hátt en þann að hafa útibú opin víðs vegar um landið , sem hljóta að hafa sífellt færri verkefnum að sinna en áður .
Fækkun útibúa banka er ekki séríslenzkt fyrirbæri heldur alþjóðlegt eins og liggur í augum uppi .
Þótt uppsagnir séu sársaukafullar fyrir þá , sem fyrir þeim verða er það samfélaginu til hagsbóta , að bankastarfsemi eins og önnur starfsemi sé rekin á eins hagkvæman hátt og mögulegt er .
Þess vegna er það frá þjóðhagslegu sjónarmiði hagstætt að starfsmönnum banka hefur fækkað um 2000 frá hruni eftir því sem fram hefur komið í fréttum , þótt það hafi verið erfið raun fyrir þá einstaklinga , sem hlut áttu að máli .
Á öllum tímum leiða tæknibyltingar til slíkrar uppstokkunar í atvinnu fólks .
Þegar tölvutæknin hóf innreið sína í blaðaútgáfu varð smátt og smátt að engu starfssvið setjara , sem áður höfðu verið lykilmenn í prentiðnaði .
Á næstu áratugum á eftir að verða enn meiri bylting í prentiðnaði eftir því , sem lestækjum fjölgar og minna verður um útgáfu á pappír .
Það skiptir engu , hvort um banka , prentiðnað eða einhverjar aðrar atvinnugreinar er að ræða .
Breytingar af þess tagi eru alltaf sársaukafullar en þær eru óhjákvæmilegar .
Þess vegna eiga forystumenn á landsbyggðinni ekki að skamma Landsbankann fyrir að hagræða í sínum rekstri enda munu bankaútibú ekki halda byggðarlögunum uppi frekar en að bankastarfsemi verði nokkru sinni grundvallaratvinnugrein Íslendinga , eins og við komumst að raun um í hruninu .
Þvert á móti eiga þeir sem nú skamma bankana að tala til þeirra á annan veg .
Þeir eiga að gera kröfu um enn meiri hagræðingu , sem skili sér til viðskiptavina í hærri innlánsvöxtum , lægri útlánsvöxtum og lægri þjónustugjöldum .
Bankar um allan heim eru orðnir of dýrir milliliðir á milli þeirra , sem eiga peninga og vilja ávaxta þá og hinna , sem vilja fá þá að láni til fjárfestinga .
Bankarnir taka of mikið til sín eins og sjá má í himinháum hagnaðartölum og launakjörum og þóknunum til æðstu stjórnenda , sem nú er að verða almenn samstaða um a.m.k. á Vesturlöndum að séu nánast ósiðleg .
Á hverjum aðalfundi alþjóðlegra banka á fætur öðrum nú á þessu vori hafa almennir hluthafar risið upp gegn þeim kjörum .
Citigroup er dæmi um það og Barclays-banki sömuleiðis .
Hrunið á Íslandi varð vegna þess að hinir einkareknu bankar kunnu sér ekki hóf .
Skuldafenið , sem Írar eru komnir í er eingöngu til komið vegna þess , að Evrópusambandið þvingaði írsk stjórnvöld til þess að taka ábyrgð á öllum skuldbindingum banka ( sem Geir H. Haarde neitaði að gera ) .
Írsku bankarnir kunnu sér ekki hóf frekar en þeir íslenzku .
Spænskum skattgreiðendum er nú gert að leggja 23,5 milljarða evra í einn banka og enginn veit hvað sú upphæð á eftir að verða há , þegar fleiri bankar bætast við .
Alistair Darling , fyrrverandi fjármálaráðherra Breta , sagði frá því í viðtali við BBC fyrir nokkrum dögum , að hann hefði orðið sem ráðherra að taka símtal frá stjórnarformanni Royal Bank of Scotland , sem sagði honum að bankinn væri að komast í þrot .
Hvað höfum við langan tíma sagði Darling .
Nokkra klukkutíma í mesta lagi var svarið .
Af hverju mátti RBS ekki fara í þrot ? Hver er munurinn á því að banki verði gjaldþrota eða að útgerðarfyrirtæki verði gjaldþrota – frá þjóðhagslegu sjónarmiði ? Enginn .
Bankar eru fyrirtæki eins og önnur fyrirtæki .
Þeir stunda viðskipti með peninga .
Útgerðarfyrirtækin með fisk .
Allt sýnir þetta að bankastarfsemi á Vesturlöndum var komin úr böndum , hagnaðartölurnar sýndarveruleiki og launakjörin í engu samhengi við frammistöðu stjórnenda .
Þvert á móti .
Ísland mun aldrei haldast allt í byggð á grundvelli svona milliliðastarfsemi .
Við byggjum landið allt með því að nýta auðlindir þess bæði til sjávar og í fallvötnum og í iðrum jarðar .
Í nágrannalöndum okkar hefur verið unnið hörðum höndum að því að setja nýjar reglur um bankastarfsemi .
Turnerskýrslan svonefnda í Bretlandi er til marks um það , svo og starf Michel Barnier , sem sæti á í framkvæmdastjórn ESB og hefur undirbúið víðtækar nýjar starfsreglur fyrir bankakerfið í Evrópu .
Hér á Íslandi hefur því verkefni lítið verið sinnt .
Bankakerfið er enn of stórt miðað við þarfir samfélags okkar .
Kenningin um að við þyrftum stóra banka til að sinna stórum fyrirtækjum reyndist ekki á rökum reist .
Það er meiri ástæða til að hvetja aðra banka til að fylgja í fótspor Landsbankans um enn frekari hagræðingu en að hræða þá frá því með mótmælum .
