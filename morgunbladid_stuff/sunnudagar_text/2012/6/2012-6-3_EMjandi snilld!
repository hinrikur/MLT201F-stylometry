Evrópumótið í knattspyrnu fór fyrst fram í Frakklandi árið 1960 og báru Sovétmenn þar sigur úr býtum .
Mótið í sumar er það fjórtánda í röðinni .
Við skulum staldra við fjögur af merkilegri mótunum í þessari sögu .
EM í Frakklandi 1984 Evrópumótið í Frakklandi 1984 má draga saman með einu mannsnafni – Michel Platini .
Fyrirliði heimamanna átti það mót með húð og hári og líklega hefur frammistaða einstaklings ekki í annan tíma verið betri á stórmóti í knattspyrnu , alltént ekki á EM .
Níu mörk skoraði Platini í aðeins fimm leikjum á mótinu og sigldi fyrsta sigri Frakka á stórmóti í örugga höfn .
Mörkin voru aukinheldur hvert öðru glæsilegra , að frátöldu markinu í sjálfum úrslitaleiknum gegn Spánverjum .
Þá skreið laflaus aukaspyrna Platinis eins og naðra undir lánlausan markvörð Spánverja , Luis Arconada .
Úrslit á EM máttu alls ekki ráðast á svo aumu marki og til allrar hamingju gulltryggði Bruno Bellone sigurinn á lokamínútunni .
Platini skoraði í öllum leikjunum fimm og þar af þrennu í tveimur leikjum í röð í riðlakeppninni , gegn Belgum og Júgóslövum .
Hann var einnig að verki gegn Dönum í upphafsleik mótsins og gegn Portúgölum í undanúrslitum en þar voru Frakkar hætt komnir , lentu undir í framlengingu áður en bakvörðurinn Jean-François Domergue og Platini stigu af fullum þunga inn í atburðarásina .
Michel Platini var þarna á hátindi glæsilegs ferils en af einhverjum ástæðum er nafn hans ekki nægilega oft nefnt á seinni árum þegar rætt er um bestu sparkendur mannkynssögunnar .
Kannski vegna þess að hann er orðinn að þurrpumpulegum embættismanni , hver veit ? Væntingar frönsku þjóðarinnar til sparksveitar sinnar voru miklar þetta sumar enda hafði hún gert garðinn frægan á HM á Spáni tveimur árum áður , féll þá úr leik eftir sögufræga vítakeppni gegn Vestur-Þjóðverjum í undanúrslitum .
Frakkar höfðu í sínum röðum menn á borð við Jean Tigana , Alain Giresse og Luis Fernández sem ásamt Platini mynduðu töfraferninginn fræga á miðjunni ( f. carré magique ) .
Í vörninni voru jálkarnir Maxime Bossis og Patrick Battiston fremstir meðal jafningja og Joël Bats stóð í markinu .
Þjálfari var Michel Hidalgo .
Fáir bjuggust við því að Spánverjar blönduðu sér í baráttuna um Evrópubikarinn sumarið 1984 ( veðbönkum þóttu Belgar til að mynda sigurstranglegri ) og var það fyrir vikið nokkurt afrek hjá Miguel Muñoz að koma þeim alla leið í úrslitaleikinn .
Aðeins átta þjóðir tóku þátt í EM 1984 og fyrir vikið sátu margar sterkar sveitir heima , þeirra helst ríkjandi heimsmeistarar , Ítalir .
Silfurliðið frá HM 1982 , Vestur-Þjóðverjar , mættu til leiks en fundu sig aldrei og sneru heim eftir riðlakeppnina .
Danir voru í fyrsta skipti í tvo áratugi með á stórmóti eftir að hafa hryggbrotið Englendinga í undankeppninni .
" Danska dínamítið " var án efa spútniklið mótsins , féll ekki fyrr en í vítakeppni í undanúrslitum , gegn Spánverjum .
Þar skriplaði enginn annar en Preben Elkjær Larsen á skötu en auk hans voru í liðinu ástsælar kempur eins og Michael Laudrup , Frank Arnesen , Morten Olsen og Søren Lerby .
Frægðarsól þeirra átti enn eftir að hækka á lofti á HM í Mexíkó 1986 .
41 mark var skorað í leikjunum 15 í Frakklandi , það er 2,73 mörk í leik og mikil framför frá mótinu á Ítalíu fjórum árum áður en þar voru aðeins skoruð 1,93 mörk að meðaltali í leik .
EM í V-Þýskalandi 1988 Evrópumótinu í Vestur-Þýskalandi 1988 verður líka best lýst með einu nafni – Marco van Basten .
Fyrir mót benti raunar fátt til þess að hollenski miðherjinn yrði stjarna mótsins , hann hafði glímt við erfið ökklameiðsli allan veturinn , sinn fyrsta hjá AC Milan á Ítalíu , og var ekki einu sinni í byrjunarliðinu í fyrsta leiknum sem Hollendingar töpuðu gegn Sovétmönnum .
Í öðrum leik , gegn Englendingum , blés van Basten á hinn bóginn í lúðra , gerði öll mörkin í 3:1 sigri Hollands .
Svo grátt lék hann Tony Adams , miðvörð andstæðinganna , að hann var sendur í langa útlegð frá landsliði sínu .
Hollendingar fylgdu Sovétmönnum upp úr riðlinum en sneypuför Englendinga var algjör , þeir töpuðu öllum sínum leikjum , þar á meðal fyrir litlu frændum sínum , Írum , sem léku þarna í fyrsta sinn á stórmóti .
Tvær firnasterkar þjóðir komust upp úr hinum riðlinum , Vestur-Þjóðverjar og Ítalir , og kom það í hlut Hollendinga að kljást við heimamenn .
Rimmur þessara frændþjóða hafa sjaldan valdið vonbrigðum á stórmótum og leikurinn í Hamburg sumarið 1988 var engin undantekning .
Lothar Matthäus kom Vestur-Þjóðverjum yfir snemma í seinni hálfleik en varnarjaxlinn Ronald Koeman jafnaði .
Það var svo van Basten sem skoraði sigurmarkið tveimur mínútum fyrir leikslok .
Þýskaland var í sárum og menn eins og Jürgen Klinsmann , Rudi Völler og Andreas Brehme urðu enn um sinn að bíða eftir bikar á stórmóti .
Þeirri bið lauk á Ítalíu tveimur árum síðar – þar sem þýska stálið hefndi sín meðal annars á Hollendingnum í hrákaleiknum fræga .
Sovétmenn áttu ekki í vandræðum með Ítali í hinum leik undanúrslitanna 1988 , unnu 2:0 með mörkum frá Hennadiy Litovchenko og Oleh Protasov .
Af öðrum kempum í því ágæta liði má nefna markvörðinn Rinat Dasayev , miðvellinginn Alexei Mikhailichenko og miðherjann Igor Belanov .
Sumsé endurtekið efni í úrslitaleiknum .
Að þessu sinni voru Hollendingar fremri á öllum sviðum knattspyrnunnar , Sovétmenn sáu aldrei til sólar .
Fyrirliðinn , Ruud Gullit , kom Hollendingum yfir með skalla eftir undirbúning van Bastens og síðan var röðin komin að markakónginum sjálfum .
Hann gerði sitt fimmta og síðasta mark á mótinu með skoti sem kom róti á samfélag eðlisfræðinga í þessum heimi .
Hvort sem það var hægt eða ekki hægt að skora úr þeirri stöðu á vellinum gerði van Basten það .
Markinu þarf vitaskuld ekki að lýsa , það þekkja allir sparkunnendur enda án efa eitt það fallegasta sem gert hefur verið um dagana – og það í leik af þessari stærðargráðu .
Enn var tími fyrir Hans van Breukelen að verja vítaspyrnu frá Belanov , síðasta Evrópumótinu í sögu Sovétríkjanna lauk í vonbrigðum .
Gullit tók við bikarnum að leik loknum en honum var ljóst – eins og öllum öðrum – að hann var þinglýst eign Marcos van Bastens .
Af öðrum Evrópumeisturum Hollands 1988 má nefna öldunginn Arnold Mühren , Gerald Vanenburg og Frank Rijkaard .
Þjálfari var Rinus Michels .
34 mörk voru gerð í leikjunum fimmtán ( 2,27 að meðaltali í leik ) og EM 1988 er merkilegt mót fyrir þær sakir að engum leik lauk með markalausu jafntefli og engin úrslit voru knúin fram í framlengingu eða vítaspyrnukeppni .
Þá var engum einasta leikmanni vikið af velli .
EM í Svíþjóð 1992 Evrópumótsins í Svíþjóð 1992 verður um aldur og ævi minnst vegna óvæntra úrslita – þjóðin sem fór með sigur af hólmi vann sér ekki einu sinni rétt til þátttöku á mótinu .
Júgóslavía átti að mæta til leiks en Knattspyrnusamband Evrópu fór að ráðum öryggisráðs Sameinuðu þjóðanna og vék landinu úr keppni vegna stríðsins sem geisaði þar á þessum tíma .
Danmörk kom í staðinn .
Hermt er að dönsku leikmennirnir hafi upp til hópa verið komnir í sumarfrí á sólarströnd þegar fregnin barst þeim til eyrna .
Þá var ekki um annað að ræða en að skola af sér sólarolíuna og reima á sig skóna .
Ekki blés svo sem byrlega fyrir Dönum til að byrja með , þeir voru aðeins með eitt stig eftir tvo fyrstu leikina , gegn Svíum og Englendingum , og höfðu ekki náð að gera mark .
Óvæntur sigur í síðasta leik gegn Frökkum skilaði Dönum hins vegar í undanúrslit .
Vonbrigði Frakka , sem léku undir stjórn Michels Platinis , voru mikil enda var liðinu spáð góðu gengi í Svíþjóð eftir frábæra undankeppni .
Englendingar sneru enn og aftur heim með skottið á milli fótanna .
Stórveldin Holland og Þýskaland fóru áfram úr hinum riðlinum á kostnað Skota og Samveldis sjálfstæðra ríkja ( sem risið hafði úr rústum Sovétríkjanna ) .
Heldur dauft var yfir riðlakeppninni en fjör færðist svo um munaði í leikinn í undanúrslitunum .
Þjóðverjar lögðu Svía með þremur mörkum gegn tveimur .
Karl-Heinz Riedle , tvö , og hinn smávaxni Thomas Häßler skoruðu fyrir Þjóðverja en Tomas Brolin og Kennet Andersson frá Eskilstuna fyrir heimamenn .
Flestir bjuggust við því að viðureign Hollendinga og Dana yrði leikur kattarins að músinni .
Svo var ekki .
Henrik Larsen kom boðflennunum í tvígang yfir en Dennis Bergkamp og Frank Rijkaard jöfnuðu fyrir Holland .
Blása þurfti til vítaspyrnukeppni og í henni skoruðu níu leikmenn af tíu .
Sá sem klikkaði heitir Marco van Basten .
Í knattspyrnunni skiptast sannarlega á skin og skúrir .
Enn færri bjuggust við því að Danir hefðu roð við sjálfum heimsmeisturunum , Þjóðverjum , í úrslitaleiknum í Gautaborg .
En öskubuskuævintýrið var skrifað í skýin , Danir unnu til þess að gera auðveldan sigur , 2:0 , með mörkum frá John Jensen , sem kenndur var við öltegund eina , Faxe , og Kim Vilfort .
Sigurreifur lýðurinn dansaði um stræti og torg í Kaupmannahöfn .
Ekki amalegt að vinna mót sem menn reiknuðu ekki einu sinni með að taka þátt í .
Sigur Dana var sigur liðsheildarinnar .
Henrik Larsen skoraði raunar þrjú mörk og deildi markakóngstigninni með Riedle , Bergkamp og Brolin og Peter Schmeichel lokaði á köflum markinu .
Danska liðið 1992 verður seint talið skemmtilegasta lið sparksögunnar en Dönum er , að ég hygg , slétt sama um það .
Laudrup var reyndar þarna , ekki Michael sem var í fýlu , heldur litli bróðir hans , Brian .
Þjálfari Dana 1992 var Richard Møller Nielsen .
Enn fækkaði mörkunum , 32 voru gerð í leikjunum fimmtán ( 2,13 að meðaltali í leik ) , þar af 11 í síðustu leikjunum þremur .
EM í Englandi 1996 Sumarið 1996 kom fótboltinn loksins heim – það er til Englands .
EM fór fram í vöggu fótmenntanna í fyrsta sinn .
Nú brá líka svo við að Englendingar voru bara býsna brattir .
Enginn stóð Alan Shearer á sporði í framlínunni ( hann varð markakóngur mótsins með fimm mörk ) , einhver saltaldan hafði skolað Paul Gascoigne staffírugum á land og Tony Adams batt saman vörnina , loksins búinn að leggja draug van Bastens til hvílu .
England flaug upp úr riðli sínum ásamt Hollandi .
Þar með var leiðin í undanúrslit ekki greið en að þessu sinni tóku sextán þjóðir í fyrsta sinn þátt í mótinu .
Var það bein afleiðing af lognmollunni í Svíþjóð .
Heldur lækkaði samt skorið , niður í 2,06 mörk að meðaltali í leik .
Spánverjar , sem ekki töldust til meiri spámanna í þá tíð , stóðu í Englendingum í átta liða úrslitum og þurfti að grípa til vítakeppni til að knýja fram úrslit .
Enska þjóðin var á nálum og fór á límingunum þegar vinstri-bakvörðurinn Stuart Pearce steig fram til að spyrna .
Hann misnotaði sem frægt er spyrnu í vítakeppninni gegn Þjóðverjum í undanúrslitum HM 1990 .
Á einu augnabliki varpaði Pearce af sér oki umliðinna sex ára og fagnaði eins og andsetinn væri – og allt konungsdæmið með honum .
Þjóðverjar skiluðu sér í undanúrslit af gömlum vana og Frakkar , sem tefldu fram nýju og spennandi liði með mönnum á borð við Zinedine Zidane , Youri Djorkaeff og Bixente Lizarazu , lögðu Hollendinga í vítakeppni .
Fjórða þjóðin í undanúrslitum var öllum að óvörum Tékkar , sem lögðu Portúgala , 1:0 , Patrik Berger , Pavel Nedved , Karel Poborský og félagar .
Báðir leikir , England - Þýskaland og Tékkland - Frakkland , fóru í vítakeppni og í báðum þurfti bráðabana til knýja fram úrslit .
Aftur þrumaði Pearce tuðrunni í netið en nú var röðin komin að varnarjaxlinum Gareth Southgate að bregðast bogalistin .
Evrópudraumur Englendinga var úti .
Í hinum leiknum varð Frakkinn Reynald Pedros svo ógæfusamur að skilja á milli frama og feigðar .
Úrslitaleikurinn varð sögulegur – svo vægt sé að orði komist .
Berger skaut Tékkum í forystu á 59. mínútu úr enn einu vítinu .
Eflaust hefur met fallið í þeim efnum á þessu móti .
Á þeirri 73. jafnaði Oliver Bierhoff , fjórum mínútum eftir að hafa komið inn á sem varamaður .
Enn var jafnt að loknum venjulegum leiktíma .
Þá tók við framlenging .
Það var hins vegar engin venjuleg framlenging því reglum EM hafði verið breytt á þann veg að fyrsta markið sem gert yrði í henni , svokallað gullmark , myndi ráða úrslitum í leiknum .
Það perlaði af enni leikmanna , jafnt sem áhorfenda en spennan stóð ekki lengi , eftir aðeins fimm mínútur lak skot Bierhoffs í markið framhjá Petr Kouba .
Þýskaland varð fyrsta þjóðin til að sigra stórmót á gullmarki .
Frakkar léku það eftir fjórum árum síðar , þegar Holland og Belgía héldu mótið í sameiningu .
David Trezeguet var þá í sporum Bierhoffs .
Eftir það var gullmarkið aflagt – sjálfsagt af mannúðarástæðum .
