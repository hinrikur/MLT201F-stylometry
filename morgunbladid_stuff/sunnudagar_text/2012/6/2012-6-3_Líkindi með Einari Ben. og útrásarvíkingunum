Það er alltaf erfitt þegar maður þarf að gera upp á milli hluta eins og ég þarf að gera núna þegar ég var beðin um að segja frá uppáhaldsbókinni minni .
Margar bækur koma upp í hugann en fyrst vil ég nefna ævisögu Einars Benediktssonar eftir Guðjón Friðriksson en það tók mig meira en eitt ár að komast í gegnum öll bindin .
Saga Einars er fjölskyldusaga sem margt er hægt að læra af .
Í sögunni koma fyrir margar merkilegar persónur sem tóku þátt í að móta sjálfstæði og sjálfsmynd Íslendinga , t.d. Þorbjörg Sveinsdóttir , föðursystir Einars , og svo að sjálfsögðu Benedikt Sveinsson , faðir Einars .
Ég byrjaði að lesa ævisögu Einars í byrjun árs 2008 og lauk henni nokkrum mánuðum eftir efnahagshrunið .
Það eru margar samlíkingar með ævi Einars og margra svokallaðra útrásarvíkinga og stundum fannst mér ég vera að lesa Séð og heyrt í nútímanum en ekki fjölskyldusögu frá því um aldamótin 1900 .
Texti Guðjóns í þessari sögu blandast skemmtilega saman við texta Einars og Guðjóni tekst vel að setja mann inn í aðstæðurnar sem voru á Íslandi um aldamótin .
Eftir lestur þessarar sögu hef ég enn frekar heillast af þessum mótunarárum íslensku þjóðarinnar og lesið margar bækur um þetta tímabil um aldamótin 1900 eftir þetta .
Ég vil líka nefna Gyrði Elíasson en ég las bókina hans Bréfbátarigningin sem unglingur og heillaðist af dulúð og draugagangi í sögunum hans .
Finnst hann alltaf jafn skemmtilegur höfundur .
Kannski hefur það haft áhrif á mig á sínum tíma að við Gyrðir erum bæði uppalin á Sauðárkróki og oftar en ekki gerast sögurnar hans á Króknum þótt ég hafi nú aldrei mætt gangandi íkorna þar .
Annars er ég alæta á lesefni og les yfirleitt eitthvað á hverju kvöldi .
Við hjónin höfum lesið fyrir börnin okkar og er það veganesti sem ég tel að sé afar gott til framtíðar .
Ég las líka mikið sjálf þegar ég var krakki og þegar ég var í sveitinni á sumrin var stundum lesið fyrir okkur krakkana .
Sérstaklega er mér það minnisstætt að hafa hlustað á lestur á þjóðsögum Jóns Árnasonar .
Ég sagði afa mínum það einu sinni að ég ætlaði að verða rithöfundur , og er enn að velta því fyrir mér .
