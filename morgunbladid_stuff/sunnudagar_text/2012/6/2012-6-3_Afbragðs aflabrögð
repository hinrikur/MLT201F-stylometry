Steingrímur Þorvaldsson , fyrrverandi skipstjóri , lýsir fyrsta deginum á strandveiðum .
05:00 Dagurinn tekinn snemma .
Logn og tilvalið veður til siglinga .
Í dag á að fara siglandi vestur á Arnarstapa og hefja strandveiðar .
Siglingin yfir Faxaflóa gengur vel þrátt fyrir mikinn velting á leiðinni .
09:00 Siglt inn á Arnarstapa .
Margir bátar mættir sem ætla að taka þátt í strandveiðunum .
Margt um manninn og enn sama góða veðrið .
Báturinn gerður klár og ís tekinn til að nota yfir daginn .
10:00 Lagt af stað út til veiða .
Þegar við siglum út sjáum við fljótlega miklar lóðningar .
Ákveðum að prófa og sjá hvort við fáum nokkurn fisk .
Slökum út öllum fjórum handfærarúllunum .
Eins og við manninn mælt , verðum strax varir og rúllurnar byrja að hífa inn hvern stórþorskinn á fætur öðrum .
12:00 Er hálfnaður með það magn sem við megum veiða yfir daginn .
Veiðin farin að minnka og við ákveðum að færa okkur aðeins .
Keyrum bátinn vestur með ströndinni , framhjá Hellnum og í átt að Malarrifi .
Þar sjáum við aftur miklar lóðningar á dýptarmælinum .
Ákveðum að láta rúllurnar síga og sjá hvort við fáum ekki einhvern fisk á þessum stað .
Eins og áður er greinilega mikið magn af fiski á ferðinni .
Fáum strax ufsa og þorsk , ótrúlega stór og fallegur fiskur .
15:30 Erum komnir með hér um bil það aflamagn sem við megum fá .
Nokkuð erfitt að átta sig á því úti á sjó hvort þetta magn sé meira eða minna en 750 kíló .
Ákveðum að láta þetta duga og sigla inn til löndunar .
16:30 Komið inn á Arnarstapa .
Þar eru fyrir nokkrir bátar að bíða eftir löndun .
Við fáum okkur loks að borða í blíðskapar veðri og bíðum rólegir þangað til röðin kemur að okkur .
17:30 Loks komumst við til löndunar .
Körin hífð upp úr bátnum og allt gengur að óskum .
Vigtarmennirnir eru sammála okkur að þetta séu um 750 kíló eins og strandveiðibátur má veiða á einum degi .
18:30 Erum loks búnir að ganga frá bátnum og þrífa eftir daginn .
Bindum bátinn í röð margra annarra smábáta sem liggja þarna við bryggjuna .
Spjöllum við aðra káta karla sem höfðu verið á veiðum yfir daginn .
Almenn ánægja með aflabrögð .
Menn lukkulegir með góðan dag og allir spenntir fyrir að komast á veiðar aftur daginn eftir .
18:50 Keyrum yfir á Hellna í sumarbústaðinn .
Veðrið er enn eins gott og það getur verið .
Ákveðum að grilla lambakótilettur og gera vel við okkur eftir fínan dag .
21:00 Farið í heitapottinn og spjallað þar um þjóðfélagsmálin , þó mest talað um aflabrögð dagsins og hversu snemma eigi að fara á veiðar daginn eftir .
23:00 Nú er kominn tími á að taka á sig náðir enda er fyrirhugað að vakna um sexleytið næsta morgun .
