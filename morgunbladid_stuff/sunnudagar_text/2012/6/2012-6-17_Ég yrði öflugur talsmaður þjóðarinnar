Herdís Þorgeirsdóttir forsetaframbjóðandi segir að hlutverk forseta sé mjög mikilvægt nú eftir hrun og í því felist að tala fyrir mannréttindum og lýðræði .
Hún segir málskotsrétt forseta byggðan á valdi fólksins í landinu , ekki á völdum forseta .
Framboðið hefur styrkt samskipti hennar við fjölskylduna og hún vill að börnin hennar verði stolt af henni fyrir að hafa boðið sig fram .
Anna Lilja Þórisdóttir annalilja@mbl.is H vaða meginhlutverki gegnir forseti Íslands í þágu lands og þjóðar ? " Forseti hefur sérstöðu , hann er þjóðkjörinn og situr á valdmörkum annarra valdsviða ; löggjafar- og framkvæmdavalds .
Forseti fer með löggjafarvaldið , ásamt Alþingi og hann fer með framkvæmdavaldið með öðrum stjórnvöldum .
Þannig að samkvæmt stjórnarskránni hefur hann ákveðið vald ; þar með talið málskotsréttinn og gegnir líka mikilvægu hlutverki við myndun ríkisstjórna .
Forsetinn á síður en svo að vera einhver silkihúfa , heldur aðili sem tekur þetta embætti föstum tökum þannig að hann talar fyrir ákveðnum grundvallarréttindum , mannréttindum og lýðræði .
Ég tel að nýr forseti hafi mjög mikilvægt hlutverk núna , á tímum eftir hrun og þar sem Evrópa er í upplausnarástandi .
Við verðum ekkert einangruð hér , ef eitthvað fer að gerast í Evrópu .
Þetta er engin voðaspá , en þetta eru staðreyndir sem við verðum að horfast í augu við .
Við verðum líka að horfast í augu við að hér varð gífurlegt efnahagshrun .
Forseti , sem talar skýrt og af yfirvegun til þess að setja hluti í samhengi fyrir þjóð sem er á tímamótum , gegnir mjög mikilvægu hlutverki .
" Hvað hefur þú fram að færa í embætti forseta ? " Ég held að ég geti orðið að miklu liði hér og nú .
Ef til stæði að byggja brú yfir fljót væri verkfræðingur líklegur í starfið .
Ég er sérmenntuð á sviði mannréttinda og stjórnskipunar , ég er bæði lögfræðingur og stjórnmálafræðingur .
Ég hef líka staðið í rekstri og komið fjórum krökkum á legg sem einstæð móðir og starfa fyrir Evrópuráðið á sviði mannréttinda .
Aðkoma mín í dag skiptir máli og þess vegna er ég að bjóða mig fram .
" Hvernig forseti yrðir þú ef þú næðir kjöri ? " Ég yrði öflugur talsmaður þjóðarinnar .
Ég veit að ég verð alltaf með hagsmuni hennar í huga .
Ég tel að mér myndi lánast að nota mína menntun , bakgrunn og reynslu til þess að setja hluti í samhengi á óvissutímum og hjálpað fólki þannig til að sjá heildarmyndina .
Þannig forseti vil ég verða .
Að geta hjálpað fólki til að átta sig , því fólk í dag hefur ekki svo sterka málsvara þegar fjármálaöflin eru annars vegar .
" Réttur forsetans til að synja lögum staðfestingar er markaður í 26. grein stjórnarskrárinnar .
Í hvaða tilvikum á hann að nota þennan rétt ? " Það er ómögulegt að segja fyrirfram til um hvenær forseti notar slíka valdheimild .
En það gæti gerst þegar um er að ræða umdeild mál , ákvarðanir sem hafa óafturkræfar afleiðingar sem skuldbinda almenning með þeim hætti að hann sjálfur verði að hafa úrslitaorðið .
Þó að þingræði sé virkt í samfélaginu er þessi réttur þarna og hann er óumdeilanlegur .
Þetta er aðhaldshlutverk , til að virkja rétt fólksins til að hafa lokaorðið .
En til að nefna einstakt dæmi , þá myndi ég nota hann í svipuðu tilviki og í Icesave tvö .
Það er mál sem reynir á hvort almenningur eigi að axla byrðar af ábyrgðarleysi annarra , því málskotsrétturinn er í raun til þess ætlaður að vernda almenning gegn yfirgangi þingsins .
Ef þingið er að koma í gegn einhverjum lögum þar sem skapast hefur gjá á milli þings og þjóðar , þá vísar forsetinn þeim málum í þjóðaratkvæðagreiðslu og þjóðin hefur lokaorðið , " segir Herdís .
" Þetta er samspil forsetans og fólksins og byggist á því að valdið sé hjá fólkinu , ekki hjá forsetanum .
Þetta aðhaldshlutverk verður að vera til og það má ekki minnka það .
" Vandi fylgir vegsemd hverri Þyrfti að setja lög um fjölda þeirra undirskrifta sem forseta berast varðandi tiltekin mál svo hann leggi þau í þjóðaratkvæðagreiðslu ? " Forsenda þess að forsetinn beiti synjunarvaldinu er fyrst og fremst dómgreind hans .
Það er ekki hægt að negla niður reglur um fjölda undirskrifta eða í hvaða búningi þær eiga að vera .
Það eru engin skilyrði sett í 26. greininni um það hvernig hann eigi að beita þessu ákvæði og það undirstrikar að sá sem gegnir þessu embætti á ekki alltaf að þurfa að lesa reglur um hvað hann má og hvað hann ekki má .
Sá sem er kjörinn á að hafa hátt siðferðisþrek og vera það traustur og grandvar einstaklingur að hann á ekki alltaf að þurfa að vera að lesa sér til .
Vandi fylgir vegsemd hverri .
" Má heimfæra þetta upp á siðareglur fyrir forsetaembættið ? " Já .
Ef það þarf að setja því siðareglur , þá er það vegna þess að þjóðin er búin að missa traust á embættinu í kjölfar hrunsins .
Það er ljóst að forsetinn fór offari í útrásinni og fyrir það hefur embættið goldið .
Þess vegna koma þessar kröfur um siðareglur .
" Þyrftu að vera skýrari reglur um samskipti forsetaembættisins og viðskiptalífsins ? " Mér finnst eðlilegt að forseti aðstoði atvinnulífið , það er hluti af hans starfi og það skiptir okkur öll máli að atvinnulífið gangi vel .
En hann þarf að gera það með þeim hætti að það samræmist hagsmunum þjóðarinnar og sæmi virðingu hans .
Hann má ekki fara offari .
Ef fólk telur að forseti þurfi siðareglur að þessu leyti , þá er það í besta lagi .
Siðareglur eru ekki lög , heldur viðmið og slíkar reglur þjóna fyrst og fremst almenningi .
" Á forsetinn að fylgja stefnu ríkisstjórnarinnar í utanríkismálum ? " Auðvitað er hagsmunum þjóðarinnar best borgið með því að málsvarar hennar tali einum rómi út á við .
Forsetinn er talsmaður þjóðarinnar og á að hafa hagsmuni hennar að leiðarljósi , bæði innanlands og á alþjóðavettvangi og þetta ber að hafa í huga , ef svo færi að hann teldi að stefna ríkisstjórnarinnar í utanríkismálum gengi gegn þjóðarhag .
Hann fer ekki gegn stjórnvöldum nema þau séu á einhvern hátt komin af leið .
" Herdís segir of snemmt að taka afstöðu til aðildar Íslands að Evrópusambandinu , þar sem samningur liggi ekki fyrir .
" Ég deili tortryggni og efasemdum Íslendinga og hef í raun gert um langan tíma .
Ég er Evrópusinni og mjög hlynnt Evrópuráðinu og öllu því mannréttindastarfi sem hefur átt sér stað á þeim vettvangi .
Spurningin er : hverju fórnum við ef við förum í Evrópusambandið ? Sé fórnin slík , að hún er óviðunandi göngum við ekki í sambandið .
En við vitum ekkert hvað kemur út úr þessum aðildarviðræðum og það liggja engir samningar fyrir .
Svo þarf líka að hafa í huga að þróunin í Evrópu hefur verið mjög slæm og ástandið á evrusvæðinu er ískyggilegt .
" Krefst aðild að Evrópusambandinu stjórnarskrárbreytingar ? " Með samningnum um evrópska efnahagssvæðið , EES , Schengen og síðari breytingum á EES-samningnum hafa valdheimildir íslenska ríkisins verið framseldar í nokkrum mæli .
Þetta var talið heimilt á grundvelli venju .
Aðild að Evrópusambandinu myndi fela í sér meira framsal fullveldis og slíkt framsal er ekki heimilt nema gerð sé stjórnarskrárbreyting , sem heimilar slíkt framsal .
Þannig ákvæði er t.d. í dönsku stjórnarskránni .
" Forseti þarf að taka afstöðu Á forsetinn að blanda sér meira eða minna í stjórnmál en verið hefur undanfarin ár ? " Forsetinn getur ekki verið talsmaður þjóðarinnar ef hann tekur ekki afstöðu af einhverju tagi .
Því er það mikilvægt að sá sem embættið skipar hafi ekki eingöngu til að bera þekkingu , innsæi , burði og dómgreind , heldur líka að hann sé hafinn yfir alla sérhagsmuni og pólitíska flokkadrætti .
Ef svo er , þá sé ég ekkert að því að hann tali af þekkingu um stórpólitísk mál til að setja þau í heildarsamhengi ef hann getur orðið þjóðinni að liði með þeim hætti .
" Sumir segja að það sé þversögn á milli þess að vera forseti allrar þjóðarinnar og þess að hafa afskipti af stjórnmálaumræðu .
" Ég er ekki sammála þessu , " segir Herdís .
" Ef forseti talar af yfirvegun og varpar sýn á allar hliðar mála er hann ekki að segja fólki hvað það eigi að gera heldur er hann að tala fyrir heildarmyndinni og efna til umræðu .
Ég get ekki séð á nokkurn hátt að það sé óeðlileg íhlutun í stjórnmálalífið .
" Hvernig hefur kosningabaráttan verið hingað til ? " Við fórum af stað með lítil efni .
Framboðið mitt byggist á því að ég er að fara fram á ákveðnum verðleikum og þetta er áskorun til samfélagsins um að kjósa forseta sem er ekki endilega á framfæri einhverra stórfyrirtækja .
Það sem hefur komið mér mest og skemmtilegast á óvart er allt góða fólkið sem hefur safnast í kringum mig .
Þarna er allskonar fólk ; á öllum aldri og alls staðar að .
Framboðið hefur líka styrkt bönd mín við systkini mín , þau standa heilshugar á bak við mig .
Allir eru svo góðir við mig .
" Hefur umfjöllun fjölmiðla verið sanngjörn í kosningabaráttunni ? " Fjölmiðlar voru mjög óvirkir framan af , allt þar til framboðsfrestur rann út .
En það kann að vera eðlilegt .
Ég tel að Ríkisútvarpið eigi , stöðu sinnar vegna , að vera hafið yfir allan efa og ég veit ekki betur en að umdeildur þáttur á Stöð 2 hafi verið kostaður af einkafyrirtæki .
Það er að mínu mati rangt .
Fjölmiðlar liggja undir ámæli um að vera málsvarar tiltekinn afla og hagsmuna og hættan er að enginn verði forseti nema sá , sem borinn er uppi af þessum hagsmunaaðilum .
Þetta er viðurkennt vandamál í vestrænum ríkjum .
Þess vegna er mikilvægt að sá sem gegnir þessu embætti sé hafinn yfir allan vafa .
Ég hef ekki starfað með stjórnmálaflokkum og tengist ekki hagsmunaöflum .
" Börnin hafa gaman af framboðinu Herdís segir samfélagsmiðlana veita hefðbundnu fjölmiðlunum tiltekið aðhald .
Hún hafi lítið svigrúm til að auglýsa og því skipti fjölmiðlaumfjöllun hana miklu máli .
" Annars er ég alfarið á móti því að þetta kosti mikið , því þá eru peningarnir komnir með svo mikla rödd .
Við verðum að ná jafnvægi þannig að stjórnvöld verði kosin á forsendum annars en peningaafla .
Það er gert ráð fyrir að baráttan kosti mikið , en fólk getur ekki tekið það úr eigin vasa og þar með er það orðið skuldbundið einhverjum öðrum öflum .
" Herdís segist ekki hrædd um að steypa sér í skuldir með framboðinu .
Hún hafi aldrei eytt um efni fram og hafi reynslu af rekstri fyrirtækja og því að reka heimili ein með fjögur börn .
Hvað um kostnað við rekstur forsetaembættisins ? " Ég tel að það eigi að skera niður alls staðar , sérstaklega þarna .
Það á að skera niður allt bruðl .
" Er ekki búið að því nú þegar ? " Ég er ekki viss um það .
" En hvað um laun forseta ? " Forsetinn þarf ekki há laun , en hann þarf nægileg laun til þess að hann geti sinnt starfi sínu og komið fram .
Þau eru ákveðin af kjararáði og endurskoða ætti launastefnu ríkisins með heildarhagsmuni og forgangsröðun í huga .
Það er í lagi að skera niður laun á erfiðum tímum .
" Á að breyta því hvernig staðið er að orðuveitingum á Bessastöðum ? " Í orðuveitingum felst viðurkenning og hvatning fyrir marga .
Ég spurði starfsmenn á Grundartanga fyrir nokkrum dögum hvað þeim fyndist um orðuveitingar og þeirra svar var að slíkt væri hégómi þar sem iðulega væri verið að sæma fólk orðum fyrir að stunda vinnuna sína , eins og þeir sögðu .
Margt fólk yfirstígur óhemju hindranir í erfiðum aðstæðum hversdagslífsins , án þess að fá nokkru sinni orðu .
Það er sjálfsagt að minnast þess og það er líka sjálfsagt að heiðra afreksfólk .
Ég minni á ótrúlegt afrek Guðlaugs Friðþórssonar sem synti í land eftir að bát hans hvolfdi skammt frá Heimaey með þeim afleiðingum að fjórir félagar hans fórust .
Hefur hann verið sæmdur orðu ? " Herdís er fráskilin og eini frambjóðandinn sem er ekki með maka sér við hlið .
Hvaða hlutverki , ef einhverju , gegnir maki forsetans ? " Aðalatriðið er að þjóðin geti sameinast um forsetann sjálfan og ef forseti er frambærilegur skiptir þetta engu máli .
Ekki nema það þurfi að bæta forsetann upp að einhverju leyti .
Annars er þetta matsatriði og maki getur líka verið til trafala .
" Herdís segir framboðið leggjast vel í sína nánustu , þar með talin börnin hennar .
" Ég held að innst inni hafi þau gaman af þessu .
En þeim finnst ekki gaman þegar skoðanakannanir eru ekki hagstæðar .
Sá yngsti sagði um daginn að hann væri mjög stoltur af mér .
Þá verður maður svo glaður .
Þannig vil ég geta lokið þessari baráttu .
Að þau verði stolt af mér .
" Frumkvöðull og mannréttindasinni Herdís Þorgeirsdóttir fæddist árið 1954 , elsta barn hjónanna Herdísar Tryggvadóttur húsmóður og Þorgeirs Þorsteinssonar sýslumanns og lögreglustjóra .
Hún ólst upp í Reykjavík og í Grindavík , lauk stúdentsprófi frá Menntaskólanum við Hamrahlíð og hélt að því búnu til háskólanáms í Frakklandi og í blaðamennskunám í London .
Herdís lauk síðan BA-prófi í stjórnmálafræði frá HÍ , MA-gráðu í alþjóðalögum og stjórnmálum frá Fletcher School of Law í Boston og doktorsprófi í lögfræði frá háskólanum í Lundi í Svíþjóð .
Störf Herdísar hafa verið af ýmsum toga .
Hún starfaði við afgreiðslu , sem flugfreyja og sem blaðamaður á Morgunblaðinu .
Hún ritstýrði tímaritinu Mannlífi og stofnaði síðan og ritstýrði tímaritinu Heimsmynd .
Að loknu laganámi var Herdís gistifræðimaður við Oxford-háskóla og mannréttindalögfræðingur fyrir Evrópuráðið .
Hún var prófessor í lögfræði við háskólann á Bifröst um nokkurra ára skeið og gegnir nú lögmannsstörfum í Reykjavík .
Herdís hefur gegnt ýmsum ábyrgðarstöðum hér á landi og erlendis .
Hún er forseti Evrópusamtaka kvenlögfræðinga , var um tíma formaður mannréttindanefndar Evrópuráðsins , svokallaðrar Feneyjanefndar , og starfar enn fyrir nefndina .
Störf Herdísar í fræðasamfélaginu hafa einkum snúið að mannréttindum og barnarétti og tengslum fjármálavalds , pólitísks valds og fjölmiðlavalds .
Hún hefur einnig skrifað bækur og fræðigreinar um tjáningarfrelsi og kennt víða í erlendum háskólum .
Herdís hefur verið virk í jafnréttisbaráttu kvenna og stofnaði og stóð fyrir ráðstefnum um völd og tengslanet kvenna sem haldnar voru á Bifröst 2004-2010 .
Herdís er fráskilin og á fjögur börn á aldrinum 15-25 ára , tvær dætur og tvo syni .
Elsta barnið er í námi á Spáni , en þau yngri eru enn í foreldrahúsum ; tvö í menntaskóla og það yngsta í grunnskóla .
