Í okkar heimshluta var tuttugusta öldin mesta framfaraskeið sögunnar .
Þetta var öldin þegar læknavísindin tóku stórstígum framförum .
Nú varð unnt að lækna fólk af illvígum sjúkdómum og lina þjáningar þeirra sem ekki urðu læknaðir .
Það tókst að draga úr barnadauða , hinir gigtveiku og hoknu réttu úr sér og urðu vinnufærir , sjóndaprir fengu sjón og geðrænir sjúkdómar urðu viðurkenndir og læknanlegir .
Menntun varð almannaeign .
Húsakostur tekjulægstu hópa samfélagsins tók stakkaskiptum .
Fólk varð heilsubetra og langlífara .
Allt gerðist þetta með sameiginlegu félagslegu átaki .
Saman rákum við heilbrigðiskerfið , menntakerfið og saman fundum við úrræði fyrir hina tekjulægstu í húsnæðismálum .
Þetta var líka öld almannatrygginga , öldin sem menn settu sér það takmark að allir ættu rétt á því að búa við öryggi frá vöggu til grafar , svo vitnað sé í fleyg ummæli breska stjórnmálamannsins Beveridge í þann mund sem Bretar tóku fyrir alvöru að smíða sér velferðarkerfi upp úr heimsstyrjöldinni síðari .
Á tuttugustu öldinni tóku atvinnuhættir stórstígum breytingum .
Hér á landi voru útgerðarfélög sett á laggirnar .
Þar sem ekki voru forsendur fyrir verslunarrekstri sem byggði á einstaklingsframtaki , bundust menn samtökum og komu á fót kaupfélögum .
Og samfélagið kom upp póstþjónustu , símakerfi , löggæslu .
Hin mikla framleiðsluvél malaði gull á meðan vísindamenn í háskólunum fengu skjól samfélagsins til að sinna grunnrannsóknum sem síðan urðu undirstaða enn meiri framfara .
Um þetta samfélagslega átak skapaðist þverpólitísk sátt upp úr miðri tuttugustu öldinni og fram á níunda áratuginn .
Ekki var deilt um samfélagslega þjónustu heldur hitt hversu hratt ætti að fara í sakirnar í uppbyggingunni , hve mikið ætti að skattleggja , hver réttindi og kjör launafólksins ættu að vera , en um sjálfan grunninn deildu menn ekki .
Hægri menn tóku að sönnu snemma að gagnrýna félagslegt framtak í atvinnulífinu .
Þar sem bæjarútgerðir höfðu verið vildu þeir færa þær í hendur einstaklingsframtaksins , margir úr þessum pólitíska ranni höfðu horn í síðu kaupfélaga og margir hefðu eflaust getað skrifað pistil eins og Hanna Birna Kristjánsdóttir skrifaði hér á þessum stað í síðustu viku .
Hún talaði um stjórnlyndi vinstri manna .
Þeir vildu segja fólki fyrir verkum í uppbyggingu atvinnulífs , í stað þess að skapa atvinnulífinu hagstæð skilyrði og láta einstaklinginn um afganginn .
En er þetta rétt ? Er þetta munurinn á hægri mönnum og vinstri mönnum nú um stundir ? Ég hef grun um að Hanna Birna sé á villigötum ; að skrifa á skakkri öld .
Frá mínum bæjardyrum horft gerðist þetta : Smám saman komust vinstri menn að þeirri niðurstöðu að atvinnurekstri sem samfélagið hefði komið á laggirnar með félagslegu átaki mætti gjarnan fela einstaklingsframtakinu .
Þegar atvinnufyrirtæki voru einkavædd undir aldarlokin , SR-mjöl , Áburðarverksmiðjan og fleiri , þá var þessu ekki andmælt af hálfu vinstri manna .
Menn fundu að því fyrst og fremst þegar þessi fyrirtæki voru gefin en ekki seld .
Jafnvel gagnrýni á einkavæðingu bankanna byggðist á þessu , auk þess sem mörgum okkar þótti mikilvægt að halda einum öflugum banka í eigu ríkisins sem kjölfestu í smáu hagkerfi .
Sáttin var hins vegar rofin þegar hægri menn vildu greiða einkaframtakinu farveg inn eftir spítalaganginum og inn í skólastofuna .
Um þetta hófust mikil átök , sem fóru harðnandi eftir því sem nær dró aldamótum .
Með þessari baráttu rofnaði sáttin .
En meira gerðist .
Vinstri menn sem vörðu félagslega rekið velferðarkerfi hættu að vilja hafa afskipti af atvinnulífinu .
Ef til vill á það eftir að breytast aftur .
En nú voru það hægri mennirnir og langt inn eftir kratavængnum , sem tóku að hafa svo mikil afskipti af atvinnulífi að sjálfur Stalín hefði þótt fullsæmdur af .
Þessi atvinnustefna , sem reyndar var ekki ný af nálinni , var að sjálfsögðu stóriðjan .
Þegar hægri menn hamast á þingi og í fjölmiðlum um meint getuleysi ríkisstjórnarinnar í atvinnumálum þá þýðir það þetta : Stjórnin vill ekki virkja í þágu stóriðju .
Og í þessum stjórnlyndisanda hafa hægri menn stjórnað þegar þeir hafa haldið um stjórnvölinn síðustu árin .
Þannig að ég er hræddur um að pistill Hönnu Birnu um stjórnlynda vinstri menn í atvinnumálum og hægri mennina sem ekki vilja nema lágmarksafskipti af atvinnulífinu fái ekki staðist skoðun .
