Sagan af Antoníusi og Kleópötru er ein þekktasta ástarsaga allra tíma .
Shakespeare samdi leikrit um þau og nokkrar kvikmyndir hafa verið gerðar um þetta fræga ástarsamband sem endaði með sjálfsmorði elskendanna .
Það var fyrst og fremst hinn dramatíski dauðdagi sem gerði að verkum að umheimurinn heillaðist af sögu Antoníusar og Kleópötru og með tímanum urðu til alls kyns sagnir um elskendurna sem voru langt fjarri sannleikanum .
Sem dæmi má nefna að Kleópatra varð í vitund fólks mun valdameiri en hún raunverulega var .
Kleópatra er dáðari en Antoníus , varla er minnst á hann nema í samhengi við Kleópötru .
og sennilega myndi umheimurinn lítt af honum vita nema vegna sambands hans við hana .
Hin fræga drottning Egypta er umvafin dulúð og um aldir hafa menn getað rifist um það hvernig hún leit út , hvort hún hafi verið dökk eða ljós á hörund og hversu falleg hún hafi raunverulega verið .
Antony and Cleopatra er nýleg bók eftir sagnfræðinginn Adrian Goldsworthy en þar leitast hann við að geta í þær eyður sem eru í sögu elskendanna og rýnir í heimildir .
Hann hefur unnið verk sitt vel enda hefur bókin fengið afbragðs dóma gagnrýnenda .
Goldsworthy segir sögu elskendanna og sömuleiðis sögu Júlíusar Sesars sem kom Kleópötru aftur til valda eftir að hún var hrakin frá völdum .
Þau Sesar voru elskendur og hún fæddi honum son en eftir dauða hans varð hún ástkona Antoníusar og fæddi honum þrjú börn .
Því sambandi lauk með dauða þeirra beggja eftir ósigur í sjóorrustu við Oktavíanus , kjörson Sesars sem seinna varð Ágústus og fyrsti keisari Rómaveldis .
Bók Goldsworthys er saga af miklum átökum og grimmdarverkum á tímum þegar mannslíf voru lítils virði .
Forfeður Kleópötru höfðu barist innbyrðis um völd og fjölskyldumeðlimir hikuðu ekki við að drepa hverjir aðra .
Ekkert hafði breyst í þeim efnum þegar Kleópatra komst til valda .
Henni stóð mikil hætta af ættingjum sínum , eins og þeim af henni .
Hún þurfti að beita slægð og grimmd til að halda völdum og kom þremur systkinum sínum fyrir kattarnef .
Veldi hennar var alla tíð veikt , þvert á það sem sýnt hefur verið í kvikmyndum þar sem hún er sterk og dáð drottning .
Hún átti í reynd nær allt undir velvilja hins rómverska heimsveldis og báðir ástmenn hennar komu þaðan og voru valdamenn .
Kleópatra var greind , metnaðargjörn og ákveðin , með gott sjálfstraust , lífleg og fyndin .
Goldsworthy segir að sennilega hafi Júlíus Sesar og Antoníus verið einu ástmenn hennar .
Hún var 21 árs þegar hún hitti Sesar og hann var 52 ára , kvæntur þriðju konu sinni .
Hann var töfrandi maður og hún bjó sömuleiðis yfir geislandi persónuleika .
Þau urðu elskendur og þegar hann var myrtur í Róm var hún stödd í borginni ásamt syni þeirra .
Antoníus , seinni elskhugi hennar , var bandamaður Sesars og varð einn af valdamestu mönnum í Róm .
Hann hafði pólitíska hæfileika og var gríðarlega metnaðargjarn .
Var enginn hugsjónamaður heldur sóttist eftir völdum valdanna vegna og hyglaði sjálfum sér og vinum sínum óspart .
Goldsworthy telur líklegt að þegar fór að halla undan fæti hafi Antoníus fengið taugaáfall og þjáðst af þunglyndi og lagst í ofdrykkju .
Þegar elskendurnir höfðu beðið ósigur fyrir Oktavíusi framdi Antoníus sjálfsmorð með því að reka sig í gegn með rýtingi .
Kleópatra lifði hann í rúma viku .
Oktavíus ætlaði að taka Kleópötru með sér til Rómar og sýna hana sem herfang sitt .
Hugmyndin um að vera teymd sem fangi um stræti Rómar meðan áhorfendur hæddust að henni var sannarlega ekki fýsileg í augum hinnar stoltu Kleópötru .
Hún fyrirfór sér , mjög líklega með því að láta snák bíta sig .
Goldsworthy telur að þótt samband Antoníusar og Kleópötru hafi að hluta til byggst á hagkvæmni – þau þurftu hvort á öðru að halda í pólitískum skilningi – þá hafi einnig verið um raunverulega ást að ræða .
Bæði voru þau pólitísk dýr , segir Goldsworthy , en milli þeirra ríkti ást og væntumþykja sem lýsir sér til dæmis í því að sitt í hvoru lagi óskuðu þau eftir því að fá að hvíla saman eftir dauðann .
