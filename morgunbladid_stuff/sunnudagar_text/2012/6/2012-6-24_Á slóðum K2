Árni Eðvaldsson hyggst gera atlögu að fjallstindinum Broad Peak nyrst í fjallahéruðum Pakistan sem er 8.050 metra hár .
Hann hefur áður klifið hæst tind Ama Dablam í Nepal , sem er 6.856 metrar .
Árni hefur stundað fjallamennsku víða um heim frá 1990 , hann er leiðsögumaður og var lengi á útkallslista undanfarasveitar Björgunarsveitar Hafnarfjarðar .
Hér lýsir hann undirbúningnum fyrir fjallgönguna miklu .
Pakistan er yfirleitt ekki efst í huga fólks þegar kemur að því að skipuleggja sumarfríið .
Víðsigldir eru Íslendingar , það skúmaskot heimsins finnst vart þar sem við höfum ekki drepið niður fæti .
Og fyrir fjallgöngumenn er Pakistan eins og aldingarður þó sérílagi norðurhlutinn sem kallast Gilgit Baltistan .
Þar eru til lögheimilis fimm af þeim fjórtán 8.000m fjallrisum sem rísa hæst á plánetunni okkar .
Sagan Það er kapítuli í þroskasögu flestra íslenskra fjallgöngumanna að fjöllin okkar þyki ekki verðugur vettvangur til lengdar .
Það má finna endalaus verkefni hér enda nóg af fjöllum .
Næstu skref íslenskra fjallgöngumanna liggja oftast í Alpana og er Mont Blanc gjarnan endapunkturinn á því ferli enda 4.848 m hátt og hæsta fjall Vestur-Evrópu .
Þegar Ölpunum sleppir kennir margra grasa .
Kilimanjaro 5.895 m er vinsæll áfangastaður , Anconcacu 6.960 m er hæsta fjall Suður-Ameríku og Denali 6.194 m hæsta fjall N-Ameríku .
Þó þau krefjist ekki mikillar klifurtækni hafa þau þó reynst mörgum vel þjálfuðum manninum ofviða .
Það að klífa fjöll sem eru 4.000 m eða hærri er nefnilega ekki á allra færi .
Þegar komið er í mikla hæð uppgötva menn fljótt hvort þetta er rétti vettvangurinn fyrir þá eða ekki .
Ég held að mikilvægasti þátturinn , fyrir utan þunna loftið , er þrýstingslækkunin sem fylgir mikilli hæð yfir sjávarmáli .
Flest okkar ala manninn á láglendi við sjávarsíðuna og hafa lagað sig að þeim loftþrýstingi sem þar er .
Sem dæmi má nefna að ég hef reynt að leggja fyrir mig köfun með döprum árangri .
Þegar komið var á fimm metra dýpi var þrýstingurinn á höfuðið orðinn óbærilegur og neðar varð ekki komist .
Það er lán í óláni , að þessi vanhæfni á einu sviði getur hugsanlega verið kostur á öðru .
Þegar komið er yfir 4.000 m er þrýstingsminnkunin farin að valda það miklum höfuðverkjum og vanlíðan að sumir verða frá að hverfa .
Vitað er að augun þenjast út og fólk sem hefur farið í augnaðgerð á á hættu að missa sjónina í mikilli hæð .
Þetta hefur einnig áhrif á aðra hluti líkamans svo sem lungun .
Há fjöll heimsins eru því sýnd veiði en ekki gefin .
Íslendingum hefur vegnað ágætlega á þeim en háfjallasaga okkar hefur ekki gengið þrautalaust fyrir sig .
Í bernsku íslenskrar háfjallamennsku misstum við þrjá dáða drengi á Pumori-fjalli í Nepal .
Við verðum að vona að sú bitra reynsla verði okkur lærdómur .
Eftir því sem mér telst til hafa fimm Íslendingar klifið fjöll yfir 8.000 m , þar af ein kona .
Það er ætlun mín að verða sá sjötti og ef að líkum lætur varla sá síðasti .
Ef taldir eru upp þeir 8.000 m tindar sem klifnir hafa verið af Íslendingum eru þeir aðeins tveir , annars vegar Everest 8.848 m og hinsvegar Cou Oyu 8.201 m og höfum við átt menn á tindi í fjórgang á hvoru fjalli fyrir sig .
Fjallið Þriðja fjallið sem bætist í flóruna nefnist Broad Peak og er 8050 m , eins og fyrr segir .
Það er í Karakorum fjallgarðinum og staðsett í Gilgit Baltistan sjálfsstjórnarsvæði í norðurhluta Pakistans .
Fjallið er afskekkt , umkringt skriðjöklum og í hrikalegasta fjallasal sem getur að líta hér á jörð .
Á litlu svæði innan fjallgarðsins sem telst um 20 km í þvermál eru fjórir 8.000 m tindar ásamt ótal 7.000 m tindum .
Þau eru svo afskekkt að enginn hafði barið þau augum og þau fengu ekki nafn fyrr en liðið var á nítjándu öldina .
Þar var á ferð breski landmælingamaðurinn Thomas Montgomery sem mældi þau í um 200 km fjarlægð og gaf þeim númer frá K1 til K5 og stóð K fyrir Karakorum .
Broad Peak er þriðja hæst en næsti nágranni er sannkallaður nágranni frá helvíti , K2 sem rís 8.611 m. K2 er talið eitt af torkleifustu fjöllum jarðarinnar og hefur oft verið vettvangur mikilla mannrauna .
Þar er einna hæsta dánartíðnin , en á móti hverjum fjórum sem ná tindinum lætur einn lífið .
Í samanburði telst Broad Peak barnaleikur og með öruggasta móti meðal 8.000 m fjalla .
Leiðin að fjallinu liggur frá Skardu , þaðan sem er ekið á jeppum að síðasta byggða bólinu , Askhole .
Þaðan hefst svo gangan að fjallsrótum og tekur um átta daga og er að mestu á hinum torfarna 62 km langa Baltoro skriðjökli .
Það er mikilvægt að flýta sér hægt svo líkaminn nái að aðlagast minnkandi súrefni sem hæðinni fylgir .
Líkaminn bregst við með því að fjölga rauðu blóðkornunum sem sjá um að flytja súrefni í vöðvana .
Við þetta þykknar blóðið og nær síður til útlimanna sem eykur hættu á kali .
Þetta reynir talsvert á líkamann sem á æ erfiðara með að brenna fæðunni sem innbyrt er , því talsvert súrefni þarf til að brenna næringarefnunum sem halda líkamanum gangandi , og hann bregst við með því að ganga á vöðvamassann .
Af þessu leiðir að maður verður sífellt máttfarnari eftir því sem á líður .
Ég hef reynslu af þessu sjálfur og tekur það líkamann talsverðan tíma að jafna sig .
Þetta er þó vafalaust einstaklingsbundið .
Það eru margir þættir sem ráða því hvort einstaklingur er hæfur til fjallgöngu af þessu tagi og er andlegi þátturinn sennilega sá mikilvægasti .
Það er auðvelt að gefast upp í návígi við svo stórbrotna náttúru sem fjallgarðar af þessu tagi eru .
Maður spyr sig ýmissa spurninga en skrekkurinn fer fljótt úr manni .
Það hlýtur að hafa verið mögnuð reynsla fyrir þá sem mættu fyrstir til leiks að kanna svæðið án þess að hafa hugmynd um hvað biði þeirra .
Það er alltaf auðveldara fyrir okkur hin að feta í fótsporin .
Hvað varðar aðstæður á svæðinu er erfitt að fjölyrða um það .
Þetta er um þúsund kílómetrum norðar en Mont Everest og því talsvert kaldara .
Sem dæmi má nefna að veðurathugun 1. júní sýndi 24 gráðu frost á tindi Everestfjalls eða sama kulda og í grunnbúðum Broad Peak í 4.800 metrum .
Þá var hinsvegar 45 gráðu frost á tindi Broad Peak .
Í Islamabad þar sem leiðangurinn hefst var 39 stiga hiti .
Veðrinu var spáð hlýnandi og vonandi gengur það eftir .
Leiðin Leiðin upp fjallið er á suðurhlið þess og til þess að gera ekki erfið en nær þó 50 gráðu halla .
Það verður ekkert aukasúrefni með í för nema í neyð .
Alls verða í hópnum sjö fjallgöngumenn frá ýmsum löndum .
Leiðangurstjórinn Ben er að leggja í þriðja sinn til atlögu við fjallið eftir tvær árangurslausar tilraunir .
Neðst er skriðjökull sem ekki fer miklum sögum af en talsverð hætta er á ís og grjóthruni og er mælst til þess að menn noti hjálm .
Þar verða settar upp fyrstu búðir .
Leiðin liggur upp á hrygg sem skagar út frá fjallinu .
Hryggir eru oft öruggustu leiðirnar á fjöllin þar sem hrun og snjóflóðahætta er takmörkuð en á móti kemur að maður er berskjaldaður ef vind herðir .
Ofarlega á hryggnum verða svo aðrar búðir og frá þeim er síðan erfiður kafli að þriðju og síðustu búðum þar sem stoppað er stutt og lagt í hann upp úr miðnætti til atlögu við tindinn sjálfan .
Undirbúningur fyrir ferð af þessu tagi hefst strax og fyrsta skrefið er stigið á fyrsta fjallið á lífsleiðinni .
Fjöllin eru svo óendanlega margbreytileg og líkaminn takmarkaður en með þjálfun verður hann fljótur að aðlagast aðstæðum .
Lykillinn er að öll hreyfing hjálpar en best er að forðast meiðsl og því hef ég kosið að hjóla sem mest og stunda sund með .
Fyrir stóra og þunga menn eins og mig hef ég kosið að hlífa liðamótum og stunda því ekki hlaup sem neinu nemur .
Maður gerir sér enga grein fyrir endingu brjósksins í liðamótum , en gefi það sig er ferillinn oftar en ekki úti , enda stunda ég alla jafna erfiða vinnu með .
Hjólaferðirnar hafa verið frá 30 og upp í 70 kílómetrar á dag sex daga vikunnar sama hvernig viðrar , stundum í yfir 30 stiga frosti og snjóbyljum .
Sund er kjörinn vettvangur fyrir fjallamenn .
Það styrkir efri hluta líkamans um leið og maður hristir þreytuna úr löppunum .
Ódýrari líkamsrækt finnst vart í heiminum en íslenskar sundlaugar og voru lagðir að velli frá 1,5 - 2,3 km að jafnaði um þrisvar í viku .
Vart er hægt að hugsa sér fagurlimaðra fólk en vel þjálfað sundfólk en mér hefur ekki tekist enn að fylla þann hóp .
Fjöll verða þó alltaf aðalvettvangurinn og hófust ófáir dagarnir í Áslandslaug í Hafnarfirði , þar sem syntir voru 2 km , síðan var hjólað 30 km að Esjurótum og gengið á Þverfellshornið og stundum lengra og hjólað til baka í fjörðinn .
Esjan hefur oft verið æfingavettvangur fjallamanna sem og annarra og er einstaklega vel til þess fallin enda hægt að leggja bíl alveg við fjallsræturnar .
Esjan hefur þó ekki skipað jafn mikinn sess hjá mér og áður við undirbúning heldur hef ég nýtt mér meira jöklana .
Til dæmis hef ég síðan í apríl og maí gengið þrívegis á Snæfells- og Eyjafjallajökull hvorn fyrir sig og einnig á Hvannadalshnjúk svona til að sjá hvar maður stæði .
Allt gekk þetta vel og náði ég ágætis tímum , var 2,5 klst. á Snæfellsjökul , 3.5 klst. á Eyjafjallajökul og síðan 5 klst. og 15 mín á hnjúkinn og átti talsvert inni .
En þetta eru bara tölur sem engu skipta .
Það er nánast vanhelgun að keppa við tímann á fallegum fjöllum og gott að hafa í huga að enginn sigrar tímann , en maður áttar sig þó betur á því hvar maður stendur .
Nær ómögulegt er að spá fyrir um veðrið til fjalla og verður ávallt að sæta lagi .
Það hefur oft reynst vel að stunda styrktarþjálfun til að byggja upp vöðva sem varaforða en ég læt það vera þar til heim kemur , enda stórir vöðvar frekir á orku og súrefni og þurfa lengri hvíld og henta að mörgu leyti verr .
Það getur engan veginn talist öruggt að ganga einn og línulaus á jökla landsins , því þrátt fyrir að varlega sé farið er lúmskar sprungur hvarvetna að finna .
Þessar eilífu hraðferðir eru því hættulegar þar sem auðvelt er að sofna undir stýri á heimleiðinni og þá getur hurð skollið nærri hælum .
Vissara er því að hafa varann á .
Erfiðast af öllu var þó að byrja að reykja .
Það hafa gengið þær hviksögur að reykingafólki gangi betur í mikilli hæð , hverjar sem skýringarnar eru , og ákvað ég að prófa þessa kenningu og hófst handa við að fikta við reykingar fyrir ári síðan en hætti núna viku fyrir leiðangurinn .
Að lokum Þegar þessi grein birtist er ég að öllum líkindum kominn vel á veg og vona að áhugasamir eigi þess kost að fylgjast með mér .
Síðan ég hóf að ganga á fjöll hefur orðið mikil vakning .
Og er svo komið að við rætur Þverfellshornsins er vandfundið bílastæði á góðum degi .
Þetta er frábrugðið því sem áður var þegar einungis örfáar hræður voru á ferðinni og heilsuðust ávallt og þekktust jafnvel með nafni .
Fjöldinn á Hnjúkinn var teljandi á fingrum annarrar handar um páska og engir leiðsögumenn , heldur urðu menn að finna allt út sjálfir og þroskast sem fjallgöngumenn .
Nú er fjölmennt í hundraða vís í stórum hópum og eru menn misjafnlega sjálfbjarga .
Það fer líka talsverður fjöldi á Kilimanjaro og Mont Blanc .
Erfitt er að spá fyrir um hve margir Íslendingar leggi á hæstu fjöll heimsins á næstunni , en eitt veit ég þó – að það kostar mikla peninga .
