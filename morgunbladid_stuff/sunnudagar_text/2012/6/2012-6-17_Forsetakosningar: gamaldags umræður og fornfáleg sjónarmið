Vilja landsmenn að forseti hafi meiri völd um framgang þjóðmála en hann hefur skv. hefðbundinni túlkun á valdsviði hans eins og það er skilgreint í stjórnarskrá lýðveldisins ? Það má vel vera .
En ef það er vilji fólks að breyta valdsviði forseta þurfa þær umræður að fara fram með eðlilegum hætti og hugsanlegar breytingar þá settar fram í texta stjórnarskrár , þar sem þær eiga heima .
Þetta er sagt vegna þess , að umræður í aðdraganda forsetakosninganna í lok þessa mánaðar hafa að töluverðu leyti snúizt um túlkun núverandi forseta á ákvæðum stjórnarskrár og að einhverju leyti á túlkun annarra frambjóðenda líka .
Það virðist jafnvel vera svo , að forsenda fyrir framboði einstakra frambjóðenda sé sú , að völd forsetans til þess að hafa áhrif á gang einstakra mála , sem á dagskrá eru , séu umtalsvert meiri en hingað til hefur verið talið .
Það er ekki hægt að byggja stjórnskipan lýðveldisins á stjórnarskrá , sem gefur svigrúm til þess að sá sem embættinu gegnir hverju sinni geti túlkað valdsvið þess að eigin geðþótta .
Það er enginn annar en þjóðin sjálf , sem getur tekið ákvörðun um það , hvort gera eigi þær breytingar á stjórnarskrá að valdsvið forseta verði annað en það hefur verið talið vera í hálfa öld .
Þess vegna eru þessar umræður komnar út um víðan völl .
Það kann ekki góðri lukku að stýra að valdsvið forseta Íslands næstu fjögur ár byggist á því hver frambjóðendanna verði kjörinn ! Ákvörðun núverandi forseta um að gefa kost á sér á nýjan leik hefur orðið til þess að nú er ákvörðun um að takmarka fjölda kjörtímabila , sem sami einstaklingur getur setið á forsetastól orðin aðkallandi .
Verði Ólafur Ragnar endurkjörinn hefur hann setið á Bessastöðum í 20 ár .
Það er alltof langur tími .
Sjálfsagt er lítill hljómgrunnur fyrir því að leggja embættið niður en það fyrirkomulag , sem Svisslendingar hafa hefur þó gefizt vel .
Þar er enginn þjóðhöfðingi í hefðbundnum skilningi þess orðs .
Þess vegna eru engar opinberar heimsóknir á vegum slíks embættis til annarra landa .
Hvernig ætli þeir hafi komizt af án þess ? ! Kurteisisskyldum , sem þjóðhöfðingjar annarra landa sinna , er skipt á milli þeirra sem sitja í sambandsstjórn Sviss .
Hefur einhvert heyrt um Eveline Widmer-Schlumpf ? Hún sér um þessar skyldur þetta árið .
Svo tekur annar einstaklingur við í byrjun næsta árs .
En jafnvel þótt við göngum ekki svo langt í breytingum má spyrja hvort tvö fjögurra ára kjörtímabil séu ekki hæfilegur tími eða jafnvel eitt sex ára kjörtímabil .
Eins og samfélagsmál hafa þróazt getur verið skynsamlegt að forseti sé ekki stöðugt með það í huga hvernig hann geti tryggt sér endurkjör í næstu umferð .
Það er nánast ótrúlegt að fylgjast með þeim umræðum , sem fram fara um málskotsrétt forseta skv. 26. gr. stjórnarskrár .
Fréttamenn spyrja fram og aftur um viðhorf frambjóðenda til málskotsréttarins en þeir spyrja ekki þeirrar spurningar , sem þó blasir við : hvert er viðhorf frambjóðenda til þess að málskotsrétturinn verði tekinn úr höndum forseta og afhentur þjóðinni sjálfri ? Málskotsréttur í höndum eins manns er úrelt fyrirbæri .
Þess í stað er eðlilegt að ákveðinn lágmarksfjöldi kjósenda geti óskað eftir því að lög , sem Alþingi hefur sett gangi til þjóðaratkvæðis .
Í Sviss geta 50 þúsund kjósendur í tæplega 8 milljón manna samfélagi óskað eftir því að lög gangi til þjóðaratkvæðis .
Það er fráleitt í lýðræðissamfélagi nútímans að afhenda einum manni það vald að ákveða skv. eigi mati á aðstæðum og andrúmslofti , hvort vísa eigi lögum , sem Alþingi hefur sett í þjóðaratkvæði .
Það hafa fleiri spurningar vaknað í tilefni af umræðum um valdsvið forseta eins og t.d. það hvort hann geti kannski átt meiri aðild að þingrofi en hingað til hefur verið talið eða átt meiri þátt í mótun utanríkisstefnu þjóðarinnar .
Vilji þjóðin breyta því á þann veg er það hennar ákvörðun en ekki spurning um það hvernig sá sem gegnir forsetaembætti túlkar sjálfur valdsvið sitt .
Í raun og veru hafa þessar umræður verið ótrúlega gamaldags og snúizt um fornfáleg viðhorf og sjónarmið .
Við búum i lýðræðislegu samfélagi 21. aldar , þar sem jafnstaða þjóðfélagsþegna til menntunar og aðgengis að upplýsingum um sameiginleg málefni er grundvallaratriði .
Forsetaembættið eins og það var sett upp 1944 tilheyrir liðnum tíma .
Meginstefnan í samfélagsþróun 21. aldarinnar verður sú að völdin í sameiginlegum málum verða færð til fólksins sjálfs .
Hlutverk kjörinna fulltrúa verður minna en verið hefur og það verður hægt að fækka þeim í samræmi við það .
Þjóðin sjálf mun taka allar meginákvarðanir um eigin mál .
Tildrið og hégómaskapurinn í kringum einstakar stöður og embætti er hlægilegt fortíðarfyrirbæri , ekkert síður en kóngar og drottningar í nágrannalöndum okkar .
Það hefði verið æskilegt að umræður í aðdraganda forsetakosninganna núna hefðu snúizt um grundvallarmál af þessu tagi .
Það hefði verið æskilegt að hægt væri að taka afstöðu til frambjóðenda á grundvelli skoðana þeirra á meginþáttum í samfélagsþróuninni .
Á þessari stundu er það ekki hægt .
Kannski á það eftir að breytast á þeim tveimur vikum , sem eftir eru til kjördags .
Við Íslendingar erum sökum fámennis og í krafti góðrar menntunar og vel upplýstra þjóðfélagsþegna í einstakri aðstöðu til að efna til sögulegrar lýðræðisbyltingar , sem þó á sér vissar rætur í hinu gamla þjóðveldi .
