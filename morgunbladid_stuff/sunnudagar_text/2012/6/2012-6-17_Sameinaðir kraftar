Það ískrar í fiðlunum á meðan píanóið dansar hægan vals .
Valsinn er þó ekki glaðlegur heldur hljómar óþægilega með skerandi strengjunum .
Það fer hrollur um hlustendur en svo brýst píanóið út úr hljóðmassanum með bjartari línu .
Það er laugardagurinn 9. júní í Selinu á Stokkalæk og Kvintett fyrir píanó og strengi eftir Alfred Schnittke hljómar í eyrum tónleikagesta .
Tónleikarnir bera heitið " Fyrir djarfa " og eru flytjendur verksins fimm frá jafnmörgum löndum .
Í ár koma fram fjórtán tónlistarmenn .
Á laugardeginum er hópurinn orðinn samrýndur eftir mikið álag og strangar æfingar í viku .
Tónleikarnir eru fimmtu tónleikar hátíðarinnar en tónlistarmennirnir flytja samtals átta tónleika á fjórum dögum .
Eftir dimmt ferðalag í gegnum verk Schnittkes er slegið á léttari strengi á tónleikunum " Fyrir frjálslynda " sem tileinkaðir eru söngleikjatónskáldinu Cole Porter .
Það er mikið hlegið þegar kontrabassaleikarinn tekur ógleymanlegt trommusóló á hljóðfærið sitt og hollenski fiðluleikarinn labbar inn við slagarann " Love for sale " .
Við njótum þess að vera saman og læra hvert af öðru .
Það er mikilvægt fyrir íslenska tónlistarnema að hitta tónlistarsnillinga frá öðrum löndum og sjá heiminn í stærra samhengi .
Tónlistarhátíðin Podium Festival var haldin í annað skipti í ár á Íslandi .
Hátíðin á systurhátíðir í Þýskalandi og Noregi en það stendur til að stofna fleiri í Póllandi og Austurríki .
Þetta er kröftugt batterí , rekið af ungu tónlistarfólki með það að leiðarljósi að skapa nýtt andrúmsloft fyrir klassíska tónlist .
Í Noregi var flutt verkið One eftir Nam June Paik þar sem fiðla var brotin á borði , í Þýskalandi var tónleikagestum boðið að sitja á leikfimiboltum en á Íslandi er boðið upp á óvenjulega mikla nánd við tónlistarmennina og frumflutning á nýju barnaverki .
Stofan í Selinu er lítil og notaleg og fremstu tónleikagestir eru svo nálægt flytjendum að aðeins með því að rétta út höndina gætu þeir snert hljóðfæri flytjenda .
Þeir hafa því einkar góða yfirsýn og geta fylgst með öllum smáatriðum hljóðfæraleiksins .
Við slítum hátíðinni á sunnudeginum með glymjandi píanóverki Johns Adams fyrir tvö píanó , " Hallelujah junction " .
Píanóleikararnir útskýra að verkið sé ferðalag um Bandaríkin í þremur köflum .
Það er fátt skemmtilegra en að hlusta á góða píanóleikara .
Rytmi verksins er síbreytilegur svo það hljómar eins og píanóin séu í eins konar eltingarleik .
Það er upplífgandi að sjá svo flinka tónlistarmenn .
Það er mikið spennufall hjá íslensku skipuleggjendunum þegar hátíðinni lýkur .
Þeir hafa þó fengið mikinn innblástur og hlakka til að skipuleggja enn glæsilegri hátíð að ári .
Ingibjörg Guðný Friðriksdóttir if@mbl.is 