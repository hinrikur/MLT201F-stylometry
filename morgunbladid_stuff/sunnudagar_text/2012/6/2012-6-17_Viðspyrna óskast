Nauðsynlegt er að fram fari þróttmikil umræða um evrópu ( sambands ) mál á Íslandi núna .
En umræðan er nánast öll úr annarri áttinni .
Fyrir þá sem gjalda varhuga við áformum um fullveldisafsal og að fella Ísland í faðm ESB og telja það faðmlag dauðans er það þó þakkarefni að þrótturinn í umræðunni er allur réttum megin .
En það beinlínis vantar viðspyrnu hinum megin frá , Þótt ekki væri nema umræðunnar vegna .
Evrópuvaktin , Heimssýn , Vinstrivaktin og fleiri samtök , ásamt öflugum einstaklingum á borð við Gunnar Rögnvaldsson og Pál Vilhjálmsson fara yfir sviðið með þróttmiklum hætti og þekkja sitt efni út í æsar .
Þessir aðilar birta fróðlegar upplýsingar og beittar útleggingar alla daga , skilja ekki útundan það sem gagnast má málstað ESB-aðildar , þótt aldrei sé málað yfir eigið nafn eða númer .
Hvers vegna þessi deyfð ? En Evrópusamtökin og þeir sem láta í sér heyra úr þeirri átt , þótt í smáu sé , láta sér að mestu nægja að geta um það sem Summa sendiherra er að fást við eða vísa öðru hvoru í ræður sem einhver hefur haldið sem látið hefur í veðri vaka að eiginlegar samningaviðræður um aðild eigi sér stað .
Þessi aðkoma er ekki upplífgandi né upplýsandi og tæpast frambærileg og verður til þess að öll hin " upplýsta umræða " kemur frá annarri hliðinni .
Hið öfluga framtak fullveldismanna er auðvitað fyrirtak , en hvers vegna er munurinn svona mikill ? Sjálfsagt eru á þessum mikla halla á umræðunni góðar skýringar og er svo sem hægt að geta í þær eyður .
Nú hefur Ísland verið í þrjú ár á aðlögunarbraut eftir að minnihluti Alþingis fékk , eftir svikabrall , heimild til að standa fyrir slíku .
Samfylkingin ein vill þó þá " vegferð " .
Og sá flokkur hefur skroppið mikið saman í fylgi á þessum þremur árum svo sífellt færri bera í raun ábyrgð á bjölluatinu í Brussel , eins og það er stundum kallað .
Í heilan áratug talaði Samfylkingin fyrir því að undirbúa ætti " samningsmarkmið " Íslands fyrir hugsanlegar aðildarviðræður að ESB og í framhaldi af því ætti að taka ákvörðun um hvort óskað skyldi eftir aðild að sambandinu , ef meirihlutavilji á þingi stæði til þess .
Þetta var í anda kröfunnar um " upplýsta umræðu " um ESB-mál , en jafnan var látið eins og slíka umræðu hefði helst skort fram að því .
En þegar færi gafst skyndilega stóðust menn ekki mátið og var anað í ákvörðun um aðild og ekki stuðst við annað en þá hækju sem óvænt var að hafa , svikulasta stjórnmálaflokk Íslandssögunnar , VG .
Tækifærið fólst í því andrúmslofti sem bankafall skapaði og sú hryllingsmynd sem við blasti eftir að görótt gróðabrall þeirra , sem mest fóru í íslensku efnahagslífi fyrir það fall , blasti við þjóðinni .
( Þeir voru raunar nær allir áhugamenn um aðild að ESB ! ) Þjóðin var sem í losti um stund og minnstu mátti muna að ofbeldisöfl næðu völdum í landinu með sínum hætti .
Hinu fámenna en öfluga og kjarkaða lögregluliði landsins tókst , á móti öllum líkum , að koma í veg fyrir það .
En öfl af svipuðum toga , sem voru ekki langt undan , komust til valda í þeim kosningum sem komu í kjölfarið .
Kjölfestuflokkur landsins , Sjálfstæðisflokkurinn , var vankaður og naut ekki lengur nauðsynlegs trausts og gat að mestu sjálfum sér kennt um þá stöðu .
Við þær aðstæður var ákveðið að leitast við að koma þjóðinni inn í ESB , sem ekki væri líklegt að tækist við aðstæður þegar þjóðin væri eins og hún á að sér .
Látið var eins og um væri að ræða venjubundnar samningaviðræður á jafnréttisgrundvelli en ekki aðdraganda að inngöngu í ESB sem færi í einu og öllu eftir gildandi lögum í sambandinu , lögum sem gilda 100% um slíka gerninga .
Nei , íslensk yfirvöld fullyrtu að staðfestar og birtar reglur ESB giltu ekki um þessa aðildarumsókn , þótt ekki væri hægt að benda á bókstaf eða bréfsnifsi nokkurs staðar sem styddi slíkar kenningar .
Og meira að segja búrókratar ESB , sem kalla ekki allt ömmu sína , treystu sér ekki til að taka undir þær blekkingar .
En jafnvel íslenskir embættismenn létu hafa sig í að taka þátt í þessum blekkingarleik og hljóta þeir síðar meir að standa ábyrgir fyrir því .
Og nú , eftir þriggja ára " samningaviðræður " sem embættismenn ESB segja að eigi ekki stoð í samþykktum sambandsins , er enn sagt að allt eigi að enda með því " að kíkt sé í pakkann " .
En allan tímann hefur aðlögun verið í fullum gangi og breytingum verið fleytt í stórum stíl í gegnum hið meðvitundarlausa Alþingi með þeirri afsökun að eingöngu sé verið að bæta fyrir sleifarlag á innleiðingu EES-reglna ! Þetta á við í stóru og smáu .
Meira að segja er svo langt gengið að felldar eru út tillögur í lagafrumvörpum um deyfingar til að stilla í hóf skelfilegum píningum á grislingum , því þær gætu truflað aðlögunarferlið .
Forsendan , sem hinn sanntrúaði einsmálsflokkur , Samfylkingin , hafði forðum gefið sér , að landinu bæri að setja samningsmarkmið , heyrist ekki lengur nefnd .
Það er í rauninni eðlilegt vegna þess að þjóð sem sækir um aðild er , að sögn ESB sjálfs , ekki í samningum og því væri auðvitað fáránlegt að hún eyddi tíma sínum í að setja sér markmið vegna samningaviðræðna sem eiga sér ekki stað .
En það hefði þó verið í samræmi við annan leikaraskap að fylgja eftir loforðum um samningsmarkmið .
Er engin sannfæring lengur ? En það vantar víðar að stuðningsmenn núverandi ríkisstjórnar haldi dampi .
Það heyrist fátt efnislegt frá þeim .
Að vísu er hrúgað inn greinum , iðulega óstyttum langlokum , sem aðstoðarmenn ráðherra skrifa af vanefnum og birta svo undir nafni yfirboðara sinna í rytjulegu blaði gamla Baugs , sem enginn hefur beðið um að fá heim til sín .
Slíkar greinar vekja áhuga sem er í fullu samræmi við innihald þeirra og aðdraganda .
Ef forystumenn vinstristjórnar hafa ekkert fram að færa og láta því aðstoðarmenn sína því eina um að drita út í dálksentimetra í sínu nafni hafa þeir sannarlega fundið rétta vettvanginn .
En þetta hugmyndafræðilega getuleysi og slakur vilji til að kveikja á ný neista í löngu kulnuðu báli stuðningsmanna sinna er allt að því dapurlegt .
Hvergi örlar á framtaki á borð við það sem sést á þróttmiklu þjóðmálatímariti sem ber nafn með rentu og vísar til þess .
Sumarhefti Þjóðmála , sem er 2. hefti 8. árgangs , er nýkomið út .
Þar skrifa Erlendur Magnússon og Frosti Sigurjónsson um gjaldmiðla .
Páll Harðarson um Afnám gjaldeyrishafta , mál sem ætti að vera efst á baugi .
Og talandi um baug þá gefur Vilhjálmur Bjarnason bókinni Rosabaugi 5 stjörnur í umsögn sinni .
Björn Bjarnason skrifar um Einstæðar forsetakosningar , Jónas Ragnarsson Fyrstu forsetakosningarnar og Jón Magnússon um Landsdóm í grein sem hann kallar Ferðalok pólitískrar ákæru .
Einar Benediktsson skrifar Frá Berlín , Hannes H. Gissurarson um Göfuga villimenn og Ásgeir Jóhannesson um Innflytjendastefnu frjálshyggjunnar .
Bjarni Jónsson um Hagsmuni ESB á Íslandi , Vilhjálmur Eyþórsson um Barrabas og beina lýðræðið .
Birt er snarpt ávarp sem Gunnlaugur Sævar Gunnlaugsson flutti við komu Heimaeyjar og grein Gunnars Rögnvaldssonar um Byggðastefnu og þjóðríki .
Þess utan eru Úttektir , ljóð og bókadómar og fleira .
Ritið er því bólgið af áhugaverðu efni .
Skorinort spjall Í spjalli ritstjóra þess er iðulega tekið fast og læsilega á .
Í þessu hefti nefnir hann þann stuðning sem Sjálfstæðisflokkurinn sýnist hafa í skoðanakönnunum , sem höfundi kemur ekki á óvart og vísar þá til þess að nú sé í dauðateygjunum " lélegasta ríkisstjórn Íslandssögunnar .
" En ritstjóri Þjóðmála telur að mælingar ættu sannast sagna að sýna meira fylgi , " jafnvel 50 – 60% , " segir hann og bætir við : " Djúpstæð óánægja almennings með ríkisstjórnina fer ekki á milli mála , en það ríkir hins vegar engin sérstök hrifning á Sjálfstæðisflokknum .
Þess vegna getur brugðið mjög til beggja vona í næstu alþingiskosningum .
Gamalreyndir áhugamenn um stjórnmál og kosningar eru sumir þeirrar skoðunar að eins og í pottinn sé búið fari fylgi Sjálfstæðisflokksins vart yfir 33 – 34% í næstu kosningum .
Hvers vegna ? Vegna þess að flokkurinn hefur ekki gert almennilega upp við " hrunið " .
Almenningur sér enn í forystusveit flokksins nöfn sem það tengir beint við siðspillingu útrásartímans " .
Og síðar segir í spjalli ritstjórans : " Þetta fólk steig trylltan hrunadansinn með skuldakóngunum .
Það sá ekkert athugavert við það að taka fyrir hönd Sjálfstæðisflokksins , flokks Jóns Þorlákssonar , Ólafs Thors og Bjarna Benediktssonar , milljónatuga gjafafé frá spilltasta bólu-auðvaldinu sem árum saman hafði kostað grimmilega herferð til að rægja þá forystumenn Sjálfstæðisflokksins sem helst stóðu í fæturna .
Það hlaut að fara illa .
Ríkisstjórn Sjálfstæðisflokks og Samfylkingar var vond stjórn .
Þá fór allt úr böndum , ríkisútgjöld , þjónkun við Samfylkinguna og uppgjöf gagnvart skuldakóngum útrásarinnar .
Á þessum svokallaða útrásartíma voru íhaldssjónarmið vart merkjanleg í stefnu og tali forystumanna Sjálfstæðisflokksins .
Afleiðingin varð sívaxandi lausung á öllum sviðum samfélagsins , því að Sjálfstæðisflokkurinn hefur löngum verið þessari þjóð nauðsynlegt akkeri .
En flokkurinn var ekki lengur sá sem hann hafði verið .
Valdafíknin hafði byrgt sýn .
Það vantaði orðið í flokkinn bakfiskinn , íhaldsgildin .
Traust , ábyrgð , góða dómgreind , efahyggju og varðstöðu um siði og venjur sem reynst hafa þjóðinni vel í aldanna rás .
Þessi gildi þarf að endurvekja og gera þau sýnileg jafnt í stefnu flokksins sem vali á frambjóðendum .
" 