Michael Bloomberg , borgarstjóri í New York , hefur lengi verið í herferð gegn því gríðarlega vandamáli sem offita er orðin vestanhafs .
Hann steig í fyrradag nýtt skref í baráttunni ; kynnti þá hugmyndir sínar um að bannað yrði að selja sykraða drykki í mjög stórum málum á veitingastöðum , kvikmyndahúsum og öðrum opinberum stöðum í borginni .
Bloomberg mun leggja tillögu sína fyrir heilbrigðisráð borgarinnar í júní .
Þar sitja fulltrúar sem hann skipaði sjálfur þannig að ekki þarf að reikna með að mótbárum verði hreyft þar á bæ .
Óheilbrigð þráhyggja Annað hljóð og hærra kemur væntanlega úr horni gosdrykkjaframleiðenda , og þeirra sem vilja frelsi einstaklingsins sem allra mest , að mati dagblaðsins New York Post .
Enda hefur talsmaður samtaka drykkjarframleiðenda þegar gagnrýnt yfirvöld harðlega .
Segir hugmyndirnar slæmar og afar ósanngjarnt að beina augunum einvörðungu að einni vörutegund .
Hugmyndina telja drykkjarframleiðendur " óheilbrigða þráhyggju " og " truflun " og sagði talsmaðurinn að önnur meðul en þessi þyrfti til að sporna við offitunni .
Vísindamenn hæla hins vegar borgarstjóranum og segja þetta skref nauðsynlegt í baráttunni við offitufaraldurinn .
Talið er að meira en helmingur fullorðinna í borginni sé allt of feitur .
Fari svo að hugmynd borgarstjórans verði að veruleika verður leyfilegt að selja í mesta lagi hálfan lítra umræddra drykkja í einu glasi , en á sumum skyndibitastöðum er nú hægt að kaupa tveggja lítra glas af gosi með matnum ! Takmarkanirnar munu gilda um drykki með ákveðnu kaloríumagni , Coke og Pepsi hafa verið nefnd sem dæmi , en einnig aðrir sykraðir drykkir .
Diet-gos myndi hins vegar ekki lúta þessum reglum og áfram yrði leyft að selja ofurskammta af ýmsu öðru , margs kyns mjólkurdrykkjum og kaffisvelgir geta eftir sem áður fjárfest í risaskömmtum .
" Almenn er það viðurkennt um allt land að offita er vaxandi og mjög alvarlegt vandamál , " sagði Bloomberg borgarstjóri við fjölmiðlamenn í vikunni .
Hann sagði samt sem áður allt of marga sitja með hendur í skauti í stað þess að gera eitthvað í málinu .
" Á meðan aðrir tala um vandann og kvarta ætlum við að taka til hendinni , " sagði hann .
Fyrstu viðbrögð fólks í New York voru misjöfn .
Veitingakona á Manhattan kvaðst afar sátt við að gosskammtarnir yrðu minnkaðir .
" Fólk þarf ekki að drekka meira [ en hálfan lítra ] með matnum , " sagði hún .
Viðkomandi hefur unnið á veitingastað föður síns frá unglingsaldri og segir engum dyljast að yfirvöld hafi reynt að hvetja fólk til hollari lífshátta á síðustu árum .
" Ef Bloomberg hefur raunverulegan vilja til þess að breyta lífsstíl fólks þá finnst mér hann vera að gera rétt .
" Námsmaður í borginni sem New York Post ræddi við var hins vegar á öndverðum meiði .
" Mér finnst þetta fáránlegt .
Þótt komið verði í veg fyrir að fólk borði eitthvað eða drekki verður það ekki til þess að menn léttist , " sagði hann .
Hjartaáföll barna Fyrir nokkrum misserum reyndi Bloomberg að setja á bann við því að fátækt fólk keypti gosdrykki fyrir matarmiða , sem það fær úthlutað hjá borginni , en alríkisstjórnin í Washington hafnaði þeirri hugmynd .
David Katz , vísindamaður við Yale-háskóla og ritstjóri blaðs um offituvandamál barna , segir ástandið mjög alvarlegt og fólk hafi allt of lengi skellt skorraeyrum við aðvörunum .
Meðal þess sem nefnt er í tengslum við offitufaraldurinn er mikil fjölgun hjartaáfalla barna á aldrinum fimm til fjórtán ára .
skapti@mbl.is Fyrirmynd margra Ýmislegt sem tekið hefur verið til bragðs í New York til þess að berjast fyrir bættri heilsu borgarbúa hefur verið tekið upp annars staðar .
Dæmi um það eru lög sem banna reykingar á veitingahúsum og í almenningsgörðum , og barátta gegn transfitu í matvælum , sem Bloomberg borgarstjóri sagði stríð á hendur fyrir nokkrum árum .
Umhugað um heilsufar fólks Michael Bloomberg varð sjötugur fyrr á þessu ári .
Hann stundaði lengi viðskipti og stofnaði m.a. fjármálafréttaveituna sem ber nafn hans og á 88% hlut í fyrirtækinu .
Tímaritið Forbes segir hann 11. ríkasta mann Bandaríkjanna .
Bloomberg var lengi félagi í Demókrataflokknum en gekk í Repúblikanaflokkinn fyrir borgarstjórakosningarnar 2001 og var kjörinn sem slíkur , og endurkjörinn 2005 .
Borgarstjórinn yfirgaf síðan flokkinn vegna óánægju með hugmyndafræði forystumanna hans og náði kjöri sem borgarstjóri þriðja sinni árið 2009 , þegar hann gaf kost á sér sem sjálfstæður frambjóðandi .
Borgarstjórinn vinsæli hefur lengi látið sig heilsufar fólks varða .
Hans fólk í heilbrigðismálum hefur bent á að síðan 1955 hefur stærð meðalgosdrykks sem seldur er hjá McDonald ' s skyndibitakeðjunni stækkað um 457% .
Þetta sé óeðlilegt og algjörlega ónauðsynlegt .
Ráðgjafar borgarstjórans í heilbrigðismálum vísa einnig í rannsókn á vegum Cornell sem sýndi fram á að fólk sem borðaði súpu úr skál , sem fyllt var í neðan frá án þess að neytandinn vissi , borðaði 73% meira en sá sem borðaði úr hefðbundinni skál .
Fólk áttaði sig ekki á muninum eða hætti sjaldnast að næra sig þegar það var orðið mett .
Þess vegna sé ekki óeðlilegt að reyna að hafa vit fyrir fólki .
Borgarstjóri var spurður hvort bannið yrði ekki slæmt fyrir verslanir og veitingahús en sagði svo ekki vera .
Ef hallaði undan fæti í rekstrinum myndu kaupmennirnir bara hækka verðið .
Einfalt mál .
