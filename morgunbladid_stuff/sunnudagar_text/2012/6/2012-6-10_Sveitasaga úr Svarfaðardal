Líf , starf og örlög fólksins í landinu voru söguþráður flestra íslensku kvikmynda um 1980 .
Upp úr síðara stríði hófust þjóðflutningarnir miklu utan af landi til borgarinnar sem enn standa og eðlilega urðu slíkar þjóðfélagsbreytingar rithöfundum að yrkisefni .
Sagan var þó sögð með ýmsu móti .
Indriði G. Þorsteinsson sendi árið 1963 frá sér bókina Land og syni – sem í stuttu máli er saga ungs manns sem ákveður að föður sínum látnum að yfirgefa sveitina og flytja suður , jafnvel þótt heimasæta af næsta bæ reyni með mætti ástarinnar að halda honum föngnum .
Allt kemur fyrir ekki .
Dramað í myndinni er sársaukinn sem því fylgdi að yfirgefa sveitina sína .
Fé var fyrst veitt úr Kvikmyndasjóði árið 1979 og þær myndir sem þá fengu heimanmund með opinberum stuðningi voru Veiðiferð Andrésar Indriðasonar , Óðal feðranna eftir Hrafn Gunnlaugsson og Land og synir sem Ágúst Guðmundsson gerði eftir áðurnefndri skáldsögu Indriða .
Hlaut þessi síðastnefnda mynd hæsta styrkinn og er talin marka upphaf samfelldrar kvikmyndagerðar á Íslandi .
Óðal feðranna er að sumu leyti sambærileg Landi og sonum .
Ungur sveitapiltur er aðalsögupersónan sem stefnir á nám og frama , en verður sakir aðstæðna að svara kalli skyldu og taka við búskap á föðurleifðinni – sem fangi eigin draums og andstætt vilja sínum .
Undirtónn myndarinnar er hörð gagnrýni á kaupfélögin og samvinnuhreyfinguna sem á þessum tíma var burðarvirki íslensks atvinnulífs , ekki síst úti á landi .
Töldu samvinnumenn því illa vegið að málstaðnum sem þeir ólu önn fyrir .
Eru greinar þeirra og gagnrýni í svipaðri tóntegund og heyra mátti fyrir hrun hjá talsmönnum banka og fjármálafyrirtækja sem tóku alla gagnrýni óstinnt upp og töldu skaðlega .
Í báðum tilvikum reyndust gagnrýnendur þó hafa sitthvað til síns máls þegar þeir sögðu risana á brauðfótum , því svo fór að bæði samvinnufélögin og bankarnir fóru á endanum í þrot .
En aftur að Landi og sonum .
Myndin sem tekin var upp í Svarfaðadal þótt sérstæð og falleg ; landslag og ljúf ástarsaga .
Íslenskt ævintýri .
Og aðsókn í bíó var mikil enda var algjört nýmæli að sjá íslenska kvikmynd .
Og kvikmyndarýnar rómuðu myndina – en ef til vill var Bryndís Schram gagnorðust þegar hún skrifaði í Vísi : " Kvikmyndin um land og syni ...
er að mínu mati frábært afrek .
Hún rótar upp í tilfinningalífi manns , hún veitir manni nýja sýn og nýjan skilning á þjóðlífi voru .
Hún sameinar allt í senn , mikilvæga atburði í samfélaginu , sögu ungra elskenda , mynd af lífi bændastéttarinnar og ægifagurt litróf íslenskrar náttúru .
Margar senur eru svo fallegar , að maður grípur andann á lofti .
Samt er ekkert ýkt , höfundar reyna hvergi að fegra myndina um of .
Þetta er bara svona , óendanlega heillandi í einfaldleik sínum .
" Sigurður Bogi Sævarsson sbs@mbl.is 