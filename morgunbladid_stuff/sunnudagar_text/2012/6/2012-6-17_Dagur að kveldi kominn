Þekkt er sagan af hagfræðingnum sem fór í heimsókn til Kína á sjötta áratugnum .
Líkt og við var að búast var gestinum sýnt það sem alþýðulýðveldið var stoltast af á þessum tíma .
Hagfræðingurinn heimsótti m.a. vinnusvæði þar sem verið var að grafa skipaskurð og það kom honum mjög á óvart að í stað þess að nútíma vinnuvélar og tæki væru notuð til verksins var stór hópur starfsmanna að grafa skurðinn með skóflu .
Þegar hann spurði hverju þetta sætti sagði opinberi embættismaðurinn , sem að sjálfsögðu fylgdi gestinum í för hans : " Þú skilur ekki .
Þetta er verkefni til að skapa störf .
" Hagfræðingurinn svaraði glettnislega : " Ó , ég hélt að markmiðið væri að byggja skipaskurð .
En ef þið eruð að þessu til að skapa störf , þá ættuð þið ekki að láta starfsfólkið nota skóflur , heldur skeiðar ! " Þessi saga kemur því miður upp í hugann þegar rætt er um þá atvinnustefnu sem rekin er hér á landi .
Í stað markmiða um öflugt og fjölbreytt atvinnulíf , sem nýtur góðra almennra skilyrða , lágra skatta og lágmarksafskipta en axlar á móti fulla ábyrgð á eigin ákvörðunum og áhættu , hafa stjórnvöld ofurtrú á lausnum hins opinbera .
Líkt og kínverski embættismaðurinn fer ríkisstjórnin um landið og segir fólki hvernig skapa eigi störf á hverjum stað .
Ekkert gengur eftir og niðurstaðan er sú að hvorki fyrirtæki né fólk fá svigrúm til að nýta tækifærin .
Í stað hvatningar til athafna koma boð og bönn um hvað á að gera og hvað má gera .
Ný atvinnustefna ríkisstjórnarinnar , samin af Degi B. Eggertssyni , varaformanni Samfylkingar , er því miður ekkert annað en framhald af öllu því sem ekki hefur gengið upp síðustu ár .
Það sama á við um undirkafla hennar , atvinnustefnu Reykjavíkur , sem sami Dagur skrifaði .
Í báðum þessum plöggum , sem hvorugt skortir þó lengd eða loforð , er lítið gert með óskir atvinnulífsins og ef spurt yrði hvers vegna myndi svarið vera svipað og embættismannsins í Kína : " Þú skilur ekki .
" Atvinnulífið virðist nefnilega ekki skilja þær væntingar stjórnvalda að tilgangur þess sé ekki aðeins að skapa hagsæld heldur einnig að láta drauma stjórnmálamanna um pólitískt fyrirmyndarsamfélag þeirra rætast .
Þegar fyrirtækin eru hins vegar spurð hvað helst þarfnast úrbóta í íslensku atvinnulífi sýna kannanir að meirihluti þeirra segir fyrirstöðuna vera ríkisstjórnina sjálfa og skattastefnu hennar .
Og þrátt fyrir að óstöðugleiki , gjaldeyrishöft og gjaldmiðlaóvissa séu einnig nefnd komast þeir þættir samanlagt ekki með tærnar þar sem óánægjan með stefnu og skatta hins opinbera er með hælana .
Engin áform eru um að koma til móts við þetta í nýrri atvinnustefnu ríkis og borgar .
Stefnan skal í meginatriðum óbreytt og hið opinbera skal áfram þvinga fram vilja sinn , annaðhvort með óhóflegum álögum eða afskiptum .
Þannig boðar ríkið aukna skatta á atvinnulífið , jafnvel svo hrikti í sjálfum undirstöðugreinum þess , og af þeim 150 aðgerðum sem lagðar eru til í atvinnustefnu borgarinnar er ekki ein sem boðar lægri skatta .
Allt ber þetta að sama brunni .
Stjórnmálamenn taka meira og ráðstafa svo fjármagninu í samræmi við eigin atvinnustefnu , sem er að þeirra mati auðvitað bæði betri og sanngjarnari en fyrirtækjanna og fólksins sjálfs .
Slæmt er að á ögurstundum í íslensku samfélagi skuli ákvarðanir stjórnlyndra einstaklinga ráða för .
Stjórnmálamennirnir sem reka þessa atvinnustefnu verja alltof miklum tíma í að segja öðrum til í stóru og smáu en alltof litlum tíma í að hlusta og heyra það sem helst brennur á þeim sem stefnan varðar .
Með slíka atvinnustefnu ná þeir aldrei árangri .
Hún vinnur alltaf meira gegn fólkinu en með því og lifir því aldrei lengur en valdatíma þeirra sem hana sömdu .
Sá dagur er brátt að kveldi kominn og bráðlega fá kjósendur tækifæri til að segja hátt og skýrt við þessa stjórnmálamenn : " Þið skiljið ekki ! " 