Til stendur að heiðra minningu Kristjáns Eldjárns gítarmanns með minningartónleikum , útgáfu á sólóplötu og úthlutun úr minningarsjóði til framúrskarandi tónlistarmanna .
Í tilefni af því var rætt við dóttur hans Unni Söru og Ara Eldjárn bróður hans , en bæði hafa leitað í smiðju Kristjáns í tónlistinni og húmornum .
Pétur Blöndal pebl@mbl.is KKristján Eldjárn gítarmaður setur mark sitt á tilveruna þó að áratugur sé liðinn frá því hann lést .
Framvarðasveit íslensks tónlistarlífs treður upp í Þjóðleikhúsinu fimmtudaginn 7. júní til að heiðra minningu hans og rennur ágóðinn til minningarsjóðs í hans nafni .
Kristján var ekki aðeins afbragðs tónlistarmaður , heldur vinmargur og einn af þeim mönnum sem setti svip á umhverfið og lyfti brúninni á samferðafólki sínu .
" Það voru síðast haldnir minningartónleikar árið eftir að hann lést , " segir Unnur Sara Eldjárn dóttir hans .
Hún hefur hreiðrað um sig í makindalegum bás á Kaffi Mokka ásamt Ara Eldjárn , bróður Kristjáns , sem bætir við : " Í fyrra skiptið sem við héldum tónleikana fór ágóðinn í að stofna minningarsjóð sem styrkir tónlistarfólk .
Við veittum styrki árið 2007 eftir að hafa safnað peningum í sjóðinn með öllum tiltækum ráðum og höfum veitt styrki á tveggja ára fresti síðan .
Við veitum styrki aftur í ár út af afmælinu , en svo verða þeir veittir á tveggja ára fresti , allt þar til sjóðurinn verður nógu stór til að þetta verði árlegur viðburður .
Með mikilli ráðdeild erum við smám saman að ná að byggja hann upp .
" Tónleikar Minningartónleikarnir verða sem fyrr segir haldnir á fimmtudag og styrkirnir afhentir 16. júní , sem er afmælisdagur Kristjáns .
" Við leituðum fyrst og fremst til fólks sem hann hafði unnið með og margir frægir tónlistarmenn eru þar á meðal , " segir Unnur Sara .
" Kristján vann með svo mörgum , " segir Ari .
" Flestar eða allar hljómsveitirnar og atriðin hafa einhverja tengingu við hann , en svo er þarna líka afburðafólk sem var bara einfaldlega til í að mæta og spila , eins og Víkingur Heiðar .
" " Já , það voru allir til í þetta , " segir Unnur Sara .
" Og ef ég áttaði mig ekki á tengingunni , spurði ég Þórarin [ Eldjárn skáld , föður Kristjáns ] : Af hverju vill hann spila ? Þá svaraði hann eins og hann svarar alltaf : " Hann er skyldur okkur .
Svarfdælingur ! " Hún hlær .
" Það eru allir skyldir okkur ! " " Og það þýðir jafnframt að hann er betri maður , " segir Ari drjúgur .
" En böndin eru með ýmsum hætti , Páll Óskar var æskuvinur hans , hann spilaði með Bubba Morthens , hélt mikið upp á HAM og var með Adda trommara í nokkrum hljómsveitum , hann var náinn öllum í Þursaflokknum og spilaði með þeim öllum í einhverri mynd , hann gerði plötu með Kristjönu og Margréti Eir – harði kjarninn er fólk sem hann þekkti og gerði tónlist með .
Og svo eru þarna velunnarar sjóðsins .
" " Það koma líka fram tónlistarmenn sem hafa fengið styrki úr sjóðnum , " skýtur Unnur Sara inn í .
Ari setur upp þóttasvip .
" Annars var það tiltölulega handahófskennt hvernig flytjendur röðuðust saman og við erum jafn þakklát þeim öllum .
" Húmoristi Allir þeir sem til þekkja vita að Kristján var mikill húmoristi – og hann hafði sérstæðan en um leið afgerandi frásagnarstíl .
Er það ættgengur kvilli ? " Ég held það , " segir Unnur Sara háalvarleg .
" Ég veit ekki hvaðan það er sprottið , " segir Ari .
" En svo ég tali fyrir sjálfan mig , verandi litli bróðir hans , þá varð ég fyrir miklum áhrifum af hans húmor .
Ég átti til að fylgja honum eftir um bæinn , í ýmsum erindagjörðum , og tók eftir því hvernig hann grínaðist með hluti .
Margt sem hann gerði tók ég upp eftir honum .
Það má segja að minn húmorstíll sé að miklu leyti innblásinn af honum .
" Og hann heldur áfram : " Hann var ákaflega góður sögumaður og hafði á hraðbergi hina óopinberu poppsögu Íslendinga , sem mig rámar að miklu leyti í .
Ég bý að því að geta sagt sögur eftir honum – það er sarpur sem ég get alltaf gengið í .
Ég sá líka hvernig hann vann úr hugmyndum , honum datt eitthvað í hug og svo fylgdist ég með honum segja tíu manns frá því – og alltaf varð sagan þéttari og þéttari .
Hann var stöðugt að búa til efni .
" " Minnir á þig , " segir Unnur Sara kankvíslega .
" Hann var ennþá ýktari ! " svarar Ari .
" Ég reyndi auðvitað að tileinka mér talandann í vinahópi hans , eins og yngri bræður gera .
Þannig er það bara , börn vilja alltaf hoppa upp um aldursflokk .
Ég man hvað honum og vinum hans þótti fyndið að horfa á Dire Straits spila Sultans Of Swing á tónleikum , þar sem þeir dilluðu sér með hárbönd og svitabönd : " Þessir axlapúðar ! Hvað var hann að pæla ! " Ég var sautján ára og og sagði í orðastað Mark Knopfler : " Innst inni var ég að hrópa á hjálp .
" Þá hlógu allir vinir hans og ég fann að ég féll inn í hópinn .
Það læra börnin sem fyrir þeim er haft .
" Uppeldið " Ég man ekki alveg eftir þessari alvarlegu hlið , " segir Unnur Sara .
" Ég held að ég hafi fengið að kynnast honum á annan hátt en margir aðrir .
Uppeldisaðferðirnar voru einstaklega skemmtilegar og þær hafa ennþá áhrif á mig .
Ég man alltaf er hann sagði þegar ég var sjö eða átta ára : " Veistu af hverju ég skil þig svona vel ? " Ég sagði bara nei , vissi ekki hvað ég átti að segja , og þá sagði hann : " Af því að ég er líka krakki .
" Þetta sat í mér .
Fyrst hugsaði ég bara : " Ha ? Hann er ekkert krakki .
Hann er fullorðinn ! " En seinna skildi ég þetta .
Hann gætti þess að halda í barnið í sér .
Hann var líka mikið með okkur , duglegur að styðja við bakið á okkur , sama hvort það var tónlist eða kvikmyndir eða annað sem við vorum að bralla .
" Hljómsveit Unnar Söru hét Litli lampinn .
.
" Við stofnuðum hana og fengum Halldór [ yngsta bróður Kristjáns ] fljótlega til liðs við okkur .
Hann vill meina að ég hafi stungið upp á þessu nafni .
Við náðum svo sem ekki að gera mikið , en við bjuggum þó til eitt lag .
" " Allt í rúst , " segir Ari .
" En það kom aldrei út .
Var einkalag ! " Sólóplatan Kristján gaf aldrei út sólóplötu , en nú standa ættingjar hans fyrir útgáfu á hljómplötu með honum .
" Honum auðnaðist aldrei að láta verða af því áður en hann veiktist , og okkur hefur alltaf dreymt um að eiga slíka plötu , " segir Ari .
" Við höfðum aldrei farið almennilega í gegnum allt efnið sem hann skildi eftir sig , allskonar spólur og diska , en þegar við fórum að gramsa fundum við djasstónleika frá því hann útskrifaðist úr FÍH árið 1995 , og klassíska gítartónleika frá árinu 1996 .
Þetta var blessunarlega nógu heillegt til að hægt væri að setja saman úrval af lögum .
" " Og við vorum ánægð með að þarna væri bæði djass og klassík , því það skipti hann máli að vera fjölhæfur – að geta gert ólíkum tónlistarstefnum skil .
" segir Unnur Sara .
" Hann vann svo mikið fyrir aðra , spilaði í sjónvarpi , leikhúsum og á tónleikum .
Og platan heitir Gítarmaður .
Hann var harður á því að hann væri gítarmaður en ekki gítarleikari og bar þann titil í símaskránni .
" " Enda fannst honum leikari skrítið starf , " bætir Ari við .
" Hann gerði greinarmun á því að vera gítarleikari , gítareigandi og gítarmaður .
" Listin Ara þekkja allir úr uppistandinu , en hann er einn af forsprökkum Mið-Íslands , og mun hann troða upp á minningartónleikunum á fimmtudag .
En hann kemur lítið nálægt tónlist .
" Ekki ennþá , " segir hann íbygginn .
" Ég á mér langa og skrítna forsögu í tónlist og náði í raun aldrei að velja mér rétt hljóðfæri .
Sú saga er í senn sorgleg og spaugileg og verður sögð síðar .
En ég er alltaf að leggja á ráðin um eitthvað .
" " Allir föðurbræðir mínir eru í tónlist , " segir Unnur Sara stríðnislega .
" Nema Ari .
Hann er bara grínisti .
" Unnur fór mikið með Kristjáni í leikhús á sínum tíma .
" Þegar hann spilaði í söngleiknum Rent , þá var ég oft á æfingum og ætli ég hafi ekki séð sex sýningar .
" Það þarf því engan að undra að listin eigi huga hennar óskiptan .
" Ég er mest í tónlist , er á þriðja ári í djasssöng í FÍH , var að klára MH í vor og ætla nú að einbeita mér að tónlistinni , " segir hún en hún mun stíga á stokk og heiðra minningu föður síns með eigin lagsmíð á fimmtudaginn kemur .
Þursaflokkurinn aftur á svið Minningartónleikar verða haldnir um Kristján Eldjárn gítarmann í Þjóðleikhúsinu 7. júní til að minnast þess að tíu ár eru síðan hann lést og eins að hann hefði orðið fertugur í sumar .
Á meðal flytjenda verða Þursaflokkurinn , Bubbi Morthens , Páll Óskar , HAM , Víkingur Heiðar , Ragnhildur Gísladóttir , Jack Magnet , Sykur , Kristjana Arngrímsdóttir , Guðmundur Pétursson , Jóel Pálsson , Einar Scheving , Ari Eldjárn og Eva María Jónsdóttir .
Ágóðinn rennur í minningarsjóð Kristjáns Eldjárns , sem stofnað var til af fjölskyldu , vinum og samstarfsmönnum , en sjóðurinn veitir framúrskarandi listamönnum viðurkenningar .
Þess má geta að Þursaflokkurinn tróð síðast upp í Þjóðleikhúsinu árið 1991 á minningartónleikum um Karl Sighvatsson og þar áður árið 1980 er tónleikaplatan Á hljómleikum var tekin upp .
