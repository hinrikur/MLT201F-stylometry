Ég verð að viðurkenna að þegar við keyptum flugmiðana út vissi ég varla hvar á hnettinum Klettafjöllin væru , hvað þá að ég væri búin að kynna mér þau eitthvað nánar .
Það var því eiginlega óvart sem ég fór í tveggja vikna húsbílaferðalag um eitt fallegasta landsvæði jarðar .
Texti : Elín Esther Magnúsdóttir Myndir : Elín Esther og Helen Garðarsdóttir Tildrög ferðarinnar voru þau að vinafólk okkar , Pálmi og Ingunn , höfðu dvalið rétt hjá Toronto í vetur og ætluðu að ferðast aðeins um Kanada áður en þau kæmu aftur heim .
Þau buðu mér og Helen , unnustu minni , að koma með .
Við störfum öll með sömu björgunarsveitinni og höfðum einhvern tímann gælt við hugmyndina um ferðast saman um Norður-Ameríku.Við ákváðum því að slá til , pöntuðum bækur frá Lonely Planet og Moon , og lögðumst yfir kort og vefsíður .
Fyrstu myndirnar sem komu upp á tölvuskjáinn voru ótrúlegar .
Græn og blá vötn , umlukin einhverjum tignarlegustu fjallstindum sem ég hef séð .
Þetta yrði epísk ferð .
Fjallabærinn Banff Eftir eina nótt í Toronto flugum við áfram til Calgary og sóttum húsbílinn sem yrði fararskjóti okkar og afdrep næstu tvær vikur .
Upphaflega ætluðum við bara að leigja fólksbíl og gista í tjöldum , en þar sem sumarið byrjar ekki í Klettafjöllunum fyrr en um miðjan júní , eða sex vikum eftir að við mættum á staðinn , sáum við ekki eftir að hafa horfið frá þeirri hugmynd .
Eftir að hafa keypt helstu nauðsynjar héldum við út úr borginni í átt að Banff , 7.500 manna bæ í samnefndum þjóðgarði sem tekur á móti tæplega 4 milljónum gesta á hverju ári .
Stór hluti þeirra kemur til að ganga , klifra , skíða eða njóta fjallanna á annan hátt , og margir kannast eflaust við alþjóðlegu Banff-kvikmyndahátíðina sem hefur viðkomu á Íslandi á hverju vori .
Þar eru aðallega sýndar myndir um fjallakappa og ferðalanga af ýmsum toga .
Þar sem við voru á ferðinni í byrjun maí voru fáir ferðamenn komnir í bæinn .
Í upplýsingamiðstöð ferðamanna fengum við að vita að flestar gönguleiðir í nágrenninu væru lokaðar vegna snjóa og snjóflóðahættu , enda er bærinn í rúmlega 1.400 m hæð .
Þar fengum við líka góð ráð varðandi birni , sem væru nývaknaðir og komnir á kreik .
Aðalatriðið er víst að koma þeim ekki að óvörum , heldur gefa þeim færi á að forða sér undan óboðnum gestum á þeirra svæði .
" Þeir vilja ekkert frekar hitta ykkur en þið þá , " sagði Andy , roskinn starfsmaður .
Frumbyggjar og feimin dýr Þrátt fyrir að tindarnir væru ófærir létum við okkur ekki leiðast , og fórum í styttri göngur og skoðanaferðir út frá bænum .
Við heimsóttum meðal annars frumbyggjasafn , en saga frumbyggja Kanada er loksins að öðlast viðurkenningu og virðingu .
Fram til þessa hefur til dæmis gjarnan verið litið svo á að saga Klettafjallanna hafi hafist þegar hvítir menn fóru að leggja járnbraut um þau , þó svo að frumbyggjaættbálkar hafi haft þar búsetu í þúsundir ára .
Í Banff er ekkert sjaldgæft að sjá hreindýr eða dádýr á beit í húsagörðum , jafnvel í miðbænum .
Okkur þyrsti engu að síður í meira dýralíf svo við létum gabbast af bæklingi um tveggja tíma ökuferð um Kananaskis-land , hvar villt dýr áttu að leynast bak við hvert tré .
Eftir þriggja tíma skrölt á malarvegi ( sem reyndi svo á húsbílinn að við urðum að kaupa trélímstúpu áður en honum var skilað ) höfðum við séð tvær kindur .
Sem betur fer var útsýnið á leiðinni ekki af verri endanum , svo loksins þegar við sáum dádýr við veginn var ennþá ágætlega létt yfir okkur .
Frosið vatn og fallegasti vegur í heimi Eftir tvær nætur í Banff lá leiðin upp að Lake Louise , sem er af mörgum talið fallegasta náttúrufyrirbæri Kanada , og þó að víðar væri leitað .
Þar fellur Viktoríujökull í fagurt , grænblátt vatn , umkringt tignarlegum og dramatískum fjallstindum .
Við komum að samnefndum bæ í myrkri , eftir að hafa stoppað til að ganga upp Johnston-gil á leiðinni , og gistum þar í hörkufrosti .
Það hefði því ekki átt að koma okkur á óvart , þegar við keyrðum að vatninu daginn eftir , að það var gaddfreðið og snævi lagt .
En vonbrigðin voru mikil , engu að síður .
Í norður frá Lake Louise liggur vegur númer 93 , kallaður Icefield Parkway eftir hinum býsna stóra Columbia-jökli .
Í ferðabókum er vegurinn kallaður sá fegursti í heimi og ég held að það geti verið nokkuð til í því .
230 km með barrskóga og hrikalega tinda til beggja handa er að minnsta kosti ekki það versta sem ég hef séð út um bílglugga .
Úr Columbia-jökli fellur Athabasca-skriðjökullinn ( sem samnefnd á rennur úr ) og þar var hægt að fara í jöklaferð á tröllatrukkum á 66 " dekkjum .
Eftir að hafa horft á myndband úr slíkri ferð , þar sem fólki þótti greinilega mikið til um að snerta jökul , ákváðum við að keyra bara áfram .
Íslenskt björgunarsveitarfólk hefur flest átt spennandi stundir á jökli , við þjálfun og störf , og þó að Athabasca-jökull bjóði tugþúsundum ferðamanna einstakt tækifæri á hverju ári reiknuðum við ekki með að upplifa neitt nýtt þar .
Björn á tjaldsvæðinu Næsti áfangastaður var bærinn Jasper , í samnefndum þjóðgarði .
Við áttum eina 30 km eftir ófarna þegar Helen sá eitthvað í vegkantinum .
" Björn ! Björn , björn , björn , björn ! " Allar myndavélar á loft og bíllinn út í kant .
Stæðilegur svartbjörn labbaði fram hjá okkur í rólegheitunum , nartaði í gras og annan gróður , labbaði svo yfir veginn og hvarf inn í skóginn hinum megin .
Í ( tiltölulega ) öruggu skjóli í bílnum sátum við eftir , fjögur bros eyrnanna á milli .
Fyrsti villti björninn .
En ekki sá síðasti .
Fyrir nokkrum árum kynntumst við Helen ungum manni frá Jasper , að nafni Liam Harrap , þegar hann stundaði skiptinám við Háskóla Íslands .
Hann hafði eindregið hvatt okkur til að sleppa því ekki að heimsækja bæinn sinn .
Það reyndist gott ráð og við vorum fimm nætur í bænum , á einu stærsta tjaldsvæði N-Ameríku .
Jasper er 4.000 manna bær sem fær um helmingi færri gesti á ári en Banff og hefur því enn rólegra og vinalegra yfirbragð .
Fjalllendið í kring er ekki alveg eins dramatískt , en fjöldi vatna er í nágrenninu sem eru svo falleg að það er varla hægt að koma orðum að því .
Við eyddum dögunum í gönguferðir , myndatökur , klifur , fljótasiglingu á Athabasca-á og skoðunarferð um rústir námabæjarins Pocahontas .
Við komuna í þjóðgarðana fá gestir bækling með leiðbeiningum um hvernig skal forðast birni .
Það kom okkur því ekki mikið á óvart þegar við mættum á tjaldsvæðið eitt kvöldið og vörðurinn bað okkur um að passa extra vel að það væri ekki matur fyrir utan bílinn , því björninn sem ætti yfirráðasvæði að tjaldsvæðinu væri á ferðinni í leit að jarðíkornum .
Seinna um kvöldið , þegar við sátum úti að láta moskítóflugurnar stinga okkur , komu þrír ungir menn hlaupandi og sögðu með nokkurri geðshræringu : " Vó , það er 200 kílóa björn á tjaldsvæðinu ! Hann er bara þarna , að labba ! Þarna ! " Við litum við og sáum þá að fjöldi fólks fór hratt en hljóðlega yfir með myndavélar .
Við slógumst í hópinn , og sáum bangsa milli trjánna , labba fram hjá nálægum kamri .
Stór og feitur grábjörn .
Hann virtist vita af fólkinu og ekkert kæra sig um athyglina .
Til að raska ekki ró hans frekar snerum við aftur í húsbílinn .
Þá nótt sváfu sumir lausar en venjulega .
Samræður við einmana sléttuúlf Vötnin við Jasper hafa mikið aðdráttarafl .
Þau eru undarlega blá og græn , vegna jökulvatnsins sem blandast þeim .
Við Edith-vatn fundum við hvíta sandfjöru , þúsundir kílómetra frá næsta úthafi , í 1.200 m hæð .
Á sama stað sáum við arnarhreiður í dauðu tré .
Villt fugla- og dýralíf var aldrei langt undan .
Á göngu um Valley of the Five Lakes ( Fimmvatnadal ) heyrðum við í sléttuúlfi góla hinum megin við vatn ( sem heitir því fróma nafni " 1 " ) .
Í einhverjum fíflaskap gólaði ég á móti og fékk svar um hæl .
Eftir annað gól til baka datt mér í hug að kannski væri ekkert sniðugt að vera að rugla svona í dýrum merkurinnar .
Á sama tíma vildi svo " vel " til að við týndum slóðanum .
Eftir smáleit fundum við annan , öllu fáfarnari , og líklega ekki eftir menn .
Eftir að hafa gengið á honum í smátíma heyrðum við aftur í sléttuúlfinum , en nú kom hljóðið þaðan sem við höfðum staðið þegar samræður við hann áttu sér stað .
Vonandi var hann bara einmana í leit að félagsskap .
Vonandi fyndi hann okkur ekki í staðinn .
Við ákváðum að haska okkur og sáum litlu seinna bjarnarspor við hlið stígsins , sem virtist nýtt .
Á flótta undan sléttuúlfi og við það að hlaupa í fangið á birni .
Góður dagur ! Við héldum fast um bjarnaspreyið og notuðum flautuna okkar óspart , til að fæla dýralífið frá .
Við urðum ekki frekar vör við úlfinn eða bangsa , en frekari samræður við villt dýr voru út úr myndinni .
Tannlausi maðurinn með öxina Þegar tími okkar í Jasper var liðinn lá leiðin niður Icefield Parkway aftur , en nú beygðum við af leið við Saskatchewan River Crossing , eftir að hafa séð annan grábjörn matast í rólegheitunum við veginn .
Við ætluðum að stoppa í gömlum námabæ sem heitir Nordegg , og skoða þar minjar , en bærinn lagðist nánast í eyði um miðja síðustu öld .
Því miður var engin starfsemi byrjuð svona snemma sumars , svo við áttum fýluferð til Nordegg .
Þær fáu hræður sem við sáum á ferli störðu á okkur eins og við værum geimverur , og í fyrsta skipti leið okkur ekki eins og við værum velkomin í Kanada .
Við bökkuðum því nánast öfug út úr Nordegg en ákváðum að gista á nærliggjandi tjaldsvæði .
Þar tók á móti okkur gamall maður með staurfót , og nánast tannlaus í efri góm .
Hann virtist feginn að sjá okkur , enda voru hann og konan hans , sem sá um tjaldsvæðið með honum , ein í hjólhýsinu sínu á öllu svæðinu .
Þar sem ekkert rafmagn var að fá , og útlit fyrir frost um nóttina , ákváðum við að kaupa af honum eldivið .
Okkar maður greip þá risastóra öxi , haltraði að eldiviðastaflanum og hamaðist svo , sveittur og blásandi , við að höggva örfá sprek og segja okkur sögur af Bandaríkjamönnum ( sem hann virtist lítt hrifinn af ) á meðan við stóðum fjögur , töluvert yngri og hraustari ( og betur tennt ) , og máttum ekki lyfta fingri .
Þá nótt , eftir góðan varðeld , átti ég allt eins von á að hann bankaði upp á með öxina í vígahug , eins og í lélegri bíómynd .
Fjórir Íslendingar á mannlausu tjaldsvæði við yfirgefinn bæ í útlöndum og staðarhaldari sem býr í hjólhýsi .
Hver hefur ekki séð þá mynd ? En auðvitað kom hann ekki , enda örugglega besta skinn eins og aðrir sem við hittum .
Vísundakápa og verklaginn Hollendingur Frá bæjarleysunni Nordegg lá leiðin til Rocky Mountain House .
Bærinn heitir eftir verslunarstað , þeim síðasta sem stóð við Saskatchewan-ána , hvar Evrópumenn sem sigldu upp ána frá Winnipeg-vatni fengu bjórafeldi hjá frumbyggjum í skiptum fyrir ýmsar nauðsynjar .
Blómatímar slíkrar verslunar voru á 18. öld og nú er ekkert eftir af upphaflegum byggingum nema tveir skorsteinar sem varðveittir eru sem söguminjar .
Út frá þeim hefur verið útbúin einskonar fræðslumiðstöð , en eins og annað á þessum slóðum var hún lokuð , þar sem ferðamannatíminn var ekki byrjaður .
Þar sem við gengum á árbakkanum og skoðuðum skorsteinana og aðrar minjar sem komið hefur verið fyrir þar , kom kona hlaupandi til okkar .
Hún sagðist því miður þurfa að loka hliðinu , þar sem hún væri að fara heim eftir að hafa unnið að undirbúningi sumarsins allan daginn .
Á leiðinni að bílnum spurði hún hvaðan við værum og uppveðraðist öll við að heyra Ísland nefnt á nafn .
" Þið verðið að koma inn , ég verð að sýna ykkur miðstöðina okkar ! Þið getið ekki ferðast alla þessa leið , ætlað í heimsókn og komið að lokuðum dyrunum ! " Í tæpa tvo tíma sagði hún okkur frá viðskiptum frumbyggja og Evrópumanna , hvernig hvíti maðurinn hefði alls ekki skilið af hverju frumbyggjarnir hegðuðu sér ekki eins og hann , og hvernig kanadískt þjóðfélag væri í raun og sann .
Helen fékk að máta vísundakápu sem tengdafaðir konunnar hafði átt .
" Hann notaði hana á veturna þegar hann keyrði börnin í skólann á hestasleðanum sínum .
" Áður en við kvöddum hana báðumst við afsökunar á að hafa tafið hana svona lengi .
" Tíminn skiptir engu máli ! Þið komið alla leið frá Íslandi .
" Um nóttina vorum við á tjaldsvæði við ána , sem Hollendingur rak með fjölskyldu sinni .
" Við fluttum hingað fyrir sex árum og hér er allt fullt , allar helgar , " sagði hann mér þegar hann sýndi mér svæðið , sem bar þess merki að hann legði metnað í starf sitt .
Hann þeyttist svo um allt á golfbíl með torfærudekkjum og gróf skurði , dyttaði að húsum og fleira .
" Hann er dálítið stærri en aðrir golfbílar , en ég er líka dálítið stærri en aðrir menn , " sagði hann , skellihló og keyrði í burtu .
Aftur heim Frá Rocky Mountain House lá leiðin eftir " kúrekaslóðinni " niður til Calgary aftur .
Litlir , óeftirminnilegir bæir runnu saman við tún og engi .
Ég var strax farin að sakna Klettafjallanna , og gæti vel hugsað mér að fara aftur þangað fljótlega .
Við vissum fyrir fram að sumarið yrði ekki komið í maí .
Næst væri ég til í að kíkja í júlí , þó svo að þá sé allt krökkt af ferðamönnum .
Þá eru öll vötn auð og fleiri gönguslóðar opnir .
Það er annars kannski dálítið skrýtin afstaða , að vera ferðamaður sem forðast ferðamenn ? Eftir að hafa dvalið tvær vikur í húsbíl hef ég sannfærst um að það sé rétti ferðamátinn fyrir þetta svæði .
Í stað þess að setja upp tjald á kvöldin , eða haga ferðinni eftir bókunum á hótel eða gistiheimili , var bílnum bara stungið í samband við rafmagn á næsta lausa tjaldsvæði .
Og frekar en að stoppa á veitingastöðum í hádeginu lögðum við bílnum og elduðum sjálf mat .
Ekki skemmir að í olíulandinu Kanada kostar lítrinn af bensíni sem samsvarar 150 krónum .
Nú kunna lesendur að halda að ferðalag sem þetta sé eingöngu fyrir fjallageitur , en sannast sagna fórum við í miklu færri fjallgöngur en við ætluðum , það er einfaldlega nóg við að vera á fjölförnustu stöðunum .
Víða sáum við fólk með börn á ferðalagi , svo Klettafjöllin ættu að geta heillað alla sem hafa gaman af ferðalögum um fögur lönd .
Ég hvet þig því eindregið til að hafa þann möguleika í huga næst þegar þú skipuleggur frí til útlanda .
Mundu bara að ef þú heyrir úlf góla ...
vertu ekkert að svara honum .
