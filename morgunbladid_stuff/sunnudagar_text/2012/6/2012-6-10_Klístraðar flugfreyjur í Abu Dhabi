Ég hef öðlast reynslu af líkamlega erfiðri vinnu , ég er þolinmóðari en áður og yfirhöfuð er ég með opnari huga gagnvart öðrum þjóðernum , " segir Sólveig Edda Bjarnadóttir háskólanemi eftir að hafa unnið sem flugfreyja í heilt ár fyrir flugfélagið Etihad í Sameinuðu Arabísku furstadæmunum .
" Ég er til dæmis með aðra sýn á múslima .
Það er áhyggjuefni að við fáum helst upplýsingar frá þessum heimshluta í fréttum og þær eru að mestu neikvæðar .
Það er óralangt frá sannleikanum .
Ég hef kynnst mörgum múslimum og þetta er að sjálfsögðu bara eðlilegt fólk .
Þessi tenging á milli múslima og hryðjuverka í huga margra bitnar illa á þeim og er alröng .
" Tækifæri til að ferðast Ævintýrið hófst í janúar 2011 en fulltrúar frá flugfélaginu Etihad komu til Íslands í október 2010 til að leita að flugfreyjum .
" Ég sá auglýst á netinu að viðtöl færu fram á hóteli niður í bæ fyrir bæði Emirates og Etihad og ákvað að skella mér vegna þess að þetta bauð upp á tækifæri til að ferðast og komast í burtu en á þessum tímapunkti var ég komin með skólaleiða , " segir Sólveig .
" Byrjað var á því að hæðarmæla fólk og er það gert vegna öryggisatriða .
Maður þarf til dæmis að geta náð upp í ákveðin hólf í vélinni .
Næstvar spurt út í húðflúr en hjá flestum flugfélögum eru sýnileg húðflúr ekki leyfileg .
Þá var enskupróf og hópverkefni til að sjá hvernig við stæðum í samskiptum og samvinnu .
Á öllum stigum datt fólk út úr valinu – þetta var pínulítið eins og Idolið , " segir Sólveig og hlær .
Að lokum voru fimm íslenskar stúlkur valdar í starfið og Sólveig þar á meðal .
Hún þurfti að ákveða með mánaðar fyrirvara hvort hún vildi byrja strax eða klára einu önnina sem hún átti eftir í skólanum og missa þá af starfinu .
" Ég var í miðjum prófum í desember þegar ég fékk tölvupóst frá flugfélaginu sem vildi fá mig til starfa í byrjun janúar .
Þetta var smá sjokk , ég átti erfitt með að læra það sem eftir var dags og ákvað á endanum að slá til , " segir Sólveig og sér ekki eftir ákvörðuninni .
Ólíkur menningarheimur Hún var komin til Abu Dhabi 14. janúar eftir millilendingu í London .
" Ég flaug með Etihad til Abu Dhabi og hef aldrei komið inn í svona stóra og flotta farþegaþotu .
Þetta eru lengstu farþegaþotur í heimi eða um 75 metrar .
Fyrsta farrými og viðskiptafarrými eru svítur með postulíni og dúkum ! Og það var svoleiðis dekrað við okkur á leiðinni .
Þegar við lentum sá ég í fyrsta sinn á ævinni með berum augum araba í fullum skrúða og konur í búrkum .
Ég glápti örugglega mikið í upphafi því mér fannst þetta mjög furðulegt og hafði bara séð svona klæðnað í sjónvarpinu .
Það tók smá tíma að aðlagast nýrri menningu enda gjörólík menningunni á Fróni .
Maður verður að gæta að því hvernig maður klæðir sig , enda stendur á skiltum í verslunarmiðstöðvum , skrifstofum og opinberum stofnunum : " Vinsamlegast verið virðulega til fara .
" Það felst fyrst og fremst í því að hylja axlir og hné , " segir Sólveig um fyrstu upplifun sína í nýjum menningarheimi .
" Á flugvellinum var tekið á móti okkur og okkur var ekið af stað , án þess að við hefðum hugmynd um hvar við vorum – enda vorum við í miðri eyðimörkinni .
Okkur var ekið í blokkarhverfi sem er einungis fyrir starfsfólk Etihad og það varð okkar samastaður .
Íbúðin var ekkert smá flott og það er greinilega nóg af peningum í þessu fyrirtæki .
Ég bjó með einni annarri stelpu og við vorum með þrjú baðherbergi , risastóra stofu , flottar svalir og sitt hvort svefnherbergið .
Ég hafði gert mér í hugarlund að þetta yrði eitthvað í líkingu við heimavist í menntaskóla .
" Langt mál um plastglös Næst tók við sjö vikna námskeið og var skipt í þrennt , öryggisþjálfun , þjónustuþjálfun og skyndihjálp .
" Þjónustuþjálfunin fannst mér leiðinlegust , en hún er þeirra ær og kýr og algjörlega númer eitt .
Það var farið ofan í minnstu smáatriði og einn daginn var haldin tuttugu mínútna fyrirlestur um plastglösin sem við notum til að gefa fólki vatn í , hugsunin á bak við hönnunina var útskýrð í þaula og mér fannst þetta fullmikið af því góða , " segir Sólveig og hlær err hún rifjar upp atvikið .
" Þjálfunin var frekar erfiður tími og langur , en samt lærdómsríkur .
Eftir námskeiðið átti maður til dæmis að geta tekið á móti barni og beitt rafstuðtæki , svo víðtæk var þjálfunin .
Við vorum mikið í flughermi sem líkti meðal annars eftir ókyrrð í háloftunum og því þegar framhjól vélar brotnar við lendingu .
Við slökktum elda í herminum og æfðum okkur á því að stökkva út í ískalda laug með björgunarbáta .
Þessar sjö vikur voru erfiðar , við vorum mættar átta um morguninn og sátum til fimm .
Þá áttum við eftir að læra heima .
Svona gengu dagarnir fyrir sig , en út úr þessu fengum við góða þjálfun og þetta var virkilega flott þjálfunarstöð .
Í upphafi er allt svo skemmtilegt og spennandi , maður er í nýju og framandi landi og við stelpurnar vorum duglegar að fara í verslunarmiðstöðina , á ströndina og út að skemmta okkur um helgar .
Þegar vinnan sjálf hefst taka svo við ferðalög til hinna ýmsu landa .
En eftir ákveðinn tíma dettur spennan svolítið niður , þetta verður meira vinna og oft er flogið til sömu staðanna aftur og aftur .
Það er þá sem heimþráin fer að gera vart við sig og hjá mér gerðist það í lok júní .
" Í fimmtíu stiga hita Sólveig kom heim í tíu daga í lok júlí en segir að þeir hafi verið sem tveir dagar .
Það jók á heimþrána að fara aftur út í ágúst .
Fyrir mér var það erfiðasti mánuðurinn og fyrir því voru tvær ástæður .
Í fyrsta lagi var verið að halda upp á Ramadan föstuna og þá eru allir skemmtistaðir lokaðir , bannað er að neyta matar og drykkjar á almannafæri og maður þarf að hylja sig meira en venjulega .
Það má ekki einu sinni vera með vatnsflösku utandyra því það skemmir föstuna fyrir fólki að horfa á aðra borða eða drekka .
Í öðru lagi er ágústmánuður einn sá heitasti og þetta var orðið hálfgert djók .
Í janúar var hitinn um 23-25 gráður , sem var rosalega þægilegt og minnti á Spán , en með tímanum hitnaði og hitnaði og maí vissi ég ekki hvar þetta ætlaði að enda .
Í ágúst hætti ég að fara út fyrir hússins dyr vegna þess að það voru fimmtíu gráður alla daga ! Maður stóð úti í tvær mínútur og gersamlega perlaði af svita .
Við þurftum oft að bíða úti í tuttugu mínútur eftir rútunni upp á flugvöll .
Það afhjúpaði í raun fáránleikann , því gerðar voru kröfur til okkar um að vera vel til hafðar , með fallegt hár og vel málaðar , en við vorum bara orðnar eins og klessur þegar rútan kom – maður var rennandi .
" Og hitinn var líka erfiður fyrir farþegana .
" Oft var fólk pirrað og spurði hvers vegna við kveiktum ekki á loftkælingunni , " segir Sólveig .
" Fólk áttaði sig ekki á því að hún hefur ekki undan í svona hita .
Fólkið ber hitann með sér inn í vélarnar og svo eru allar hurðar opnar því verið er að bera inn farangur , mat og fleira .
Það voru því fimmtíu gráður í vélinni líka og frekar klístraðar flugfreyjur sem tóku á móti gestum , allar löðrandi sveittar ! " segir Sólveig um erfiðasta tímabilið hjá Etihad .
" Það sem hélt mér gangandi ágústmánuði var að ég átti inni frí í september og þá ætlaði ég til Ástralíu , nokkuð sem mig hafði dreymt um lengi , " segir Sólveig " Ég þrjóskaðist því við og loks kom fríið .
Ég fór til Byron Bay í Ástralíu og lærði á brimbretti , fór í kajak ferðir , göngutúra og hékk á ströndinni .
Þessi tími gjörsamlega bjargaði mér .
Restin af árinu hjá Etihad var svo skemmtilegasta tímabilið .
Þá var allt komið í skemmtilega rútínu , ég hafði eignast marga vini og ég var orðin tvístígandi með að koma heim .
Ég ákvað þó á endanum að klára skólann og ég gat einhvern veginn ekki ímyndað mér jólin öðruvísi en heima hjá fjölskyldunni sem er stór og náin .
Það var ekki aðlaðandi tilhugsun að færa ókunnugum kjúklinga á álbökkum þann 24. desember , " segir Sólveig og hlær .
Var eins og ljósastaur Hjá mörgum flugfélögum eru ströng skilyrði þegar kemur að útliti flugfreyja og þar er Etihad engin undantekning .
" Það er sérstakur " grooming manager " sem skoðar mann og segir af eða á um ýmislegt eins og gleraugu , eyrnalokka og varalit .
Það var viðtekin venja að liturinn á vörunum átti að vera Ferrari-rauður – ekkert annað kom til álita .
Við máttum vera með silfraðan eða gylltan augnskugga , áttum að vera með meik og kinnalit , varalit , maskara og nota augnblýant .
Þarna var ekkert hægt að dusta framan í sig smá kinnalit og drífa sig í vinnuna .
Þrjár hárgreiðslur voru leyfðar , perlueyrnalokkar og fleira var það ekki .
Þetta eru því mjög strangar reglur .
" Einkennisklæðnaðurinn sjálfur hefur alþjóðlegt yfirbragð , að sögn Sólveigar .
" Kraginn á til dæmis að gefa til kynna kínverskt þema , hnapparnir og sniðið á jakkanum er á franska eða breska vísu og svo er það slæðan sem er arabíska þemað og tákn um virðingu við íslam .
Maður fær svo tvö sett af skóm með háum og lágum hælum .
Maður á alltaf að vera á háum hælum á flugvellinum , þegar tekið er á móti farþegum og þegar þeir yfirgefa vélina .
Í þjónustunni og fluginu sjálfu má vera á lágum hælum .
Ég var nú bara eins og ljósastaur á þessum háu hælum þegar við tókum á móti fólki því ég er svo hávaxin fyrir .
Það þurfti alltaf að finna mér góðan stað þar sem ég gat staðið upprétt meðan ég tók á móti gestunum – það gat verið mjög fyndið stundum , " segir hún .
Það skipti máli hvert flogið var um það hvernig Sólveigu var tekið sem flugfreyju , en hún er hávaxin , ljóshærð og bláeyg .
" Ég var oft sú eina ljóshærða í vélinni og þetta vakti athygli , " segir hún .
" Það var stundum eins og maður væri í trúðagalla , því það var alveg glápt á mann , líka af því að ég verð ekkert brún og er bara eins hvít og hugsast getur .
Margt fólk úr þessum heimshluta hefur aldrei séð ljóshærða manneskju fyrr og þá er ég eins og geimvera í þeirra augum .
Ég hef þó aldrei lent í neinu veseni eða leiðindum út af útliti mínu .
" Að lokum nefnir Sólveig hvað hafi helst staðið upp úr á árinu .
" Að koma til allra þessara landa er lífsreynsla sem ég geymi með sjálfri mér og er þakklát fyrir .
Ég hef meðal annars komið til Suður-Afríku , Indlands , Írans , Pakistans , Indónesíu , Malasíu , Egyptalands , Singapore , Kína , Filippseyja , Ástralíu og líka ferðast um Arabalöndin , Kúweit , Óman og Katar .
Þegar ég horfi til baka var ég mjög heppin með flugfélag og það kom aldrei neitt alvarlegt fyrir .
Ég er virkilega glöð yfir með þessari ákvörðun – og hef eignast marga góða vini .
" É 