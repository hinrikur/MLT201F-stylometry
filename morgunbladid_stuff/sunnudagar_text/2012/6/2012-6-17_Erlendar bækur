Lauren Oliver - Delirium / Pandemonium * * ½ -- / * ½ -- Í eina tíð einkenndust staðleysubókmenntir af því að menn reyndu að lýsa heiminum eins og hann gætir orðið bestur , frelsi og jafnrétti og velmegun og svo framvegis .
Á síðustu áratugum hefur dæmið svo snúist við , í stað þess að staðleysurmar séu útópíur , lýsi fullkomnum heimi , eru þær dystópíur , lýsa skelfilegum heimi .
Gott dæmi um slíka dystópíu er þríleikur Suzanne Collins um Katniss Everdeen og ævintýri hennar í Hungurleikjunum .
Í kjölfar vinsælda Hungurleikanna hafa fjölmargar slíkar bækur komið út .
Ein af vinsælustu bókum síðasta árs vestan hafs var einmitt dystópía með ungri stúlku í aðalhlutverki , Delirium eftir Lauren Oliver .
Delirium segir frá heimi þar sem ungmenni gangast undir " lækningu " þegar þau eru fullveðja , heilaskurðaðgerð sem gerir að verkum að viðkomandi finnur ekki til sterkra tilfinninga framar , hættir að hrífast , elska og dreyma , og í kjölfarið velur ríkið síðan valinn maki handa viðkomandi .
Til að tryggja að ungmennin verði ekki ástfangin fyrir aðgerðina er kynjunum haldið aðskildum og stöðugt hamrað á því hvílíkar hörmungar fylgi sjúkdóminum banvæna – ástinni .
Öllum er svo haldið í víggirtum borgum , en utan borganna eru auðnir , eða svo er íbúunum sagt , þó það sé almælt að utan borgarmúranna búi hinir ólæknuðu eða ólæknanlegu , villimenn .
Söguhetja bókanna er unglingsstúlkan Lena Haloway sem elst upp hjá vandalausum fyrir það að móðir hennar svipti sig lífi fyrir ástina .
Hún er pasturslítil , í sífelldu andlegu uppnámi og óttalegur kjáni .
Lena kynnist dularfullum pilti Alex Sheathes skömmu fyrir fyrirhugaða " lækningu " hennar , og með þeim takast ástir sem leiða þau í ógöngur .
Á endanum kemst Lena undan en Alex , sem er alinn upp utan borgarmúranna , er skotinn til bana á flóttanum .
Í framhaldinu , Pandemonium , sem kom út um daginn , er því lýst er Lena breytist í frelsishetju sem minnist sífellt Alex , eða þar til hún kynnist öðrum pilti , Julian Fineman , sem er sonur helsta fjanda andspyrnunnar , leiðtogi samtaka sem berjast fyrir aukinni hörku gagnvart hinum ástsjúku .
Frásögnin er tvískipt , á milli þess sem við fræðumst um daga Lenu meðal andspyrnumanna í óbyggðum , eru kaflar þar sem sagt er frá því að hún hefur komið sér fyrir í stórborg sem njósnari fyrir andspyrnumenn .
Delirium var ástarsaga með dystopíuívafi , en í Pandemonium er hamagangurinn meiri .
Helsti galli bókanna er hvað Lena er mikill auli , alltaf .
Hún er aldrei með á nótunum , ekki einu sinni þegar hún er orðin spæjari fyrir andspyrnuna , alltaf að frjósa vegna minninga eða tilfinningauppnáms , sein til að taka eftir og veikburða .
Katniss Everdeen er töffari dauðans , tilfinningarík en samt hörkutól , en Lena Haloway er gamla gerðin af kvenhetjum sem aðrir , aðallega karlar , þurfa að bjarga hvað eftir annað .
Í söguþræði bókanna eru svo ótal þversagnir , þessi helst : Ef búið er að lækna alla , af hverju eru vondu karlarnir þá svona æstir ? Hvernig er hægt að hræða tilfinningalega stjarft fólk ? Árni Matthíasson arnim@mbl.is 