Þumalputtareglan er sú að fartölvur eiga að vera fartölvur , tiltölulega litlar , léttar og meðfærilegar .
Sumar tölvur mega þó ganga á svig við það , eins og Sony Vaio VPC SE1V9E sem hefur óneitanlega útlitið með sér .
Tölvan er hálfgerður fleki , 38 x 25,5 cm , en þunn , 2,4 cm að þykkt .
Stærðin ræðst vitanlega af skjánum , en hann er 15,5 " .
Hvað þyngdina varðar þá er hún 1,8 kíló , ekki fislétt , en léttari en ég bjóst við í ljósi þess hvað hún er traustbyggð – úr magnesíum og áli og mjög sterkleg viðkomu .
Í vélinni er DVD-drif fyrir einhverjar sakir , sem les og skrifar óteljandi gagnasnið .
Ekki skortir tengi á tölvuna , tvö USB 2.0 tengi og eitt USB 3.0 , HDMI-tengi , Minijack fyrir hátalara / heyrnartól og hljóðnema / Line In og svo má telja .
Það er líka VGA-tengi og hægt að keyra aukaskjá í allt að 1920x1080 upplausn .
Örgjörvinn er vel sprækur Intel Core i7 og minnið 4 GB .
Ekki sá öflugasti en skrúfar sig upp í hraða eftir þörfum .
Harði diskurinn er 640 GB .
Skjákortið er býsna gott , AMD Radeon HD 6630M með GB minni sem er kappnóg til að horfa á vídeó og sýsla með myndir .
Skjárinn Full HD 15,5 " og eftirtektarvert að hann er aðeins mattur sem dregur verulega úr skjáglampa .
Upplausnin 1920x1080 dílar .
Það er líka innbyggður minniskortalesari og fingrafaralesari og rauf fyrir Express Card .
Ekki má gleyma innbyggðri myndavél í lokinu og fingrafaraskanna , enda vélin helst seld sem fyrirtækjafartölva .
Mér fannst snertiflöturinn á vélinni fullnæmur , en einfalt að stilla hann .
Rafhlaðan er gefin upp fyrir allt að hálfum sjöunda tíma og þó ég hafi ekki þaulprófað það , þá er endingin þrælfín .
Stærðin skiptir máli og straumurinn líka Eins og getið er hér til hliðar þá skiptir stærð fartölvu talsverðu máli , nema þegar maður þarf að hafa hana stóra , þ.e. með stórum skjá .
Annað sem skiptir líka verulegu máli er rafhlöðuending , kannski mestu máli fyrir marga .
Við prófanir á vélinni sem tekin var til kosta jókst rafhlöðuending umtalsvert þegar notuð var svonefnd Stamina-stilling , en takki er fyrir það á lyklaborðinu og því einfalt að skella því á eða taka af eftir þörfum .
Það er og hægt að kreista enn meira út úr fartölvum sem keyra Windows , til að mynda með því að slökkva á Aero-skjáskrautinu og gæta að því að það sé enginn óþarfi í gangi eins og Bluetooth .
Það er líka hægt að ganga lengra , til að mynda má minnka litadýpt á skjánum og skrúfa niður vinnsluhraðann í grafíkörgjörvanum .
Hugbúnaður til að gera það fylgir oft með eða þá að hægt er að sækja hann á vefsetur viðkomandi skjákortsframleiðandan .
Líka er fáanlegur allskyns hugbúnaður sem stýrir straumnotkun á fartölvum , en hann skilar almennt litlu , eða það er mín reynsla í það minnsta Svo má náttúrlega kaupa aukarafhlöðu , til að mynda þá sem sést á myndinni hér fyrir ofan .
Víst verður vélin þykkari og þyngri , en þegar þarf straum þá sættir maður sig við flest .
