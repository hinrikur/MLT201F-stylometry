Jú , það er margt fallegt augnablikið í sauðburðinum , til dæmis augnablikið sem fest var á filmu í vor og birtist á myndinni hér fyrir ofan .
Móðurást í augum og umhyggja í verki þar sem kind karar afkvæmi sitt .
Lambið nýbúið að draga ofan í lungun fyrsta andardráttinn og undrunin yfir öllu því sem fyrir augu ber er mikil .
Eftir örfá augnablik er það staðið á fætur og tekur til við að leita eftir spena sem það finnur eftir önnur örfá augnablik .
Nú eru þau flest öll búin að skjótast út úr ánum blessuð lömbin sem hafa vaxið í kviði mæðra sinna í sveitum landsins frá því í desember .
Vissulega eru einhverjar síðbærur sem hanga enn inni í fjárhúsi hundleiðar að bíða eftir því að komast út í vorið sem er orðið að sumri .
Sauðburðurinn er dásamlegur tími þar sem allt lifnar , ekki einasta lítur ungviðið dagsins ljós á þessum árstíma , heldur gleypir grasið af svo mikilli áfergju í sig hækkandi vorsól að nánast er hægt að sjá það spretta og grænka .
Og birtan , drottinn minn dýri , hún ein gleður hjörtun og sálirnar ósegjanlega eftir kúldur í vetrarmyrkri .
Með augun böðuð vaxandi birtu er svo miklu auðveldara að trúa að allt fari vel .
Þeir sem þekkja af eigin raun vita hversu sæl þau augnablik geta verið þegar gengið er út í bjarta vornótt til að gá til kinda , koma einhverjum þeirra til hjálpar og snúa svo heim í hús með slímugar hendur angandi af lífi .
En þeir hinir sömu vita líka að hann getur tekið heldur betur á taugina þessi árstími hjá bændum .
Þegar vökunæturnar eru orðnar fáránlega margar og dagurinn dugir nánast aldrei til að klára það sem þarf að klára , þá hvæsir fólk nú stundum hvert á annað .
En ergelsið er fljótt að fjúka úr fólki þegar fjárhúsin tæmast og hægt að sofa heila nótt .
Kristín Heiða Kristinsdóttir khk@mlb.is 