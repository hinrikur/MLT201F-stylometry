Við Langanesveg á Þórshöfn býr hagleiksmaður sem hefur komið upp ýmsum furðuverum úr steinum og timbri í garðinum sínum .
Það er Sölvi Steinn Alfreðsson , borinn og barnfæddur á Þórshöfn í stórum systkinahópi en forfeður hans í föðurætt bjuggu á Skálum á Langanesi og þangað liggja rætur Sölva .
Líney Sigurðardóttir Sölvi er nú á sextugsaldri og hefur alið mestan aldur sinn á Þórshöfn þar sem hann býr með konu sinni og tveimur sonum í stóru húsi við sjávarbakkann .
Tekið var hús á Sölva til að kynnast sögunni sem tengist verunum í garðinum hans en Sölvi er einn af þeim sem hafa varðveitt eiginleika sem svo margir glata eftir barnæskuna , að sjá líf í náttúrufyrirbærum eins og grjóti og rekatimbri og láta sköpunargleðina ráða ferðinni .
" Hvítagullið " í fjörunni Strendur Langanessins eru oft þaktar timbri , margvíslegu að lögun og gerð en í höndum Sölva kemur sálin fram í hvítum rekaviðnum og til verður listaverk .
Í fjörunni finnur hann líka fallega steina og í garðinum hafa þessi náttúruefni fengið nýtt hlutverk og njóta sín vel .
Sölvi fer oft út á nes og þar rekur ýmislegt á fjörur hans : " Ég finn steina með grettin andlit eða kræklóttan viðarbút og sé fyrir mér hvað getur orðið úr þeim , " sagði hann og fer með efniviðinn heim í bílskúr þar sem verurnar verða til .
Sæbarða grjótið á Langanesinu tekur á sig ýmsar myndir og þykir sumum meira en nógu grýtt þar .
Aðrir sjá í því fegurð og listaverk eins og Sölvi en gamall Langnesingur frá Skálum sagði eitt sinn : " Þar er grjótið svo fallega grátt .
" Sagan í garðinum Sölvi hefur eytt drjúgum tíma í að setja upp listaverk í garðinum , flest eiga þau það sameiginlegt að koma upphaflega úr fjörum Langanessins .
Hann sækir þangað bæði efni og hugmyndir og er trúr arfi forfeðranna , harðgerðra útnesinga , sem oft háðu erfiða lífsbaráttu við óblíð kjör .
Steinninn er efniviður í margar verur í garðinum og þau verk segja líka sögur .
Skálastúfur stendur keikur framan við húsið en sá draugur hrelldi íbúa á Skálum áður fyrr , ef marka má sagnir .
Af allt öðrum meiði er svo geimveran ET sem stendur með farsíma og reynir að ná sambandi heim til sín , framan á honum stendur : " ET phone home ! " Valdi vatnsberi er þarna með föturnar sínar en hann var síðasti vatnsberinn á Þórshöfn og færði íbúunum vatn úr þorpsbrunninum því vatnsveita kom ekki fyrr en 1945 .
Kúreka norðursins rak líka á fjörur Sölva en hann stendur vopnaður á verði framan við húsið , hár og beinvaxinn úr rekaviði og hefur auga með vegfarendum .
Norðan við húsið er hesturinn Gráni gamli sem er að flytja hús á kerru en það táknar síðustu flutningana frá Skálum til Þórshafnar , um það leyti sem byggð á Skálum er að leggjast af .
" Ég fann svo hundinn minn , hann Neró , í einni fjöruferðinni , " sagði Sölvi kátur en það var uppáhaldshundur hans í æsku sem er nú kominn aftur til eigandans í timburformi .
Sölvi vinnur ekki eingöngu úr ómeðhöndluðum rekaviði , eins og sést á nákvæmri eftirlíkingu hans af Sauðaneskirkju .
Hann nostraði við kirkjusmíðina og inni í henni eru kirkjubekkir , altari og aðrir kirkjumunir , meira að segja ofurlítið mannfólk .
Þegar dimma tekur er kirkjan upplýst en Sölvi er víða með lýsingu í garðinum .
Bærinn Efri-Skálar stendur í garðinum með ýmsum innanstokksmunum , svo saga forfeðranna er Sölva ofarlega í huga .
Öndvegissúlur rekur líka á land á Langanesi ; " þetta er öndvegissúla Sölva , " segir hann og bendir háa rekaviðarsúlu , sem ber við himin neðar í garðinum .
Margt fleira er að finna í garði þessa hugmyndaríka Langnesings , bæði úr tré og steini , jafnvel ofurlítið safn í húsi sem hann byggði í garðinum .
Bræðrakot í minningu bróður Neðst í garðinum , rétt við sjávarbakkann stendur húsið Bræðrakot , sem Sölvi byggði fyrir nokkrum árum í gömlum stíl .
Hann sagðist hafa velt fyrir sér nafni á húsið og datt ýmislegt í hug en ekkert passaði við húsið .
" Kunningjarnir stungu upp á Betlihem , því mig vantaði stundum hitt og þetta á byggingartímanum , " sagði Sölvi og hló , " en allt í einu kom nafnið Bræðrakot upp í hugann og ég vissi að þarna væri rétta nafnið komið , " sagði Sölvi sem missti kæran bróður sinn fyrir nokkrum árum en synir Sölva kunna líka vel við sig í Bræðrakotinu .
Sölvi hefur komið upp dálitlu safni í Bræðrakoti með munum frá gamalli tíð , bæði frá forfeðrunum og víðar .
Í loftinu hangir ljósakróna úr rótarhnyðju en á veggjunum kennir ýmissa grasa : tóbaksskurðarjárn og bretti , gamall rifill með fagurlega útskornu skefti , gömul verkfæri og fleira .
Nýrri hlutir eru þar líka en Sölvi á dágott safn af pennum , lyklakippum , kveikjurum og bjórflöskum og þekja þessir hlutir einn vegg hússins .
" Ég hef verið að safna þessu svona síðustu 20-25 árin til gamans , " segir Sölvi og hampar gömlum penna , merktum Kaupfélagi Langnesinga sem lauk sinni tíð fyrir sextán árum , eftir nær 85 ára starfsemi .
Síðasti búðarkassinn úr kaupfélaginu sáluga stendur nú við hlið hundrað ára gamals borðs frá gömlu útnesjaheimili á Langanesi .
Safnari af lífi og sál Síðasti viðkomustaðurinn hjá Sölva var vinnusvæðið hans , bílskúrinn þar sem verkin verða til .
Nýjasti gripurinn var á borðinu og var sá ekki ættaður af Langanesi heldur hafði Sölvi fundið hann uppi í Víkurskarði .
" Þetta er ýmist hrosshaus eða hundshaus , eftir því á hvora hliðina er horft , " sagði Sölvi og sneri steininum við – og mikið rétt , faxprúður hestur var annars vegar , skondinn hundur hinum megin .
Sölvi hefur dundað við ýmislegt fleira í gegnum tíðina , í íbúðarhúsinu er bátaglugginn hans , sem er fullur af bátum og skútum , vínflöskusafn er að finna í einum skápnum og gömlum peningum hefur hann líka safnað .
Garðurinn er þó helsta hugðarefni Sölva og hann á efnivið í fleiri verur og persónur frá Langanesi , sem munu bætast við í garðinn og segja sögu forfeðra hans .
Fjársjóðir leynast víðar en í búðargluggum og gangan um fjörur í friðsældinni við ysta haf veitir ánægju og ró sem ekki verður metin til fjár .
" Fjaran er full af alls konar fjársjóðum , þú verður bara að hafa auga fyrir því , " sagði þessi hugmyndaríki Langnesingur að lokum og sneri sér að næsta verkefni sem beið hans á vinnuborðinu .
Höfundur er kennari á Þórshöfn .
