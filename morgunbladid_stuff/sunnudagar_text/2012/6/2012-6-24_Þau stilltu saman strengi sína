Flutnings Sinfóníuhljómsveitar Íslands í tónlistarhúsið Hörpu verður ætíð minnst sem einna merkustu tímamóta í sögu hljómsveitarinnar .
Eftir nærri hálfrar aldar dvöl í Háskólabíói eignaðist hljómsveitin loksins heimili sem gefur bestu tónlistarsölum heims ekkert eftir .
Þrátt fyrir betri aðstæður og glæsilega tónlistarsali Hörpunnar hlýtur að vera einhver eftirsjá af heimilinu þar sem hljómsveitin sleit barnaskónum .
Sigurður Nordal , framkvæmdastjóri hljómsveitarinnar , segir að því fylgi ávallt einhver söknuður að kveðja góðan förunaut en ekki þýði að dvelja við það .
Hlúa verður að framtíðinni og fagna frekar þeim áfanga í sögu hljómsveitarinnar að vera komin í tónlistarhús á heimsklassa .
" Aðstöðuleysið í Háskólabíói varð til þess að þjappa hljómsveitinni vel saman en gæðin í Hörpu kalla fram það besta í hverjum hljóðfæraleikara enda mjög krefjandi að leika í sal eins og Eldborg þar sem hver nóta skín í gegn .
Við erum þakklát að eiga þetta stórbrotna tónlistarhús sem heimili og ætlum að gera okkar besta til að gera það aðgengilegt sem flestum Íslendingum .
" Vinar gjöf skal virða og vel hirða Bygging tónlistarhússins var langt í frá sjálfsögð framkvæmd og skapaðist töluverð óvissa um framtíð þess í kjölfar efnahagshrunsins .
Sigurði er það vel ljóst og telur því enn mikilvægara að Sinfóníuhljómsveitin sé hljómsveit allra landsmanna og að sem flestir finni tónlist sem höfði til sín í dagskrá hljómsveitarinnar .
" Sinfóníuhljómsveitin leggur til stóran hluta þeirrar dagskrár sem boðið er upp á í Hörpu .
Hljómsveitin á því mikinn þátt í að skapa sátt og velvilja gagnvart húsinu .
Við höfum haldið yfir 90 tónleika á því rúma ári síðan við fluttum í Hörpu og á þeim tíma hafa hátt í 100 þúsund tónleikagestir komið og hlýtt á Sinfóníuhljómsveitina .
Það verður að teljast töluvert afrek og við erum geysilega þakklát fyrir hvað fólk hefur tekið dagskrá okkar vel .
" Sigurður segir það augljóst að landsmenn séu stoltir af Sinfóníuhljómsveit Íslands og geri sér grein fyrir mikilvægi hennar fyrir land og þjóð .
" Sinfóníuhljómsveitin er þjóðarhljómsveit og hér hefur þjóðin tekið sig saman og byggt þetta tónlistarhús sem er heimili þjóðarhljómsveitarinnar og það var markmið okkar frá fyrstu tíð að sem flestir tengdu sig við húsið og hljómsveitina sína .
Við viljum að fólki finnist það eiga erindi í húsið og hlusti á tónlist sem höfðar til sín í þeim búningi sem sinfóníuhljómsveit ein getur skapað .
Það að heyra Sinfóníuhljómsveit í fullum gæðum í flutningi er hrífandi fyrir alla .
" Hann bætir því við að upplifunin sé enn sterkari í hljómburði eins og í Eldborg .
Einstakt upphafsár í Hörpu Fyrsta starfsár Sinfóníuhljómsveitarinnar í Hörpu hefur gengið vonum framar og er Sigurður hæst ánægður með frammistöðu allra þeirra sem hafa komið að starfi hljómsveitarinnar .
" Enginn vissi hvernig myndi takast til með sjálft húsið , hljómgæðin , salina og allra síst viðtökur almennings .
Allt þetta heppnaðist síðan framar okkar björtustu vonum en árangur sem þessi kemur ekki af sjálfum sér heldur er afrakstur mikillar vinnu og undirbúnings allra sem starfa hjá hljómsveitinni .
Þannig tókst okkur að gera fyrsta starfsárið hér í Hörpu það besta í sögu hljómsveitarinnar .
Við sáum mikla aukningu í fjölda áskrifenda síðustu árin í Háskólabíói , en við flutninginn í Hörpu fjölgaði áskrifendum um hér um bil 70% .
Á undanförnum þremur starfsárum hefur fjöldi áskrifenda Sinfóníuhljómsveitarinnar hátt í þrefaldast .
" Töfrandi tónar hljómsveitarinnar í fjölbreyttum verkum er eflaust ein helsta ástæða velgengninnar og telur Sigurður fjölbreytta dagskrá forsendu hvort tveggja velgengni hljómsveitarinnar og tilgangs hennar sem þjóðarhljómsveitar sem hann vill að nái til flestra óháð tónlistarsmekk .
" Meginhluti dagskrár okkar er auðvitað sá hafsjór meistaraverka sem saminn hefur verið fyrir sinfóníuhljómsveit í gegnum aldirnar .
Sá brunnur verður seint tæmdur .
Í vetur lékum við til dæmis allar sinfóníur Beethovens frá eitt til níu , til að nefna einungis eitt dæmi úr fjölbreyttri klassískri dagskrá .
Við tókum þátt í Airwaves með nýja og spennandi tónlist , lékum tónlist úr James Bond myndum og Hringadróttinssögu .
Tónleikar sem við stóðum fyrir við opnun Hörpu með Páli Óskari slógu í gegn og sama á við um tónleika okkar með Sigríði Thorlacius og Sigurði Guðmundssyni .
Upptökur frá þessum tvennum tónleikum náðu báðar metsölu nú fyrir jólin .
Þannig að dagskrá Sinfóníuhljómsveitarinnar höfðar til afar fjölbreytts hóps .
" Sigurður nefnir einnig þátttöku Sinfóníuhljómsveitarinnar í ýmsum hátíðum , svo sem Menningarnótt , Myrkum músíkdögum og Listahátíð .
Í mars stóð svo hljómsveitin fyrir nýrri alþjóðlegri tónlistarhátíð , Tectonics , þar sem saman komu listamenn úr ýmsum geirum tónlistar og unnu með Sinfóníuhljómsveitinni í tilraunakenndri tónsköpun .
" Það myndaðist mögnuð stemning á Tectonics hátíðinni .
Þar fórum við leið sem fáar ef nokkur sinfóníuhljómsveit hefur fetað áður , í samtarfi við fjölda innlendra og erlendra listamanna .
Við nýttum Hörpu og hin ýmsu rými hússins á alveg nýjan hátt .
Meðal annars léku fimm fullskipaðar skólalúðrasveitir saman hér í anddyri hússins við lok hátíðarinnar í mögnuðum hljóðskúlptúr .
" Sigurður segir að Sinfóníuhljómsveitin leiki stórt hlutverk í að efla og styrkja það frjósama tónlistarlíf sem Ísland er orðið þekkt fyrir .
" Eitt af því sem við erum að gera er að brjóta múra og aðgreiningu milli tónlistarstefna því þær geta grætt hver af annarri og búið til eitthvað skemmtilegt .
" Aðspurður hvort klassísk tónlist sé þó ekki helsta viðfangsefni hljómsveitarinnar kveður Sigurður svo vissulega vera en að Sinfóníuhljómsveit Íslands leggi fyrst og fremst metnað í að spila góða og vandaða tónlist , hvaðan sem hún er upprunnin .
Tónleikagestir eigi að ganga að gæðum vísum þegar þeir fari á tónleika með Sinfóníuhljómsveitinni .
Hvað ungur nemur , gamall temur " Stór þáttur í starfi Sinfóníunnar er fræðslustarf og við leggjum mikið upp úr því að fræða bæði unga sem aldna og höfum í vetur fengið í heimsókn til okkar um 20 þúsund ungmenni allt frá leikskóla- upp í menntaskólaaldur , " segir Sigurður sem telur fræðslustarfið hvort tveggja gefandi fyrir hljómsveitina og skila sér inn í tónlistarlíf landsmanna .
" Það er einstaklega gefandi fyrir okkur í hljómsveitinni að sjá svipinn á börnunum þegar þau koma inn í Eldborgarsalinn í fyrsta sinn og fá að upplifa tónlistina í þessum stórkostlega sal eða þegar þau uppgötva kannski í fyrsta sinn tónlist í þeim flutningi sem einungis sinfóníuhljómsveit er fær um að leggja fram .
" Auk þess að fræða ungu kynslóðina er okkur sem eldri erum einnig boðið upp á fræðslu og að sögn Sigurðar er hún ekki síður mikilvæg til að leyfa sem flestum að njóta tónlistarinnar og uppgötva nýjar hliðar á henni .
Hljómsveitin er feikilega góð Það telst kannski ekki til tíðinda að fámennri þjóð beri að reka sinfóníuhljómsveit enda eru dæmi um minni svæði sem halda úti slíkri starfsemi .
Sinfóníuhljómsveit Íslands ber sig þó saman við bestu hljómsveitir , en í þeim samanburði er hún ung og fátt starfsfólk sem heldur utan um starf hennar .
" Saga hljómsveitarinnar er ekki löng í samanburði við sambærilegar hljómsveitir víða um heim .
Hljómsveitin er hins vegar feikilega góð og hefur skapað sér frábært orðspor hvar sem hún hefur komið og erlendir tónleikagestir og gagnrýnendur borið henni lof .
" Sigurður telur hlutverk hljómsveitarinnar mikilvæga í samfélaginu en eins telur hann að viðtökur almennings séu mikilvægur þáttur í grundvelli hljómsveitarinnar .
" Á erfiðum tímum í samfélaginu er gaman að sjá hvað Íslendingar eru duglegir að rækta andlegu hliðina hjá sér og það sést vel í viðtökum þjóðarinnar gagnvart Sinfóníuhljómsveitinni .
Ég fyllist stolti yfir því hvað Íslendingar eru duglegir að sækja menningarviðburði og setja þá ekki fyrir sig tíma eða fjármuni .
Þetta er eitt okkar glæsilegasta þjóðareinkenni og ber vott um einlægan áhuga á því sem lyftir huganum úr daglegu amstri .
Á meðan svo er hefur maður ekki áhyggjur af andlegum styrk þjóðarinnar þegar á móti blæs .
" 