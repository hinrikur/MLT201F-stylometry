Á Boqueria-markaðnum í Barcelona iðar allt af lífi þennan miðvikudagsmorgun .
Tveir spænskir skóladrengir kaupa sér ferskan ávaxtasafa við hlið þriggja ferðamanna frá Íslandi .
Verðið er hagstætt og úrvalið bæði gott og gómsætt .
Framandi ávöxtum sem og öllu hversdagslegri er listilega raðað upp í skipulegt form sem minnir helst á olíumálverk .
Innar hanga þurrkaðir hvítlaukar og chili .
Í grenndinni mokar glaðleg sölukona litríkum kryddtegundum ofan í box og mælir .
Bresk hjón tryggja sér góða marineringu fyrir kvöldið .
Svo er það allur fiskurinn sem bíður kaupanda síns ferskur á klakabeði og pylsurnar sem hanga bústnar í stórum bás og lokka til sín matargöt með góðan smekk .
Margt ber fyrir augu og nef .
Skynfærin spennast og fagurkerar eiga erfitt með sig .
Ef maður gæti nú bara verslað svona á degi hverjum .
Og þó .
Sumt er einhvern veginn gott að hafa bara dálítið sérstakt og spari .
Annars myndi varla margt koma manni framandi fyrir sjónir eða gleðja mann eins mikið á ferðalögum .
Eins og t.d. bara það að kaupa sér ferskan ananassafa á 200 krónur glasið .
Sumt er bara í útlöndum .
