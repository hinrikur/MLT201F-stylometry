Ég má til með að segja þér skemmtilega sögu af dóttur minni , " sagði nágranni minn og mamma sjö ára stelpu við mig fyrir skemmstu .
Í nokkra daga hafði dóttirin kvartað yfir veðrinu .
Enn var of kalt og vetrarlegt þegar sumarið átti að vera komið .
Einn morguninn þegar stelpan vaknaði við óbreytt ástand , rok , rigningu og kulda , var henni nóg boðið .
Hún andvarpaði , sagðist ekkert skilja í þessu ömurlega reykvíska veðri og bætti því við að svona hafi þetta aldrei verið þegar Hanna Birna var borgarstjóri .
Við mamman hlógum dátt að sögunni , sérstaklega þeirri ofurtrú sem stelpan hefði á stjórnmálamönnum og skýringum hennar á því hvers vegna sumarið var á þessum tíma ekki komið .
Því miður virðast sumir stjórnmálamenn haldnir ofurtrú á eigin verk og telja sig geta og jafnvel eiga , að hafa afskipti af flestu í samfélagi okkar og umhverfi .
Þessi afstaða stjórnmálamanna sjálfra er ein versta meinsemd stjórnmálanna og ein ástæða þess að þau rata aftur og aftur í ógöngur .
Margar stærstu ákvarðanir stjórnmálamanna eru byggðar á þeirri sannfæringu að þeir séu færari en almenningur í að taka ákvarðanir og ráðstafa fjármagni með sanngjörnum hætti .
Í stað þess að almannafé sé einungis innheimt vegna þjónustu sem brýnt er að sé sameiginlega veitt , er stöðugt meira tekið af almenningi með þeim rökum að ný og brýn verkefni krefjist aðgerða og afskipta stjórnmálanna .
Þessi tilhneiging stjórnmálamanna skýrir margt af því sem ekki hefur gengið nógu vel undanfarin ár .
Alvarlegast er hvernig alið er á vantrausti í garð þeirra sem vilja nýta tækifæri , á sama tíma og opinber umsvif og eftirlit vex stöðugt og kæfir framtak einstaklinganna .
Þrátt fyrir að sagan segi okkur að aðeins með því framtaki náum við árangri , telja sumir stjórnmálamenn sig vita betur og herða svo harkalega á frelsinu að hvorki erlendir fjárfestar né bollakökubakarar í íslenskum heimahúsum komast upp með aðgerðir án samþykkis þeirra .
Og þrátt fyrir að slíkir stjórnmálamenn myndu sennilega brosa með okkur hinum þegar því væri haldið fram af sjö ára stelpu að þeir gætu stjórnað því hvenær sumarið kæmi , bendir margt til þess að þeir teldu farsælast að einmitt þannig væri það .
Dæmi um það er nýleg nefndarskipan um myrkurgæði .
Undir forystu Marðar Árnasonar á hópur á vegum hins opinbera að nota næstu mánuði til að kanna hver séu heppileg mælanleg markmið um myrkurgæði og hvort ekki sé hægt að stjórna birtunni og myrkrinu betur en nú er gert .
Í stóru landi , sem er án lýsingar að langstærstu leyti , hafa landsmenn og einkaaðilar í ferðaþjónustu löngu fundið lausnina með því einu að bregða sér örstutt út fyrir bæjarmörkin þar sem njóta má myrkursins án allra opinberra afskipta .
Liggja jafnvel úti í móa og njóta yndislegra norðurljósa og augnabliksins sjálfs , án þess að nokkur stjórnmálamaður sé að skipta sér af .
Eitt er víst .
Á meðan efnahagslífið er botnfrosið og atvinnuleysið kostar okkur hundruð milljarða og framtíðarvon fjölmargra , þá eru brýnustu verkefni stjórnmálanna ekki að greina gæði myrkursins heldur að auka á birtuna og bjartsýnina .
Slíkar aðstæður verða ekki til með enn einni nefndinni , leyfinu eða löggjöfinni og ekki heldur með því að hindra " allskyns ljósagang sem upp er komið í hálfgerðu hugsunarleysi " líkt og formaður myrkurnefndarinnar lagði áherslu á , heldur með því að stjórnmálamenn trúi minna á eigin getu og meira á getu fólksins í landinu .
Þá loksins munu stjórnmálamenn skilja að það er ekki hlutverk þeirra að stjórna öllu frá birtu til myrkurs , heldur það eitt að tryggja aðstæður svo flestir geti skapað sér bjarta framtíð .
Ljósið í myrkri núverandi ríkisstjórnar er að kjörtímabil hennar styttist með degi hverjum .
Vonandi velur þjóðin sér þá ný stjórnvöld sem kveikja á perunni og færa meira vald frá stjórnmálunum til einstaklinganna sjálfra .
