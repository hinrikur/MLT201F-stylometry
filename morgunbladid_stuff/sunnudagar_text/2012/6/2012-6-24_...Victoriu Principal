Leikkonan Victoria Principal lék stúlkuna sem allar stelpur vildu vera og alla stráka dreymdi um í sjónvarpsþáttunum Dallas þar sem hún fór með hlutverk Pamelu Barnes Ewing .
Þættirnir sem voru til sýningar frá 1978 til 1991 urðu geysivinsælir um allan heim , ekki síst á Íslandi , og hafa fáar þáttaraðir náð sömu vinsældum og Dallas hér á landi .
Leiklistarferill Principal náði hátindinum í hlutverki hennar sem ungfrúin Pamela Ewing á Southfork-búgarðinum í Dallas en hún hætti að leika í þáttunum árið 1987 þegar hún vildi snúa sér að öðrum verkefnum .
Frá þeim tíma hefur ekki mikið sést til Principal þrátt fyrir að hún hafi leikið í þó nokkrum sjónvarpsmyndum og átt fjölda gestahlutverka í sjónvarpsþáttum .
Victoria Principal segir sjálf að henni hafi verið boðnar fúlgur fjár fyrir að halda áfram í Dallas-þáttunum en sjálf hafi hún verið ákveðin í að snúa sér að öðrum hlutum en hún stofnaði sitt eigið kvikmyndafyrirtæki og hefur framleitt myndir á borð við Naked Lie árið 1989 þar sem hún fór sjálf með aðalhlutverkið og myndir á borð við Blind Witness og The Price of Passion .
Auk þess að reka kvikmyndafyrirtæki hóf hún framleiðslu á snyrtivörum sem hún framleiðir undir eigin nafni , Principal Secret .
Þá hefur hún skrifað bækur um heilsu og fegurð , m.a. Beauty Principal sem kom út árið 1983 , Body Principal og Diet Principal .
Þegar orðrómur um nýju Dallas-þáttaröðina , sem hófst nýlega , komst á kreik vöknuðu spurningar um hvort eitthvað af gamla settinu myndi leika í nýju þáttaröðinni og þá hversu stór hlutverk þeirra yrðu .
Victoria Principal sagði eitt sinn í viðtali að hún myndi aldrei snúa til baka í hlutverk Pamelu Barnes Ewing .
" Pamela Ewing er í fortíðinni og þeim kafla er lokið .
Ég hef sett punkt fyrir aftan þann kafla og hafið nýjan , " sagði Principal í útvarpsviðtali fyrir nokkrum árum , aðspurð hvort hún hefði áhuga á að leika hina fögru Pamelu Ewing einhvern tíma aftur .
Henni stendur þó til boða af hálfu framleiðenda nýju þáttanna að snúa til baka hvenær sem er .
