Hópur manna lagði af stað fótgangandi þann 17. maí síðastliðinn frá suðausturhorni landsins , yfir hálendið , og endaði á Hornströndum í norðvestri kvöldið 11. júní .
Ferðin tók því 26 daga og lögðu þeir félagar að baki um 700 kílómetra yfir jökla og tinda .
Tilraun var gerð til gönguferðarinnar á síðasta ári en náttúra Íslands var göngugörpunum ekki hliðholl í það skiptið og byrjaði meðal annars að gjósa .
Ferðin tókst þó í ár þrátt fyrir ýmsar óvæntar uppákomur .
Davíð Már Stefánsson davidmar@mbl.is Ljósmyndir : Friðþjófur Högni Stefánsson og Freyr Heiðar Guðmundsson .
Félagarnir Freyr Heiðar Guðmundsson , Friðþjófur Högni Stefánsson , Jóhann Torfi Ólafsson , Jón Bjarni Magnússon og Þórólfur Jarl Þórólfsson fóru á dögunum fótgangandi frá suðausturhorni Íslands , yfir hálendið , og enduðu á norðvesturhorni landsins .
Áður hafði hluti hópsins gengið Langleiðina svokölluðu , sem er frá Reykjanestá í vestri til Langaness í austri .
Það er því ljóst að stórt X hefur verið markað yfir landið í formi gönguferða , í fyrsta skiptið sem slíkt hefur verið gert svo vitað sé til .
Eldgos setti strik í reikninginn Blaðamaður hitti þrjá meðlimi hópsins á kaffihúsi í miðbæ Reykjavíkur auk þess sem Jón Bjarni fékk að taka þátt í viðtalinu í gegnum símtæki .
Freyr Heiðar var hinsvegar því miður fjarverandi .
Að sögn drengjanna reyndu þeir við svipaða ferð á síðasta ári með misjöfnum árangri .
" Við reyndum þetta í fyrra en þá urðum við að hætta eftir rúmlega 200 kílómetra .
Það fór að gjósa eins og frægt er orðið auk þess sem náttúran sagði einfaldlega nei við okkur .
Það kom smá kuldakast og hálendið fylltist af snjó og svo kom hitakast og þetta var bara allt að leka niður , " segir Friðþjófur .
Vinirnir voru þó ákveðnir í því að láta ekki deigan síga og fóru aftur í ár .
" Mig langaði að labba þetta áður en Svandís bannar lausagöngu mannfólks um hálendi Íslands .
Maður veit aldrei hvenær það gerist , " bætir Þórólfur við um verndaráætlanir Svandísar Svavarsdóttur umhverfisráðherra .
Aðspurðir út í það hvort þeir séu vanir fjallgöngumenn viðurkenna félagarnir að þeir séu ekkert sérstaklega reynslumiklir á því sviði .
" Ekki ég .
Maður hefur gengið á rjúpu og einhverjar dagsferðir en aldrei neitt svona .
Ég er að vinna með Frey Heiðari hjá Lax-á og hann var búinn að tala svo mikið um bæði Langleiðina sem hann fór fyrst og svo þegar þeir reyndu í fyrra og á endanum náði ég að troða mér inn , " segir Jóhann Torfi sem hafði einungis hitt hina meðlimi hópsins , fyrir utan Frey Heiðar , tvisvar áður en lagt var af stað í gönguna .
" Ég og Freyr erum náttúrulega frændur , það er í raun og veru tengingin .
Ég , Friðþjófur og Jón Bjarni vorum svo saman í Verzlunarskólanum , " segir Þórólfur um myndun hópsins .
Dyngjujökull er helvíti á jörð " Gönguleiðin frá eystra horninu út á vestra hornið er ekki þekkt og hefur aldrei verið gengin áður , þetta eru ótroðnar slóðir .
Gönguleiðin okkar krossaði síðan þá sem við fórum árið 2010 , Langleiðina , við Kistufell , " segir Þórólfur en hann segir Langleiðina þó vera þekkta gönguleið .
Félagarnir byrjuðu gönguna þann 17. maí og komu á leiðarenda 11. júní klukkan 22:23 , alls 26 daga ganga .
" Við vorum með tjald á bakinu og gistum eitthvað í því en það var alveg ótrúlegt hvað fólk sem frétti af þessum túr var liðtækt .
Það var mjög duglegt við að láta okkur fá lykla að skálum og reyna að hjálpa okkur á einn eða annan hátt , " segir Friðþjófur .
Kapparnir gengu yfir þrjá jökla , Eyjabakkajökul , Brúarjökul og Dyngjujökul .
" Fyrstu tveir , Eyjabakka- og Brúarjökull voru mjög fínir en Dyngjujökull var frekar blautur .
Ég held að helvíti á jörðu hafi verið í lokin á Dyngjujökli , " segir Jóhann og hryllir við tilhugsunina .
" Við tókum eiginlega vitlausa stefnu niður af Dyngjujökli og lentum þarna í ísfjallgarði síðustu fjóra kílómetrana af jöklinum , " bætir Friðþjófur við .
Félagarnir brúkuðu tjaldið á Brúarjökli og sögðu raunina vera betri en þeir höfðu búist við og þökkuðu veðrinu meðal annars fyrir .
" Það var bara einu sinni sem við vorum lengi að tjalda , það var við Skjálfandafljót .
Þar var mikill vindur og lítið skjól , " segir Friðþjófur og hinir taka undir .
Gengið í vöðlum yfir fjöll og firnindi Útbúnaður þeirra félaga myndi líklegast seint teljast hefðbundinn fjallgöngubúnaður og talar Jóhann um Converse skó sem Þórólfur gekk í og inniskó sem hann klæddist sjálfur .
Þeir félagar tala einnig um nauðsyn þess að hafa með sér vöðlur í slíkum ferðum og að það sé nýjasta bragðið í fjallgöngubókinni .
" Það hefði ekkert verið hægt að ganga þetta öðruvísi en í vöðlum , þetta var svo blautt .
Sérstaklega þegar við þurftum að ganga um þessa sandfjallgarða , þá var þetta bara hnédjúpt krap , " segir Jóhann .
" Ég held að Þórólfur eigi Íslandsmetið í gengnum kílómetrum í vöðlum .
Hann á eflaust einhverja 160 kílómetra að baki , " bætir Friðþjófur við .
" Ástæðan fyrir því að við ákváðum að gera þetta var sú að þegar við fórum fyrir tveimur árum síðan þá lentum við í algjöru veseni norðan við Vatnajökul .
Við vorum þar að vaða krapa upp í mitti allan daginn .
Þá vorum við að labba þetta berleggja , það er náttúrulega virkilega kalt .
Það var mjög leiðinlegt að fara úr öllum græjunum , vaða yfir berleggja , þurrka sér og fara aftur í fötin .
Þess vegna ákváðum við að taka vöðlurnar , " segir Þórólfur .
Margur landinn furðar sig eflaust á því að óreyndir fjallgöngumenn skuli arka yfir miðhálendið í vöðlum en þeir félagar segja að ferðin hafi verið vel skipulögð fyrirfram .
Þeir segja einnig að Vilhjálmur Vernharðsson í Möðrudal hafi hjálpað þeim mikið en sá þekkir víst svæðið eins og handarbakið á sér .
Tveir í hópnum þurftu frá að hverfa Ekki náðu allir í hópnum að klára ferðina og þurftu tveir göngumannanna að játa sig sigraða í bili .
" Freyr tognaði í læri í Kverkfjöllum .
Á degi tvö fékk ég síðan beinhimnubólgu en gekk samt í einhverjar tvær vikur frekar slæmur .
Svo ákvað ég að skreppa aðeins í bæinn og kíkja til sjúkraþjálfara og hitta strákana á Hornströndum .
Ég á einhverja 200 kílómetra eftir sem ég ætla að klára síðar , það er allt ákveðið , " segir Friðþjófur ákveðinn .
" Frændi tognaði líka eiginlega á fyrsta deginum en gekk haltur í fimm eða sex daga .
Það var ömurlegt að missa hann , " segir Þórólfur og á við Frey .
Vilhjálmur sótti Frey í Kverkfjöll og þurfti að fara þangað um nóttina til að allt væri alveg örugglega frosið og ferðafært .
Friðþjófur þurfti hinsvegar að ganga 12 kílómetra niður á Kjalveg og var sóttur þangað .
" Vilhjálmur er náttúrulega líka í björgunarsveitinni .
Við hefðum alveg eins getað hringt í björgunarsveitina og samt fengið sama manninn , " segir Þórólfur .
Matarbirgðirnar vel skipulagðar Eitthvað var af dýrum á svæðinu að sögn göngugarpanna .
Félagarnir urðu varir við nokkur hreindýr í Lónsöræfum , fuglalíf á miðhálendinu og á Hornströndum rákust þeir á mergð refa .
Drengirnir kváðust þó ekki hafa veitt sér til matar .
" Við gerðum það nú ekki en við nýttum náttúruna svolítið þegar við fórum Grettishæðina , " segir Þórólfur sposkur á svip og Jón Bjarni bendir á að Jóhann hafi verið einstaklega góður í því að finna háfjallasælgæti .
Jóhann fann óopnaða Þrista og Mars á öræfum landsins sem höfðu líklegast legið undir snjó frá því sumarið áður .
Vinirnir skiptu góssinu bróðurlega á milli sín .
Matarbirgðir þeirra félaga voru annars nægar og vel skipulagðar .
" Við vorum með svona fimm dagleiðir af mat á bakinu í hvert sinn .
Svo var búið að koma fyrir í skálum á leiðinni matarkössum fyrir okkur , " segir Friðþjófur .
" Þórhallur , sem er formaður ferðafélags Fljótsdalshéraðs , og pabbi fóru með bakpokana okkar og trúss upp í Geldingafjöll á öðrum degi þannig að við gátum tekið fyrstu tvo dagana nokkuð hratt .
Villi í Möðrudal kom fyrir trússi í Kverkfjöllum og Anton Örn fór síðan á sleða í Sandbúðir fyrir okkur frá Akureyri , " segir Þórólfur en faðir hans og nafni er Halldórsson og var að sögn drengjanna sérlega liðtækur eins og síðar kom betur í ljós .
Vinirnir brugðu einnig á það ráð að sjóða pasta upp úr sundlaugarvatninu í sundlauginni í Reykjarfirði .
" Við suðum pasta upp úr sundlaugarvatninu í Reykjarfirði á Hornströndum .
Það er byggð þarna og við fórum að athuga hvort að það væri opið einhvers staðar til að komast í rennandi vatn .
Við löbbuðum þarna að sundlauginni til að athuga með vatn og fundum vatn í lauginni , " segir Þórólfur .
Þeir félagar snæddu síðan pastað í kvennaklefanum og kveðst Þórólfur ætla að birta uppskriftina að Sundlaugarpastanu í matreiðslubókinni Prímus pastatöfrar Tóta sem hann hyggst gefa út á næstunni .
Hjálpsamir samherjar Það komu fleiri að ferðinni en þeir sem gengu hana og að sögn drengjanna var í raun ótrúlegt hversu hjálpsamt fólk var .
" Þegar við til dæmis gengum Hrútafjörðinn þá hringdum við og spurðum hvort við mættum tjalda við Kolbeinsá .
Þá var fólk svo almennilegt að það bauð okkur bara inn .
Það bauð okkur í mat og svo var bakað fyrir okkur , " segir Jóhann og Jón Bjarni tekur það fram að þeir hafi ekki verið komnir í hús fyrr en um hálf fjögur að nóttu til .
Þá hafi þar allir verið glaðvakandi og beðið eftir þeim .
" Fólkið á Dröngum var einnig mjög almennilegt .
Þau Elías , Guðrún og Óskar , " segir Þórólfur .
" Við komum þangað um tíu um morguninn og þar var fólk að rísa úr rekkju .
Okkur var boðið inn í kaffi sem endaði með því að það bauð okkur gistingu í fimm tíma sem var mjög glæsilegt , " bætir Friðþjófur við .
Drengirnir svara því aðspurðir að oft hafi þeim þótt betra að ganga á nóttunni en á daginn , þá hafi snjórinn verið orðinn þéttari og loftið svalara .
" Við vorum með svo sniðuga græju .
Það er svona Spot-tæki , GPS tæki sem sendir hnitin okkar á vefsíðu í gegnum gervihnött þannig að það geta allir séð hvar við erum hverju sinni .
Þetta er bæði jákvætt og neikvætt fyrir mæður og aðstandendur því þetta þýðir að ef við erum að labba alla nóttina þá sefur það fólk kannski ekkert rosalega mikið , " segir Þórólfur .
" Það var ótrúlegt hvað þetta breiddist út , það var ótrúlegasta fólk farið að fylgjast mikið með okkur , " segir Jóhann og Friðþjófur bætir við að þeir hafi fengið send nokkur textaskilaboð í gegnum síma þar sem fólk hafi verið að fylgjast með þeim og furða sig á því að þeir væru ekki lagðir af stað .
Brjóstbirtan skipti sköpum Kapparnir segjast ekki hafa búið sig neitt sérstaklega undir gönguna og vilja meina að andlega hliðin skipi ansi stóran sess í árangri fjallgöngumanna .
" Það er líka mjög mikilvægt að hafa góða ferðafélaga .
Það er oft sem þú ert langt niðri í hausnum en þá ná þeir manni upp , " segir Friðþjófur og brosir hlýlega til vina sinna .
Ferðin var nokkur raun að sögn strákanna og höfðu þeir allir grennst talsvert er heim var komið .
Friðþjófur átti metið en hann léttist um 9 kíló .
" Við borðuðum náttúrulega ekki nema akkúrat nógu mikið af kalóríum á dag til að halda okkur gangandi , " segir Þórólfur en þeir drengir sammæltust um að pastað hefði skipt mestu máli í fæðuhring þeirra .
" Það var mjög mikilvægt að borða pastað sitt .
Við duttum í það stundum eftir að komið var inn í hús að fá okkur kaffi en sleppa pastanu , þá fann maður fyrir því daginn eftir , " segir Friðþjófur .
Jóhann hefur það á orði að þeir félagar hafi einnig sofið einstaklega vel á nóttunni , sér í lagi ef brjóstbirtu var skolað niður rétt fyrir svefninn .
" Viskípelinn var mikilvægur .
Það var einn sjúss og tvær íbúfen á kvöldin , " bætir Þórólfur við .
Félagarnir fengu birgðir af himnum Það má segja að þeir félagar hafi fengið himnasendingu í miðri ferð .
" Pabbi hafði miklar áhyggjur af því að ég væri að verða skólaus .
Hann sendi mér því skó þegar við komum upp í Sandbúðir með flugvél .
Það kom flugvél og varpaði sjópoka með nýjum gönguskóm niður .
Pabbi hafði hringt um allan bæ til að finna flugvél , hann fann loks einhvern flugskóla sem gat reddað þessu .
Fyrst var kastað niður úr vélinni einhverjum grænum poka , í honum voru pulsur og Snickers .
Við héldum að þetta væri komið en vélin snéri við og varpaði niður sjópokanum .
Hann lenti í skafli innan við 10 metra frá okkur , " segir Þórólfur .
" Jóhann gerði sér ekki grein fyrir því að það væru að koma tvær sendingar svo hann var bara mígandi þegar síðari sendingin kom , " segir Friðþjófur .
Jóhann viðurkennir að þetta hafi ekki litið allt of vel út fyrir sig , sérstaklega þar sem þeir sem voru um borð í flugvélinni höfðu verið að taka allt saman upp á kvikmyndatökuvél , enda landslagið í kring gullfallegt .
Þeir félagar fara mjög fögrum orðum um landslagið á hálendinu og mæla með slíkum gönguferðum .
" Þetta er náttúrulega alveg gríðarlega fjölbreytt .
Lónsöræfin voru alveg geðveik .
Miðhálendið er mikil auðn , það er líka mjög flott .
Það sem er líka svo sérstakt er að þú ert einhvers staðar þar sem engir aðrir eru í kringum þig , það eykur sjarmann .
Þegar við vorum að nálgast Ströngukvísl þá komum við inn í magnaðasta fuglagriðland sem við höfum séð .
Gæsaungarnir eltu okkur úr hreiðrunum , " segir Þórólfur .
" Af því að við ferðuðumst svo mikið að næturlagi þá sáum við líka sólsetrið og sólarupprás á sama degi með rúmlega tveggja klukkutíma millibili .
Það var mjög fallegt , " bætir Friðþjófur við .
Jóhann tekur það einnig fram að það hafi verið frábært að enda á Hornströndum og að um sé að ræða einn fallegasta stað á Íslandi .
Lagt á ráðin um ísbjarnarvarnir Jóhann segir hroll hafa farið um þá þegar fólk sem þeir rákust á hafi farið að tala um ísbirni .
" Það fór aðeins um mann þegar við töluðum við karlana niðri á Dröngum .
Þeir voru að segja manni frá ísbjörnunum sem enginn hefði tekið eftir .
Okkur var sagt frá því að selshræ hefðu einhvern tímann fundist langt inni í landi .
Elías á Dröngum sagði okkur að ef við mættum ísbirni og hann réðist á okkur þá ættum við að ná okkur í prik og ráðast á hann á móti .
Ísbirnir eru víst óvanir því að ráðist sé á móti þeim , " segir Jóhann .
Vinirnir segja að lokum að allt sumarfrí þeirra hafi farið í ferðina og að því hafi verið vel varið .
Þeir eru sammála um að einn stærsti þáttur þess að komast í slíka ferð sé að vera með góða vinnuveitendur .
" Fjölskylduaðstæður hjá okkur eru kannski líka hentugar til þessara ferða .
Það er í raun bara Freyr frændi sem á barn og svo eru ekki nema tveir af okkur í sambandi , Jón og Freyr .
Mér finnst ég í raun vera mjög heppinn að geta farið í þessa ferð , " segir Þórólfur .
Þeir segja tímasetningu ferðarinnar einnig hafa verið fullkomna .
" Það var í raun engin tilviljun að við misstum af Júróvísjón .
Ferðin var frábærlega tímasett upp á það að missa af þeirri keppni og ná EM , " segir Þórólfur glettinn .
