Ekki tekst alltaf að koma háleitum hugmyndum í framkvæmd , þó markmiðin séu góð og líti vel út á blaði .
Mikill spámaður steig fram á sviðið í nálægð aldamóta og kynnti þjóðinni hugmyndir um stofnun fyrirtækis á sviði erfðarannsókna og myndi starf þess – ef vel tækist til – marka kaflaskil í læknavísindunum .
Raunar væru allar forsendur til þess ; Íslendingar væru flestir tengdir sterkum blóðböndum sem gæfi tækifæri til margþætts vísindastarfs og þróunar , til dæmis á sviði lyfjaframleiðslu .
Kári Stefánsson er maður sem markaði skil .
Alþingi samþykkti lög um sérstakan gagnagrunn á heilbrigðissviði , enda þótt málið væri í meira lagi umdeilt til dæmis á meðal lækna , sem voru ósáttir við að nýta skyldi upplýsingar úr sjúkraskýrslum til að fóðra hinn mikla upplýsingabanka .
Reyndar varð þessi mikila gagnalind aldrei að veruleika , en til varð þó upplýsingabanki með ættfræðiupplýsingum þar sem hver sem er getur séð hvernig skyldleika sínum við næsta mann sé háttað .
Kom þá margt forvitnilegt í ljós , enda efldist ættfræðiáhugi landans að mun með Íslendingabók , vefsetrinu sem Tómas Ingi Olrich , þá menntamálaráðherra , opnaði í janúar 2003 .
Í Íslendingabók , sem er enn til staðar og mikið sótt , er að finna upplýsingar um meira en meginþorra Íslendinga sem uppi hafa verið frá því fyrsta manntalið var gert árið 1703 .
Í heildina inniheldur bókin upplýsingar um meira en 700.000 einstaklinga , sennilega meirihluta þeirra Íslendinga sem búið hafa á Íslandi frá landnámi .
Framhald þessarar sögu mætti með ýmsu móti segja .
Síðan Íslendingabók fór í loftið fyrir tæpum áratug eru margir látnir og annað fólk komið á sjónarsviðið , í samræmi við þá hringrás lífsins að fólk verður ástfangið , eignast börn og erjar jörðina í samræmi við lögmálið .
Og þegar pakkinn er kominn – mamma , pabbi , börn og bíll – fer fólkið á ættarmót .
Sér þar og þannig að fólkið sem það gat tengt við sig í skyldleika á Íslendingabók er þegar allt kemur til alls persónur af holdi og blóði .
Ættfræðin er að sumu leyti eins og piparkökubakstur ; það er hægt að búa til karla og kerlingar úr deiginu en þó ekki hálfmána og stjörnur .
Og í eftirleik ættarmótanna myndast vinabönd yfir lönd og höf ; ættingjar mynda tengsl í gegnum samskiptasíður eins og Facebock .
Upphafið er þó í öllu falli Íslendingabók Kára Stefánssonar og Íslenskrar erfðagreiningar – gagnagrunnur ættfræðinnar sem sameinað hefur þjóðina með ótrúlegum hætti .
Sigurður Bogi Sævarsson sbs@mbl.is 