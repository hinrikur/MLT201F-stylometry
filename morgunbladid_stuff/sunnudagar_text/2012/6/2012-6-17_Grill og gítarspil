7:30 Ræs með kisu á frumsýningardegi í sól og blíðu á gömlu Blómsturvöllum á Hellissandi .
Engin þörf á þjóðbúningi Sandara í dag þ.e. 66°N kuldagallanum .
Morgunmatur snæddur á svölunum þar sem Snæfellsjökull skartar sínu fegursta og nærir andann .
8:30 Hjólað í vinnuna hjá Umhverfisstofnun á Hellissandi .
Stemning í bænum enda helgin í uppsiglingu og mikið húllumhæ framundan í bænum .
12:00 Skroppið í hádegishléinu út að Gufuskálum til að skrá blómgun nokkurra plöntutegunda í tengslum við rannsóknina Sóley á langtímaáhrifum loftslagsbreytinga á plöntur .
13:00 Hjólað aftur í vinnuna ! 15:30 Hjólað gegnum kríuvarpið , með hjálm , út í Rif í Frystiklefann til að undirbúa móttöku frumsýningargesta .
17:00 Frumsýning á Trúðleik eftir Hallgrím H. Helgason í leikstjórn Halldórs Gylfasonar .
18:30 Skálað í freyðandi með aðstandendum sýningarinnar Trúðleiks eftir frábærlega vel heppnaða frumsýningu með húrrahrópum í Frystiklefanum .
Aukaskál tekin fyrir því að Frystiklefinn hefur verið tilnefndur til Grímuverðlaunanna sem Sproti ársins 2012 .
19:00 Leikararnir Kári Viðarsson , einnig leikhússtjóri Frystiklefans , og Benedikt Karl Gröndal kvaddir knúsaðir í kveðjuskyni ásamt föruneyti Frystiklefans .
Ekki mjög fast þó þar sem þeir eru búnir á því en Kári þó á leið í Grundarfjörð að keppa í fótbolta .
Hann var að eigin sögn afar slappur í þeim leik enda var allt gefið í Trúðleikinn .
19:30 Skroppið að Gufuskálum til að líta á Lilju Björk Pálsdóttur , mágkonu og forneifafræðing , sem stundar þar rannsóknir á minjum um sjávarútveg fyrri alda .
20:00 Grill og gítarspil með góðum grönnum í einstakri veðurblíðu sem sannarlega var notið til hins ítrasta í fallegri kvöldkyrrðinni .
24:00 Gengið til náða við himneskt sólarlag við Breiðafjörðinn eftir vel heppnaðan frumsýningardag í Frystiklefanum .
