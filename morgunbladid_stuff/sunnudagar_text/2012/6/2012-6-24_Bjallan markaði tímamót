Minningar flestra íslenskra bjöllueigenda eru tengdar miðstöðinni , sem oft og einatt var biluð , að minnsta kosti í þeim sem ég ferðaðist með .
Stella systir þurfti stöðugt að vera með sköfuna á lofti til að sjá eitthvað út .
Svo man ég líka eftir eldrauðu bjöllunni hans Valla á æskuslóðunum í Vanabyggð , sem var alltaf nýbónuð og gljáandi .
Það var Valmundur Antonsson , verkamaður hjá Rafveitunni á Akureyri , sem var okkur strákunum góður – ef við bara létum það vera að fara í viðstöðulausan á húsveggnum á heimili hans .
En ég áttaði mig ekki á því að bjallan stæði fyrir annað og meira .
Eins og fram kemur í viðtali Karls Blöndals við nafna sinn Carl Hahn , fyrrverandi stjórnarformann Volkswagen , í Sunnudagsmogganum í dag , þá varð hún " tákn um endurreisn Þýskalands sem friðsamrar þjóðar með sterka stöðu í viðskiptalífi heimsins " .
Og auglýsingarnar mörkuðu tímamót , enda öllu snúið á hvolf í landi kádiljákanna og bílakaupendur hvattir til að " hugsa smátt " .
" Það er auðvitað nokkuð sérstakt að við vegna hlutverks okkar í efnahagslífinu erum neydd til að taka að okkur forustuhlutverk í Evrópu gegn vilja okkar vegna sektarkenndar okkar , sem ég tel að við höfum enn og það með réttu , þótt nú sé komin ný og yngri kynslóð , " segir Hahn .
Nú er svo komið að nýjar kynslóðir eru að taka við í Þýskalandi , sem ekki þekkja stríðið nema af afspurn , og það sama má segja um önnur Evrópuríki .
Ég hef aldrei verið trúaður á erfðasyndir .
Þó að víst megi draga lærdóm af sögunni .
Það er full ástæða fyrir Þjóðverja að bera höfuðið hátt .
Þeir hafa með dugnaði og útsjónarsemi reist við efnahag og orðstír landsins .
Og það var mikið afrek hvernig staðið var að sameiningu Þýskalands .
" Friðsama byltingin " markaði farsæl endalok kalda stríðsins – þegar landamærin milli austurs og vesturs þurrkuðust út í bókstaflegri merkingu .
Í lokin er gaman að geta þess að nú er það þýska landsliðið í knattspyrnu sem eflir sjálfstraust þýsku þjóðarinnar .
Þar koma saman leikmenn af margvíslegum uppruna , sem spila skemmtilega knattspyrnu og vekja hrifningu um allan heim .
Það er tímanna tákn að yngsta kynslóðin á mínu heimili styðji þýska landsliðið .
Pétur Blöndal pebl@mbl.is 