Deilur um kvótafrumvarp ríkisstjórnarinnar og veiðigjaldafrumvarpið olli því að ekki tókst að fresta þingi á hefðbundnum tíma .
Alþingi lauk þó loksins störfum síðastliðinn þriðjudag þegar samkomulag náðist um þinglok milli stjórnar- og stjórnarandstöðuflokkanna .
" Það var samið um að ljúka þinginu og liður í því samkomulagi var að kerfisbreytingunni á fiskveiðistjórnunarlögum og öðrum ágreiningsmálum er frestað til haustsins en við hleyptum í gegn veiðigjaldafrumvarpinu með breytingum sem eru m.a. fólgnar í því að veiðigjaldið lækkar úr rúmum 25 milljörðum í 12 til 13 milljarða , " segir Ragnheiður Elín Árnadóttir , þingflokksformaður Sjálfstæðisflokksins .
Að hennar mati er veiðigjaldið enn allt of hátt þrátt fyrir að tekist hafi að fá það lækkað .
" Þetta er gífurleg skattpíning á eina atvinnugrein og það verður að endurskoða þennan skatt eins og allan annan skatt sem þessi ríkisstjórn hefur sett á frá því hún tók við völdum .
" Á ábyrgð ríkisstjórnarinnar , ekki minnihlutans " Í samkomulaginu um þinglok felst ekki samningur um sjálft kvótamálið eða veiðigjaldið .
Við erum andvíg þessum málum og teljum veiðigjaldið allt of hátt .
Við sömdum um þinglok en veiðigjaldið er algjörlega á ábyrgð ríkisstjórnarinnar , " segir Ragnheiður og bendir á að málið sjálft hafi verið illa búið frá upphafi og áhrif laganna ekki reiknuð út að fullu .
Fjöldi umsagna og álita um frumvörpin var mjög neikvæður og varaði við neikvæðum áhrifum þeirra á atvinnugreinina .
Að sögn Ragnheiðar tókst að koma í veg fyrir áform ríkisstjórnarinnar að miklu leyti .
" Okkur tókst að hrinda aðför ríkisstjórnarinnar gegn þessari atvinnugrein og nú er þannig um málið búið að það verða ekki gerðar neinar grundvallarbreytingar á fiskveiðistjórnunarkerfinu á þessu kjörtímabili .
" Í samkomulagi sem gert var um þinglok var komist að ákveðnu lágmarki sem unnið verður út frá vegna kerfisbreytinga á fiskveiðistjórnunarkerfinu .
" Ríkisstjórnin leggur væntanlega fram nýtt frumvarp á næsta þingi en það verður þá aldrei eins slæmt og það sem núna er komið út af borðinu .
" Samningar skulu standa Varðandi samkomulagið við ríkisstjórnarflokkana segir Ragnheiður að það eigi eftir að koma í ljós hvort það haldi en hún ætli að ganga út frá því að það muni halda .
Hins vegar er skemmst að minnast stöðuleikasáttmálans sem vítis til varnaðar .
" Við höfum svo sem ekkert í hendi okkar eins og sást best á samkomulaginu um stöðugleikasáttmálann en við verðum að treysta því að þetta samkomulag haldi .
Ef ekki þá tökum við bara annan slag um málin en við höfum sýnt að við getum það .
" Heimsins besta fiskveiðistjórnunarkerfi á Íslandi Í tímaritinu Forbes birtist nokkuð nýlega grein eftir fjárfestinn Tim Worstall þar sem hann fjallar um íslenska fiskveiðistjórnunarkerfið og kosti þess .
Greinin er áhugaverð í ljósi þeirra breytinga sem ríkisstjórnin vill gera á fiskveiðistjórnunarkerfinu en þær breytingar telur Worstall að muni skemma kerfið enda birtir hann hana undir formerkjunum " Hvers vegna er Ísland að skemma heimsins besta fiskveiðistjórnunarkerfi ? " Fram kemur í greininni að illa hafi tekist til við stjórn sjávarútvegsmála víðast hvar í heiminum og tekur hann Evrópusambandið sérstaklega fyrir en samkvæmt athugunum sambandsins sjálfs eru margar tegundir ofveiddar í Evrópulögsögunni .
Fáir gera betur en Ísland Worstall segir að Ísland sé meðal fárra staða í heiminum þar sem tekist hafi að finna lausn á því mikilvæga umhverfismáli sem stjórn fiskveiða er en nú standi hins vegar til að eyðileggja það fiskveiðistjórnunarkerfi sem hafi stuðlað að því .
" En nú lítur út fyrir að Ísland vilji taka út úr fiskveiðistjórnunarkerfi sínu nákvæmlega það sem gerir það að verkum að kerfið virkar .
Það er möguleikann á að selja eða leigja aflaheimildirnar , það sem fyrst og fremst gerir þær að einkaeign , " segir fjárfestirinn Tim Worstall í grein sinn á vefsíðu bandaríska viðskiptatímaritsins Forbes .
Samkomulag um frestun kvótafrumvarpsins gæti því verið mikið umhverfis- og efnahagsmál fyrir Íslendinga og þá sem líta á íslenska kerfið sem fyrirmynd .
