Neyðarástand í Grikklandi er á meðal efnis í Sunnudagsmogganum í dag .
Það er reyfarakennt að lesa um ástandið þar og í fleiri jaðarríkjum Evrópu .
Ef til vill ættu íslenskir fjölmiðlar að vera með beinan fréttaflutning frá krísunni á evrusvæðinu eins og breska dagblaðið Guardian gerir á vefnum .
Það er ekkert síður taugatrekkjandi en lýsingar á knattspyrnuleikjum í Evrópukeppni landsliða og víst eru áhrifin meiri á hversdagslíf Íslendinga .
En það er óvenjulegt að lesa frásagnir í æsifréttastíl frá blaðamannafundum Seðlabanka Evrópu , sk uldabréfaútgáfum ríkja innan evrusvæðisins og af tilkynningum um þróun hagvaxtar og landsframleiðslu .
Það dylst engum að staðan er alvarleg .
En þó vakti athygli þegar fyrirsögnin á dálki Martin Wolf í Financial Times var " Panic has become all to rational " , sem útleggjast mætti á íslensku að það sé orðið alltof skynsamlegt að vera skelfingu lostinn .
Þar hélt hann því fram , að allt hráefnið væri til staðar fyrir kreppuna miklu : " Hversu mikinn sársauka þola ríki undir álagi ? Það veit enginn .
Hvað gerist ef ríki yfirgefur evrusvæðið ? Það veit enginn .
Myndi jafnvel Þýskaland íhuga útgöngu ? Það veit enginn .
Hvernig á að sigrast á krísunni þegar horft er til langs tíma ? Það veit enginn .
Þegar óvissan er orðin svona mikil , þá er skelfingin , því miður , skynsamleg .
" Hann hélt áfram og sagði að þar til nú hefði hann aldrei skilið það sem gerðist á fjórða áratug síðustu aldar .
" Nú geri ég það , " bætti hann við .
" Allt sem þarf er brothættur efnahagur ríkja , ósveigjanleg peningastefna , harðar deilur um hvernig eigi að bregðast við , útbreidd trú á að sársauki sé af hinu góða , skammsýni stjórnmálamanna og vanhæfni til að vinna saman eða taka frumkvæðið .
Kannski mun skelfingin líða hjá .
En fjárfestar sem kaupa skuldabréf á gangverði dagsins í dag forðast sýnilega áhættuna á hruni .
Þeir sem marka stefnuna verða að vinna bug á skelfingunni , ekki ýta undir hana .
" Og hann klykkti út með : " Á evrusvæðinu tekst þeim það ekki .
Ef þeir sem njóta góðra lánskjara neita að styðja þá sem eru undir þrýstingi , þegar hinir síðarnefndu geta ekki bjargað sér , þá mun kerfið sannarlega hverfa .
Enginn veit hvaða skaða það veldur á efnahagi heimsins .
En hvern langar til að komast að því ? " Á sama tíma og íslensk stjórnvöld þyrftu að búa þjóðarbúið undir það högg , sem fylgt gæti hruni á evrusvæðinu , þá munda þau skurðarhnífinn og gera sig líkleg til að skera upp íslenskt atvinnulíf .
Og leggja höfuðáherslu á að varða leiðina fyrir Íslendinga inn á evrusvæðið .
Það ku vera líklegt til að draga úr óvissunni .
Pétur Blöndal pebl@mbl.is 