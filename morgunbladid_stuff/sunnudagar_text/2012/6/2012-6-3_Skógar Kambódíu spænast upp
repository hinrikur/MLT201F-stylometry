Ólöglegt skógarhögg er víðtækt vandamál í Kambódíu og reiði almennings vegna aðgerðaleysis stjórnvalda fer vaxandi .
Almennir borgarar eru nú farnir að leggja líf sitt í hættu til að verja skógana fyrir rányrkju .
Í apríl varð uppnám í landinu þegar umhverfisverndarsinni , Chhut Vuthy , sem var þekktur heima fyrir , var skotinn til bana vegna þess að hann neitaði að afhenda myndir af skógarhöggi og voru stjórnvöld harðlega gagnrýnd .
Vuthy átti í fyrra frumkvæði að því að farið var að vakta skógana , sem veita mörgum lífsviðurværi .
" Við erum öll Chhut Vuthy , " kyrjuðu stuðningsmenn hans við minningarathöfn , sem nýverið var haldin um hann í hinu afskekkta Koh Kong-héraði í suðvesturhluta landsins þar sem hann var skotinn niður .
Ólöglegt skógarhögg hefur dregið dilk á eftir sér .
Árið 1990 voru 73% lands í Kambódíu skógi vaxin , en 2010 var sú tala komin niður í 57% samkvæmt tölum Sameinuðu þjóðanna .
" Við verðum að vernda skóginn áður en hann hverfur , " sagði Chan Yeng , sem var viðstödd minningarathöfnina , í viðtali við fréttastofuna AFP .
" Skógurinn er hrísgrjónaskálin okkar .
" Yeng hefur tekið þátt í að vakta skógana og lýsti því hvernig hún hefði eitt sinn gert keðjusög upptæka þar sem lífsviðurværi mörg þúsund innfæddra væri í hættu .
Hún sagði að vöktunin hefði áhrif .
Með því að tala við skógarhöggsmenn , skrásetja athafnir þeirra eða koma í veg fyrir að þeir hagnist á ólöglega höggnu timbri hefði tekist að draga úr ólöglegu skógarhöggi á undanförnum mánuðum .
Á meðan Vuthy var á lífi gengu vakthóparnir svo langt að kveikja í földum stæðum af úrvalstimbri , sem var tugþúsunda dollara virði .
Í júní hyggjast mörg hundruð íbúar lítilla þorpa gera átak í að vakta skógana .
Þeir segjast átta sig á því að það geti verið hættulegt , en þeir séu reiðubúnir til að taka áhættuna vegna þess að ekki sé hægt að treysta á yfirvöld .
" Þar sem ríkisstjórnin gerir ekki neitt eða er ófær um að stöðva ólöglegt skógarhögg og eyðingu skóganna tel ég að nú komi í hlut almennings í Kambódíu að grípa til aðgerða , " sagði Ou Virak , forseti Mannréttindamiðstöðvar Kambódíu .
Ek Tha , talsmaður stjórnvalda , kvaðst fagna aðgerðum borgaranna til að vernda skógana , en hafnaði því að stjórnvöld hefðu brugðist .
" Það er ekki hægt að hafa stjórn á 100% allra auðlinda í landinu , " sagði hann við AFP .
Stjórn Kambódíu hefur verið sökuð um að leyfa vel tengdum fyrirtækjum að ryðja mörg þúsund hektara af skóglendi , þar á meðal vernduð svæði , til ýmissa nota , allt frá sykur- og gúmmíekrum til að reisa stíflur til raforkuframleiðslu .
Mannréttinda- og umhverfisverndarsamtök í landinu tengja þetta afsal lands gegndarlausu ólöglegu skógarhöggi og halda því fram að vopnaðar sveitir á vegum stjórnvalda sjái um öryggisgæslu fyrir hin brotlegu fyrirtæki .
Hun Sen , forsætisráðherra Kambódíu , lýsti yfir að ekki yrði meira um afsal lands eftir að Vuthy var myrtur .
Umhverfisverndarsamtök í landinu hafa fagnað þessu , en eru þó tortryggin og benda á að engu að síður sé skóglendi enn í hættu .
Konur í fangelsi fyrir mótmæli Deilur um land eru eitt alvarlegasta mannréttindamálið í Kambódíu um þessar mundir og hefur hitnað í kolunum á undanförnum mánuðum .
Mannréttindasamtök segja að harkan í garð þeirra , sem berjast fyrir mannréttindum , fari vaxandi .
Fyrir rúmri viku voru þrettán kambódískar konur settar í fangelsi fyrir að berjast gegn nauðungarflutningum í Phnom Penh , höfuðborg landsins .
Ein kvennanna er 72 ára gömul .
Munkur , sem studdi þær , á yfir höfði sér að verða sviptur kuflinum .
Konurnar voru dæmdar til á milli 12 til 30 mánaða fangelsisvistar fyrir að leggja land undir sig með ólöglegum hætti .
Þær höfðu verið handteknar tveimur dögum áður og voru réttarhöldin yfir þeim keyrð áfram með hraði .
Konurnar reyndu með táknrænum hætti að endurreisa heimili nokkurra fjölskyldna , sem var úthýst til að rýma fyrir framkvæmdum á vegum einkafyrirtækis við vatnið Boeung Kak í höfuðborginni .
" Þetta voru ekkert annað en sýndarréttarhöld , algert sjónarspil , " sagði Sia Perum , stjórnandi húsnæðisréttarsamtaka í Phnom Penh , í yfirlýsingu .
" Konurnar mótmæltu friðsamlega .
" Fyrirtækið er kínverskt og kambódískt og er forustumaður þess úr stjórnarflokknum í Kambódíu .
Ætlun þess er að fylla upp í vatnið og reisa háhýsi undir íbúðir og verslanir .
Þegar hefur sandi verið dælt í vatnið , sem hefur gert fólki ófært að búa við það .
Þrjú þúsund fjölskyldur hafa þegar verið neyddar til að flytja og heimilum þeirra verið sökkt í eðju .
Alþjóðabankinn hefur haft afskipti af málinu og sagt að Kambódía muni ekki njóta fyrirgreiðslu fyrr en það hafi verið leyst .
Boeung Kak-vatn var vinsæll ferðamannastaður í Phnom Penh , en ferðamenn halda sig nú fjarri og hótelum við það hefur verið lokað .
Eignarhald á landi í Kambódíu getur verið málum blandið því að stjórn Rauðu kmeranna nam úr gildi eignarrétt á landi þegar hún var við völd 1975 til 1979 og týndust þá mörg skjöl .
Samkvæmt kambódískum lögum eiga þeir , sem búið hafa á tilteknum stað í fimm ár án vandræða , rétt til þess lands , en Sameinuðu þjóðirnar hafa gagnrýnt stjórnvöld fyrir að framfylgja ekki lögunum .
2010 settu stjórnvöld lög , sem leyfa þeim að gera land í einkaeigu upptækt fyrir opinberar framkvæmdir .
Kosið um helgina Sveitarstjórnarkosningar verða í Kambódíu í dag , 3. júní .
Sam Rainsy , leiðtogi stjórnarandstöðunnar , getur ekki tekið þátt í kosningabaráttunni vegna dónms sem hann segir að sé af pólitískum hvötum sprottinn .
Hann hefur verið á ferð um Evrópu til að tala fyrir heiðarlegum kosningum og mannréttindum í landi sínu .
