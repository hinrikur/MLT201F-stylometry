Sigdór er byrjaður að segja veiðisögu úr Eystri-Rangá , þar sem hann veiddi reglulega til skamms tíma , þegar Ármann bróðir hans kallar af veiðistaðnum Mölinni neðan við veiðihúsið , þar sem hann situr á stól sínum nokkra metra úti í vatninu og kastar flugu fyrir bleikju .
" Það er ekkert að marka það sem þessi maður segir ! " kallar hann um bróðir sinn , og bætir við : " Hann er nefnilega svo gamall .
" Þeir skella báðir uppúr og Sigríður kona Ármanns hristir höfuðið , hún þekkir greinilega glósurnar sem bræðurnir láta fjúka .
Þeir eru nefnilega jafn gamlir , níræðir síðan í ágúst í fyrra .
Og þeir eru báðir með veiðidellu .
Síðustu ár hef ég komið reglulega til veiða í Hlíðarvatni , sem er heillandi veiðivatn í Selvoginum , sem félagi í einu af hinum fimm veiðifélögum sem deila dagstöngunum 14 sem leyft er að nota í vatninu .
Í ófá skipti hef ég rekist á þau Ármann og Siggu , sem alltaf veiða saman og virðast stunda vatnið betur en nokkrir aðrir .
Nú vill svo vel til að Sigdór er með þeim , en hann segist líka hafa stundað vatnið í mörg herrans ár , þótt veiðidagarnir þar séu ekki jafn margir og hjá bróður hans og mágkonu .
Þau eru við Hlíð , veiðihús Stangaveiðifélags Hafnarfjarðar , en Ármann er einn byrjaður að veiða , hin eru að hafa sig til .
" Fimm mínútum eftir að við mætum er hann venjulega byrjaður , " segir Sigga .
Ármann heyrir til okkar og segir að það séu ýkjur en auðvitað sé hann kominn þangað til að veiða .
" En pabbi okkar Sigdórs var sjómaður alla sína ævi og það var haft á orði að meðan hann var undirmaður þá mætti hann alltaf tveimur tímum áður en átti að fara út á sjó .
Ég sagði við Sigdór í dag að hann gæti ekki verið sonur föður okkar því hann lét okkur bíða eftir sér í fimm mínútur þegar við komum að sækja hann .
" Sigdór glottir en segir síðan afsakandi : " Það var símanum að kenna .
Þessir helvítis símar þurfa að vera í sambandi .
" Ármann dregur inn línuna og kemur gangandi upp að húsi , styður sig við tvo veiðistafi eins og þeir gera báðir .
" Nú er komið blankalogn , " segir hann og lítur út yfir vatnið sem norðaustankaldinn ýfir nokkuð í síðdeginu .
Þetta eru ýkjur .
" Það var rok þegar við komum ; það verður óhemju fiskirí í kvöld , " bætir hann svo við , fullur af þeirri bjartsýni sem einkennir vonglaða veiðimenn .
" Það hafa fengist tveir hér á spún í dag , " upplýsir Sigga sem hefur verið að rýna í veiðibókina , eins og til að draga úr væntingunum .
" Þetta vatn er fullt af fiski " " Það er alltaf gaman að koma að Hlíðarvatni , umhverfið allt og náttúran er svo falleg hér , " segir Sigdór en bætir svo við : " En það er andskotanum mislyndara þetta vatn , verra en nokkur kerling .
" " Hefur þú kynnst því ? " skýtur Sigga á hann .
" Já já , " svarar hann og brosir .
" En mér er sama hvað þið segið , þarna var að koma upp fiskur , " segir hann og bendir .
" Þetta vatn er fullt af fiski , " segir Ármann bróðir hans þá .
" Ég byrjaði að veiða hérna 1956 , sama ár og ég gekk í Stangaveiðifélag Hafnarfjarðar .
Í fyrsta túrnum var ég með flot og flugu , og bara eina flugu .
Það var Black Zulu .
Ég var ekki með neinn háf og þegar ég var búinn að ná fimmtán stykkjum fór ég að athuga með fluguna , mér fannst ég vera farinn að missa svo marga , og þá var hún orðin upprétt .
Ég fór þá heim .
Ég hef alltaf sagt að það séu forréttindi að fá að veiða í þessu vatni .
Það er alveg satt sem bróðir minn segir , að maður er ekki alltaf í fiski upp undir hendur , en hvaða maður myndi tolla í veiðiskap ef hann þyrfti ekki annað en beygja höfuðið til þess að fá fisk ? Enginn .
Þetta er nefnilega ekki atvinnumennska , þetta á að vera gaman .
Maður er ekki að veiða fisk í soðið vegna þess að maður sé soðningarlaus , heldur vegna þess að maður hefur gaman af því .
Ég skipti strax úr flotinu yfir í flugustöngina og síðan hef ég ekki snert annað , nema einu sinni í Veiðivötnum .
" Ármann segir að gaman hafi verið þegar þau Sigga fóru fyrst í Veiðivötn , fyrir 24 eða 25 árum .
" Ég var þar með flugustöngina í hendinni og þá renndi maður á jeppa með 48 tommu dekkjum upp að hliðinni á mér , horfði á mig og spurði : Heyrðu gamli , hvað ætlarðu að gera við þetta prik ? Ég ætla að veiða á það , sagði ég .
Ef maðurinn er lifandi , þá hlær hann enn , honum þótti þetta svo vitlaust .
Hann Rúnar veiðivörður var alltaf að æsa menn upp í að veiða á flugu og hætta þessu helvítis maðkadorgi .
Í fyrra eða hittifyrra voru 87 prósent veiðinnar í Veiðivötnum á flugu .
Samhliða gerist það að óregla og drykkjuskapur hefur minnkað .
Áður beittu menn á fjórar eða fimm stangir og fóru svo inn í bíl að drekka bjór .
Það gátu þeir ekki þegar þeir voru komnir með flugustöngina , þá þurfti bara að vera að .
Þegar við komum fyrst í Veiðivötn var þetta eins og Klondyke .
Eina nóttina var stolið 25 hjólum af stöngum sem voru á bílum utan við húsin .
En þau fundust öll , nema eitt .
Við Sigga höfum farið á hverju ári í Veiðivötn á þessum tíma .
" " Og tvisvar eða þrisvar sum árin , " bætir hún við .
" Það eru tuttugu dagar plús ...
" " Nú fer ég út að veiða , " segir Sigdór og stendur upp .
" Blessuð losaðu okkur við hann , hann er orðinn svo gamall , " segir Ármann við Siggu og þau hlæja .
Sigga styður við Sigdór þegar hann sest í stól sinn á Mölinni og byrjar strax að kasta flugu .
" Mér finnst sumarið ekki komið fyrr en ég er búinn að koma í Hlíðarvatn , " segir Ármann þar sem við sitjum á pallinum , komnir með kaffibolla sem Sigga hefur fært okkur , og horfum yfir vatnið .
" Eins og þú hefur tekið eftir á undanförnum árum , Einar , þá eru það nokkuð margar ferðir , " segir Sigga brosandi .
Ég segist hafa áttað mig á því , ég kem þarna nokkrum sinnum á sumri og oftar en ekki eru þau þá við vatnið .
" Við Sigga tölum oft um það á veturna að fara að minnka veiðiskapinn , en það endar alltaf eins .
Það fyllist allt af veiði .
" Brosið segir sitt , hann er ekki ósáttur við það .
En hvað eru þetta margar veiðiferðir sem þau fara í Hlíðarvatn á sumri ? " Ætli það séu ekki frá tíu upp í tuttugu dagar , " svarar Ármann .
" Nei , meira , " segir Sigga þá .
" Það eru tuttugu dagar plús ...
" Ármann hlær .
" Ég segi ekki meira .
" Siggeir hefur heyrt í okkur og kallar : " Það er ekki hægt að hringja í hann á tímabilinu frá 1. maí til 1. september .
Þau eru alltaf í veiði .
" " Við erum ekki bara hérna , " segir Sigga til skýringar .
" Við veiðum á nokkuð mörgum stöðum öðrum .
Það eru Veiðivötn og Jónskvíslin , svo er það Iða , og Húseyjarkvíslin í sjóbirting ; hún er draumavatn .
Á haustin veiðum við alltaf þar á neðra svæðinu .
Ég horfði nú ekki á það sem veiðivatn þegar ég var að sulla þar sem krakki .
Ég er fædd og uppalin á Kolgröf , sem er á Efri byggð í Skagafirði .
" 15 í röð á Mistök byggingarmeistarans " Ég held að skemmtilegasti túr sem ég hef farið hingað hafi verið þegar við Sigga komum einu sinni í tvo daga í júlí og vorum með leyfi frá Þorlákshafnarfélaginu , " segir Ármann .
" Það var 25 stiga hiti þessa daga og við tímdum ekki að fara úr bænum fyrra kvöldið , þegar við máttum byrja , og komum því ekki fyrr en um hádegi daginn eftir .
Þegar við komum lágu skrokkarnir á pöllunum við veiðihúsin , það var ekki einn maður að veiða .
Sigga fór út í Hjallhólma en ég í Botnavíkina og okkur talaðist til að ef hún yrði ekki vör eftir klukkutíma þá myndi hún sækja mig .
Hún kom og við fórum hingað að húsinu en svo ákvað ég að fara út á Mosatanga .
Við lögðum af stað þangað vestur eftir , en þegar við vorum að fara upp brekkuna við Kaldósinn sagði ég stopp .
Þar óð ég út á skerin , út fyrir ysta skerið en þar er svolítill pollur , og þegar ég var búinn að fá fimm fiska í fimm köstum kallaði ég í Siggu .
Hún kom og þá var kominn fiskur í pollinn fyrir innan skerin .
Ég fór þá í land og kom mér í ágæta stöðu þar fyrir innan Djúpanefið , þar sem var alltaf að koma upp fiskur og ég reyndi við þá með flugu eftir flugu .
Loks setti ég á þá sem við köllum Mistök byggingarmeistarans og fékk á hana fimmtán fiska í fimmtán köstum með því að kasta á uppítökurnar .
Við fórum í hús með 38 stykki um kvöldið .
" " Þetta var æðislegur túr , " bætir Sigga við .
Daginn eftir fóru þau heim með 58 .
Ákveðinn að halda áfram að veiða Ég fylgi bræðrunum og Siggu eftir út í Hlíðarey .
Þau vaða með stengur og stóla yfir grunnt sundið sem skilur eyna frá landi ; Sigga og Sigdór byrja á norðurhorni Hlíðareyjar , sem iðulega er gjöfull staður , en Ármann fer út í Litlu-Hlíðarey og kemur stól sínum fyrir á klöpp nokkuð úti í vatninu .
Á bak við hann sitja einar sjö æðarkollur rólegar á hreiðrum sínum og við fylgjumst með honum kasta flugunni langt út .
Hann byrjar með lítinn Peacock og við tölum um að það séu forréttindi að fá að vera á stað sem þessum að fylgjast með lífinu kvikna á vorin .
Ármann lætur það ekkert aftra sér við veiðina þótt hann þurfi nú að kasta af stól .
" Ég er ákveðinn í að halda áfram að veiða meðan ég get , " segir hann .
Og það hefur svosem ekki aftrað honum frá því að veiða þótt fæturnir virki ekki alveg ; Sigga hefur sagt mér frá því að einu sinni veiddi hann fótbrotinn og sitjandi í stól 18 punda lax við Iðu .
" Þegar viljinn til að veiða er svona ódrepandi , er þá nokkur ástæða til að setja sér hömlur þótt maður sé orðinn gamall ? " spyr Ármann og kastar aftur þegar ekkert gerist við hægan inndráttinn .
" Ég er svo heppinn að konan mín er með sömu veiðidellu og ég og hvers vegna í ósköpunum á maður ekki að nota allan þann tíma sem maður hefur til að gera það sem manni finnst gaman ? " segir hann svo .
Ármann er jafnvígur á báðar hendur í kastinu , er örvhentur og segist sama með hvorri hendi hann kastar en það kemur sér oft vel í fluguveiðinni .
" Við þessir örvhentu lifum í samfélagi rétthentra og erum píndir á ýmsan hátt , " segir hann .
" Þegar ég byrjaði til sjós þurfti ég að venja mig á að vinna mörg störf með hægri hendinni , á línubát gat maður ekki goggað með þeirri vinstri , en það var ekkert mál , þannig lagað , því ég hafði skilningsóða formenn .
" Þegar ég hef fylgst með Ármann veiða um stund spyr ég hvort aldurinn sé ekkert farinn að koma fram í handleggjunum .
" Nei ekkert .
Ég er áreiðanlega við rosalega góða heilsu .
Ég fékk einu sinni helvíti grófa kransæðastíflu og lenti þá í allsherjar skoðun og læknirinn spurði um veikindasöguna .
Ég sagði að það væri stutt upptalning : ég hefði fengið botnlangabólgu 21 árs gamall og síðan hefði ég ekki orðið veikur .
Það er sama með bróður minn , hann er líka svona hraustur .
" " Eruði að fá hann ? " kallar Sigdór þá .
" Já já ! " svarar Ármann , sem er reyndar ekki alveg satt , því bleikjan er jafn vandfýsin og síðustu daga .
En skyldi Ármann ekki geta fundið leynivopn í fluguboxinu , með sína 56 ára reynslu við vatnið ? Hann klippir Peacockinn af og opnar boxið – þar blasir við Black Zulu .
Hún gaf honum fimmtán fyrst þegar hann kom .
" Það er furðulegt hvað þetta vatn togar alltaf í mig " Þegar heilsað er upp á Ármann Ólaf Sigurðsson og Sigríði Hrólfsdóttur eiginkonu hans við Hlíðarvatn í Selvogi , þar sem þau dvelja ófáa daga á vorin og sumrin við bleikjuveiðar , er Sigdór bróðir Ármanns við veiðar þar með þeim .
Þeir bræður eru býsna líkir , enda tvíburar og 90 ára gamlir ; þeir héldu saman upp á afmælisdaginn heima í Hafnarfirði í fyrra , 25. ágúst .
Og þeir bera aldurinn afskaplega vel , eru grannir og hraustlegir og minnið er afar gott .
" Liðirnir í fótunum eru bara orðnir lélegir , " segir Sigdór og annað amar ekki að þeim segir hann ; þeir veiða báðir sitjandi á stólum sem Sigríður hjálpar þeim að koma fyrir við þá góðu veiðistaði sem þeir velja sér hverju sinni .
Þeir bræður eru fæddir og uppaldir á Norðfirði og byrjuðu ungir að sækja sjóinn .
" Við vorum nú ekki í sportveiði þá , nema við keyptum byssu saman þegar við vorum sextán eða sautján ára , " segir Ármann .
Það var mikið að gera á sjónum svo við rétt höfðum tíma til að skreppa með byssuna .
" Hann hugsar sig um og bætir svo við : " Maður skaut aldrei á friðaðan fugl ...
það var þeim að kenna ef þeir urðu fyrir skoti .
" Sigdór hristist af hlátri svo einhver 75 ára gömul saga býr greinilega að baki .
Þeir bræðurnir fara ennþá saman á gæsaskyttirí á haustin .
" Stundum fórum við líka út á skektu heima á Norðfirði með langan sting og stungum rauðsprettuna við botninn .
Hún sást oft vel , " segir Sigdór .
Sigdór er alveg hættur að vinna en Ármann á Rafgeymasöluna ehf. í Hafnarfirði .
Árið 1957 byrjaði hann að vinna hjá fyrirtækinu Rafgeymi hf. og keypti það árið 1982 og breytti þá nafninu .
" Sonur minn sér alveg um fyrirtækið í dag og það gengur vel .
Ég kem annað slagið til þeirra og fer í pappírsvesen , þykist vera að vinna eitthvað , " segir Ármann .
Lenti einu sinni í sjóbleikjuveiði Ármann veiddi fyrst í Hlíðarvatni árið 1956 og hefur stundað það síðan .
" Það er furðulegt hvað þetta vatn togar alltaf í mig , " segir hann .
" Þótt bleikjan hafi nú verið treg í töku síðan í kuldakastinu í maí , þá skiptir það engu máli .
Fiskurinn er hérna og einhvern tíma gefur hann sig .
" Margir halda að sterk og gómsæt bleikjan í Hlíðarvatni sæki út í sjó eins og sjóbleikja , en Ármann segir rannsóknir sýna að svo sé ekki .
" Frárennslið í vatninu er svo mikið að það endurnýjar sig á átján dögum .
Þessar miklu uppsprettur í því gera það svo sérstakt .
Silungurinn mun lifa á einum tólf eða þrettán tegundum hér og hvað á fiskur sem er við slíkt allsnægtaborð að gera út í sjó ? Hann fer aldrei þangað .
Á sínum tíma vorum við með gildru í ósnum í fjögur ár og það kom einu sinni bleikja í hana og sú var á útleið .
" Löngu fyrr lenti Ármann einu sinni í því að veiða í röð 15 sjóbleikjur , sem voru laushreistraðar og ólíkar þeim staðbundnu .
" Þessi taka varði í klukkutíma og ég hef ekki séð þær síðan .
" 