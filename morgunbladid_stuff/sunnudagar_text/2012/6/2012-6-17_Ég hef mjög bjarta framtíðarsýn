Ég hef mjög bjarta framtíðarsýn .
Ég skynja ákveðin kaflaskil nú um stundir og það er ástæða þess að ég fór í þetta framboð .
Ég tel að nú sé tækifæri til þess að draga lærdóm af reynslunni sem við höfum gengið í gegnum , ekki bara síðustu fjögur ár heldur til lengri tíma , og nýta hana í nýtt upphaf .
Síðustu ár höfum við eðlilega verið mjög upptekin af því að ræða það sem hægt er að hengja verðmiða á , því við töpuðum geysilegum efnislegum verðmætum í hruninu .
En við töpuðum líka annars konar verðmætum , s.s. trausti og von .
Við höfum byggt upp ótrúlega gott samfélag og þrátt fyrir niðurskurð á síðustu misserum er grundvöllurinn sterkur .
Það skiptir hins vegar máli hvernig við tökumst á við erfiðleikana og hvernig við höldum áfram , " segir Þóra Arnórsdóttir forsetaframbjóðandi .
Spurð hver aðkoma forseta Íslands að slíkri uppbyggingu sé segir Þóra að forsetinn eigi að styrkja hina andlegu innviði þjóðarinnar , ýta undir það að þjóðin ræði á hvaða gildum hún ætli að byggja samfélagið og hvernig andrúmsloft eigi að ríkja .
" Skoðanaskiptin eru svo mikilvæg , en tryggja þarf að reglur rökræðunnar séu virtar sem og sjónarmið annarra .
Við erum sammála um svo margt og það er svo margt sem sameinar okkur , ekki bara saga , tungumál , menningararfur , náttúran og sameiginlegir hagsmunir sem eru vissulega ríkir , heldur einfaldlega viðhorfin .
Mér finnst vera kominn tími til að stilla saman strengi , " segir Þóra og tekur fram að þau gildi sem hún muni hafa að leiðarljósi nái hún kjöri séu heiðarleiki , jafnrétti , kærleikur , frelsi og mannúð , auk þess sem hún vilji tryggja að lýðræðið sé virt .
Forsetinn ekki skoðanalaus " Forsetinn hefur takmörkuð pólitísk völd og hann á ekki að taka afstöðu í stórum pólitískum deilumálum .
Það þýðir ekki að forsetinn eigi að vera skoðanalaus .
Hann getur alltaf hvatt til upplýstrar og málefnalegrar umræðu , sama hversu stór málin eru .
Ég lít svo á að helsta vald forsetans sé áhrifavaldið .
Hann á að vera í sem allra bestum tengslum við sem flesta um allt land , almenning , fulltrúa allra stjórnmálaflokkanna , kirkjuna , atvinnulífið og frjáls félagasamtök .
Hann hefur mikil áhrif með því sem hann segir og gerir , bæði innanlands og erlendis , og með því getur hann sett ákveðin mál á dagskrá , " segir Þóra og tekur fram að forsetinn gegni einnig mikilvægu hlutverki m.a. í landkynningu og eflingu jafnt ferðaþjónustunnar sem og atvinnulífsins .
Telur þú að setja beri skýrar reglur um samskipti forsetaembættisins og viðskiptalífsins ? " Já , tvímælalaust .
Þótt svona reglur séu e.t.v. ekki til víða þá er það mín skoðun að Íslendingar geti gengið á undan með góðu fordæmi .
Með því að setja ramma utan um þessi samskipti , sem unninn væri í samvinnu við t.d. fræðimenn úr háskólasamfélaginu og atvinnulífið sjálft , þá vita menn hvar þeir standa og ég held að það græði allir á því .
" Málskotsréttinum beitt af varúð Hver er afstaða þín til 26. greinar stjórnarskrárinnar sem kveður á um málskotsrétt forseta ? " Sagan hefur sýnt okkur að þessi grein er virk .
Að mínu mati á að beita málskotsréttinum af mikilli varúð og það má ekki tala um það af léttúð að hafna lögum frá Alþingi .
Það er mjög stórt skref að stíga og erfið ákvörðun sem aðeins er hægt að taka eftir mikla íhugun .
Meðal þess sem horfa þyrfti til við slíka ákvörðunartöku er t.d. hvort viðtæk sátt hafi verið um málið á Alþingi eða hvort því hafi verið þröngvað í gegn með mjög tæpum meirihluta , hvers eðlis það er , hvort það hafi óafturkræfar afleiðingar , hvort hægt sé að breyta því á næsta þingi og eins hvort mikil alda óánægju hafi risið upp meðal Íslendinga en vísbendingar um slíkt sjást m.a. í skoðanakönnunum og undirskriftasöfnunum .
Það eru því ansi mörg atriði sem þarf að íhuga undir þeim feldi sem forsetinn þarf að fara undir , " segir Þóra og tekur fram að að sínu mati sé viðtæk undirskriftasöfnun ekki nauðsynleg forsenda þess að forseti ákveði að senda mál í þjóðaratkvæði .
" Ef málið væri þess eðlis að það gengi gegn öllu því sem við höfum komið okkur saman um sem samfélag , þá þyrfti ekki margar áskoranir , " segir Þóra .
Spurð nánar um afstöðu sína til þess hvernig að undirskriftasöfnun sé staðið segist Þóra þeirrar skoðunar að ekki þurfi að birta nöfnin opinberlega , en hins vegar þurfi að vera hægt að sannreyna að um raunverulegar undirskriftir sé að ræða .
Finnst þér að þjóðin ætti milliliðalaust að geta farið fram á þjóðaratkvæðagreiðslu ? " Mín skoðun er sú að vilji menn fjölga þjóðaratkvæðagreiðslum , sé rétta leiðin að setja um það skýran ramma með lagabreytingu , en ekki að forsetinn fari í ríkari mæli að beita 26. greininni , " segir Þóra og tekur fram að hún sjái ekkert að því að halda málskotsrétti forsetans inni í stjórnarskránni líkt og tillögur stjórnlagaráðs geri ráð fyrir .
Hefur þú skoðun á því hvort og hvernig umgjörð forsetaembættisins verði breytt ef samþykktar verða breytingar á stjórnarskránni ? " Forsetinn hefur engu hlutverki að gegna við stjórnarskrárbreytingar .
Það er þings að breyta stjórnarskránni , " segir Þóra og tekur fram að hún hafi kynnt sér vel þær umfangsmiklu breytingar sem stjórnlagaráðið hefur lagt til .
" Ein af niðurstöðum rannsóknarnefndar Alþingis um forsetaembættið var að það þyrfti að skýra hlutverkið og það tel ég ekki fjarri sanni .
" Ekki er hægt að ljúka umræðunni um málskotsrétt forseta án þess að heyra álit þitt á því hvort rétt hafi verið að synja Icesave-lögunum staðfestingar á sínum tíma .
" Þúsundir hvöttu forsetann til að hafna fyrstu Icesave-lögunum en hann skrifaði samt undir .
Bretar og Hollendingar höfnuðu þeim samningi , blessunarlega .
Ég held að enginn forseti hefði getað horft framhjá þeim mikla fjölda undirskrifta sem InDefence tókst að safna vegna Icesave 2 , þ.e. hátt í 60 þúsund undirskriftir sem gerir um fjórðung atkvæðisbærra manna , samtímis því sem allar kannanir bentu til þess að mun fleiri væru sammála um að hafna lögunum .
Hvað þriðja Icesave-samninginn varðar er staðan ekki jafn ljós , enda var hann samþykktur með auknum meirihluta Alþingis þar sem stærsti stjórnarandstöðuflokkurinn ákvað að greiða atkvæði með honum auk þess sem meirihluti landsmanna var samþykkur lögunum þegar þau voru sett , " segir Þóra og tekur fram að í ljósi forsögunnar , allt aftur til ársins 2004 þegar sitjandi forseti beitti fyrst málskotsréttinum , hafi hann verið samkvæmur sjálfum sér þegar hann hafnaði síðasta Icesave-samningnum .
" Það er hins vegar ómögulegt að svara því , enn sem komið er , hvort sú ákvörðun hafi verið rétt fyrir hönd þjóðarinnar .
Það skýrist í raun ekki fyrr en við vitum hvernig dómsmálinu lyktar .
" Á forsetaembættið að fylgja eftir þeirri línu sem ríkisstjórnin markar í utanríkismálum eða á hann fyrst og fremst að fylgja eigin sannfæringu ? " Hvort tveggja .
Auðvitað getur forsetinn haft frumkvæði að ýmsum góðum tengslum , en hann getur ekki rekið sjálfstæða utanríkisstefnu .
Slíkt væri óeðlilegt í lýðveldi sem er þingræðisríki .
Það er ekki hægt að skylda hann til að vinna að stefnumálum sem hann er ósammála , en hann getur ekki gengið gegn þeim .
Við eigum ekki að tala tveimur röddum þar sem slíkt myndi rýra trúverðugleika landsins .
" Breytingar verði gerðar í sátt Næst víkur talinu að Evrópusambandinu og hugsanlegri aðild Íslands að því .
Innt eftir afstöðu sinni til slíkrar aðildar segir Þóra að forseti eigi ekki að skipa sér í raðir með eða á móti aðild .
" Vilji Alþingi halda viðræðum áfram og ljúka þeim , fær þjóðin að taka afstöðu til aðildarsamnings þegar hann liggur fyrir og það gildir um mig líka , " segir Þóra og áréttar að sér finnist forsetinn ekki eiga að taka afstöðu í stórum pólitískum deilumálum .
" Vegna þess að það samræmist ekki því að ætla að vera forseti allra Íslendinga .
Um leið og hann gerir það þá fjarlægist hann þann hóp sem er honum ósammála og við þurfum ekki á því að halda .
" Verði ákveðið að ganga í Evrópusambandið er ljóst að gera þarf breytingar á stjórnarskránni .
Hvað finnst þér um það ? " Það er rétt að til þess að ljúka aðildarferlinu þarf að breyta stjórnarskránni .
Það er hins vegar Alþingis að ákveða og ekki bara þessa Alþingis heldur næsta líka .
Það verða kosningar á milli og líklegt að miklar breytingar verði á þingmannahópnum og valdahlutföllum á þinginu .
Það er einlæg von mín að breytingar á stjórnskipunarlögum verði gerðar í sátt og að Alþingi samþykki ekki ný stjórnskipunarlög með mjög tæpum meirihluta .
" Aðspurð hvort sér finnist að umfjöllun fjölmiðla um kosningabaráttuna hafi verið sanngjörn segist Þóra ekki geta sagt annað , en rifjar upp að ítrekað hafi verið bent á það í Viðskiptablaðinu að því fari fjarri að umfjöllun fjölmiðla hafi verið jöfn .
Innt eftir því hvort sér finnist kosningabaráttan hafa verið málefnaleg leggur Þóra áherslu á að það sé kjósenda að meta .
" Ég hef reynt að beina sjónum að framtíðinni í stað fortíðar en auðvitað getur það verið ruglandi þegar reynt er að gera maka frambjóðenda , uppdiktuð tengsl við stjórnmálaflokka eða ótímabæra umræðu um Evrópusambandið að aðalatriði .
Að auki finnst mér sumir hafa talað af virðingarleysi um fyrrverandi forseta , ekki síst um Vigdísi Finnbogadóttur .
Mér finnst slíkt tal óviðurkvæmilegt .
" Talið berst að ýmsum þáttum sem snúa að kostnaði við sjálft forsetaembættið .
" Ég hef ekki farið yfir rekstrarkostnað embættisins nýlega en þar eins og annars staðar þar sem farið er með almannafé , á að gæta aðhalds , " segir Þóra þegar hún er spurð hvort sér finnist kostnaðurinn við embættið passlegur .
Spurð hvort breyta eigi því hvernig staðið sé að orðuveitingum á Bessastöðum segist Þóra ekki hafa lagt mat á það , en tekur fram að afstaða hennar sé , að í þessu eins og öllu öðru sé rétt að gæta hófsemdar .
Aðspurð um laun forseta bendir hún á að aðrir ákveði hver þau eigi að vera og segir eðlilegt að treysta þeirra dómgreind .
" Vegna umræðunnar langar mig hins vegar að árétta að búið er að afnema lögin sem kváðu á um forseti væri á launum út lífið .
Í dag er það svo að hann er tekinn út af launaskrá þegar hann lætur af embætti .
" Dýrmætt veganesti fyrir forseta Hvaða hlutverki gegnir maki forsetans ? " Hann gegnir heilmiklu hlutverki , en eins og við höfum séð þá getur forsetinn verið makalaus .
Ég er hins vegar svo heppin að eiga frábæran maka í þetta starf .
Hann er vel menntaður , þekkir mannkynssöguna vel og alþjóðastjórnmálin , hefur góða samskiptahæfni og getur talað um allt við alla .
Hann mun til að byrja með vera í orlofi til að huga að börnunum , en síðan höfum við heilmikla aðstoð með þau , þannig að hann myndi auðvitað koma með mér víða .
Honum þykir þetta mjög spennandi , eins og fjölskyldunni allri , og er með ýmis verkefni á prjónunum sem hann gæti fundið farveg sem maki forseta Íslands .
Hann er ástríðukokkur , sem fékk dálitla útrás fyrir þetta áhugamál sitt þegar við rákum litla bændagistingu í Önundarfirði í fyrrasumar .
Hann dreymir nú um að vinna meira með íslenskt hráefni , bæði íslenskar landbúnaðar- og sjávarútvegsvörur , og leggja sitt af mörkum við að koma því á framfæri .
Hann getur haft heilmiklu hlutverki að gegna og ég treysti honum fullkomlega til að setja sitt mark á það á glæsilegan máta .
Þegar heilt er á litið tel ég að gott fjölskyldulíf á Bessastöðum og dagleg verkefni sem endurspegla líf flestra íslenskra fjölskyldna sé mjög dýrmætt veganesti fyrir forseta Íslands .
" Þóra Arnórsdóttir Þóra Arnórsdóttir fæddist í Reykjavík 18. febrúar 1975 , yngst fimm systkina .
Foreldrar Þóru eru Nína Sæunn Sveinsdóttir viðskiptafræðingur og Arnór K. Hannibalsson heimspekiprófessor .
Bræður Þóru eru Ari , Auðunn , Hrafn og Kjartan .
Þóra ólst upp í vesturbæ Kópavogs þar sem hún gekk í Kársnesskóla og Þinghólsskóla .
Þóra lauk stúdentsprófi frá Menntaskólanum við Hamrahlíð af bæði nýmála- og náttúrufræðibraut .
Hún lauk BA-prófi í heimspeki frá Háskóla Íslands og Háskólanum í Genúa á Ítalíu og MA-prófi í alþjóðastjórnmálum og þróunarhagfræði frá Johns Hopkins Paul H. Nitze School of Advanced International Studies í Bologna og Washington , D.C .
Þóra er einnig með leiðsögumannspróf frá Leiðsögumannaskóla Íslands .
Þóra hóf störf í fjölmiðlum 1998 þegar hún sneri heim úr námi .
Hún hefur unnið hjá Stöð 2 , í Íslandi í dag , hjá RÚV á fréttastofum sjónvarps og útvarps , Rás 2 og síðustu þrjú ár í Kastljósi .
Hún hefur einnig stýrt sjónvarpsþættinum Útsvari í fimm ár , kosningasjónvarpi RÚV og unnið að ýmiskonar þáttagerð .
Samhliða fjölmiðlastörfum hefur Þóra kennt við Háskóla Íslands í meistaranámi í alþjóðasamskiptum .
Þóra hefur einnig starfað sem leiðsögumaður erlendra ferðamanna hérlendis um árabil .
Maki Þóru er Svavar Halldórsson , stjórnsýslufræðingur og fréttamaður , og saman eiga þau þrjú börn , Halldór Narfa 6 ára , Nínu Sólveigu 4 ára og dóttur sem fæddist hinn 18. maí síðastliðinn .
Svavar á þrjár dætur úr fyrra sambandi , Ernu Maríu , Guðbjörgu Lilju og Rebekku Ósk , sem eru á aldrinum 12 til 14 ára .
