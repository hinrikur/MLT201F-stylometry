Líklega eru AA-samtökin einhver merkilegustu sjálfshjálparsamtök , sem sett hafa verið á stofn .
Í tengslum við þau samtök hafa orðið til önnur , sem nefnast Al-Anon og eru , ef rétt er skilið , sjálfshjálparsamtök aðstandenda alkóhólista , þar á meðal barna þeirra .
Í síðustu viku var haldin í Osló ráðstefna á vegum Nordisk Forum , sem er eins konar grasrótarvettvangur nokkurra aðila á Norðurlöndum .
Geðverndarfélag Íslands er aðili að því samstarfi .
Það voru samtök í Noregi , sem nefnast Voksne for barn , sem stóðu fyrir þeim fundi .
Þar komu m.a. fram nokkur ungmenni í Noregi , sem eiga það sameiginlegt að hafa alizt upp á heimilum , þar sem annað foreldri hefur átt við geðveiki að stríða .
Þetta unga fólk hefur myndað sjálfshjálparhóp .
Þau bera saman bækur sínar og deila hvert með öðru reynzlu sinni .
Óhætt er að fullyrða , að þeir , sem hlustuðu á þetta unga fólk , urðu fyrir miklum áhrifum af þeim umræðum .
Starf af þessu tagi meðal unglinga og ungmenna , sem hafa alizt upp í skugga geðsjúkdóma , er á byrjunarstigi á Norðurlöndum .
Spurning er , hvort hægt er að koma slíku starfi af stað hér á Íslandi .
Hér er byrjað að takast á við þann vanda , sem fylgir því , þegar mæður kornungra barna eiga við geðsýki að stríða og miklu máli skiptir fyrir framtíðarheill barnsins , að tengslin á milli þess og móður rofni ekki .
Á geðdeild Landspítalans er að verða til starfsemi , sem byggist á því í slíkum tilvikum , að barn fylgi móður sinni inn á deildina .
Mikilvægi þessa verður ekki ofmetið .
En jafnframt er augljóst að geðsýki innan heimilis getur verið eldri börnum og unglingum þungbær .
Þess vegna er svo mikilvægt að við fylgjum því fordæmi frá Noregi , sem hér hefur verið nefnt .
Á ráðstefnunni í Noregi komu fram afar athyglisverðar upplýsingar um áhrif áfengis- og fíkniefnaneyzlu á fóstur ef móðir stundar slíka neyzlu á meðgöngutíma .
Niðurstöður rannsókna á þessu sviði eru afgerandi .
Börnin , sem verða til við slíkar aðstæður , geta verið að takast á við afleiðingarnar alla ævi .
Þar var líka fjallað um áhrif þess á börn og unglinga að foreldri sé dæmt í fangelsi .
Fyrir nokkrum árum fóru nokkrir íslenzkir geðhjúkrunarfræðingar í heimsókn á Litla-Hraun .
Þar var Margrét Frímannsdóttir spurð , hvaða nýja þjónustu hún vildi helzt taka upp , ætti hún þess kost .
Svar hennar var að vinna með fjölskyldum fanga .
Um þennan þátt fangelsismála hefur lítið verið rætt hér en þegar orð er á því haft blasir við að úti í samfélaginu eru börn og unglingar og ungt fólk á ferð , sem þjáist vegna fangelsunar foreldris .
Það er hægt að íhuga stöðu fleiri hópa af þessu tilefni .
Það er alltaf eitthvað um það að börn séu gefin .
Dæmi eru um að það hafi sett mark sitt á líf þeirra einstaklinga alla ævi .
Hjónaskilnaðir eru nú orðið svo algengir að varla er orð á því hafandi .
En það breytir engu um , að stundum geta skilnaðir haft mjög djúpstæð áhrif á börn .
Krabbamein er ekki lengur sá dauðadómur , sem sá sjúkdómur var í eina tíð , en þó er ljóst að eigi foreldri við alvarlegt krabbamein að stríða getur það haft mjög alvarleg áhrif á sálarlíf barna og unglinga .
Hér hafa verið nefnd málefni , sem snúa að heilbrigðiskerfinu , félagslega kerfinu , kirkjunni að einhverju leyti og jafnvel skólakerfinu .
En vandinn er sá sami .
Hvernig er hægt að koma í veg fyrir að tilvik af því tagi , sem hér hafa verið nefnd , hafi varanleg neikvæð áhrif á sálarlíf og tilfinningalíf þeirra barna , unglinga og þess unga fólks sem um er að ræða ? Hér skal fullyrt að út um allt í okkar samfélagi er fólk á ferð , sem burðast með afleiðingar ofneyzlu áfengis og nú á síðari áratugum fíkniefna á heimilum sínum í æsku .
Í mörgum tilvikum hefur ekkert mótað þetta fólk meira en einmitt sú reynzla .
Á undanförnum mánuðum hefur mér orðið ljóst , að mun fleiri einstaklingar en ég hafði ætlað hafa orðið fyrir þeirri lífsreynslu að alast upp á heimilum , þar sem foreldri hefur átt við geðsýki að stríða .
Raunar held ég að þær þjáningar , sem þessi hópur fólks hefur búið við , séu falinn þjóðfélagslegur vandi .
Nú kunna einhverjir að segja sem svo að samfélagið geti ekki leyst öll vandamál fólks .
Sum þeirra verði hver og einn að takast á við í sínu horni .
Það er rétt .
Á fyrrnefndri ráðstefnu í Osló sagði einn fyrirlesara hins vegar að kostnaðurinn , sem samfélagið þyrfti að taka á sig vegna áfalla af þessu tagi í æsku , væri svo mikill , að kostnaður við fyrirbyggjandi aðgerðir væri nánast smámunir í þeim samanburði .
Það fylgja margir kostir fámenninu hér á Íslandi , m.a. þeir að við eigum að geta tekizt betur á við vanda af þessu tagi en fjölmennari þjóðir af því að við eigum að geta séð hann betur .
Þetta snýst um það að þegar geðsjúkdómur kemur við sögu þarf meðferðin að ná til fleiri en einstaklingsins , sem fyrir honum verður , þ.e.a.s. allrar fjölskyldunnar .
Það sama á við um áfengissýki .
Það sama á í mörgum tilvikum við , þegar krabbamein kemur við sögu .
Þótt með öðrum hætti sé þarf líka að huga að börnum og mökum fanga .
Þetta kostar peninga en það kostar miklu meiri peninga að sinna þessum þætti málsins ekki .
Fagfólk talar um börn sem eiga foreldri , sem er að berjast við geðsýki , sem ósýnilegu börnin .
Það er mikið til í því .
Fram á síðustu ár hefur lítið verið um sjúkdóminn talað og allra sízt hafa börnin sjálf tjáð sig .
Eitt þessara barna , sem nú er á miðjum aldri , sagði við mig : Ég lofaði sjálfri mér því þegar ég var lítil að þegar ég yrði stór mundi ég sjá til þess að önnur börn þyrftu ekki að ganga í gegnum það sama og ég .
Þessi orð segja allt sem segja þarf um skyldur samfélags okkar gagnvart þessum börnum .
