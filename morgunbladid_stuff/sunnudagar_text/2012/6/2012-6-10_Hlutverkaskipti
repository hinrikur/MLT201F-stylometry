Í Sovétríkjunum gömlu nutu svokallaðir hugmyndafræðingar mikils álits .
Aðalhugmyndafræðingur Kommúnistaflokksins hafði lykilstöðu í kerfinu .
Hann sagði til um hvaða hugsun og hvaða stefna væri í samræmi við marxíska kenningu og því rétt .
Það sama átti að sjálfsögðu við um hið gagnstæða , það sem ekki stæðist fræðilega skoðun samkvæmt kenningunni og ætti því að banna .
Í tungumálinu eimir eftir af þessari hugsun , talað er um hugmyndafræði í stjórnmálum – ekki sem fræðin um hugmyndir – heldur sem hina vísindalega réttu pólitísku formúlu .
Þar til fyrir þrjátíu til fjörutíu árum voru vinstri menn almennt hallir undir að hugsa samkvæmt hugmyndafræði .
Og því lengra sem þeir stóðu til vinstri því meir vildu þeir hugsa málin út frá slíkri nálgun .
Þeir voru jú að skapa nýtt samfélag sem lyti öðrum lögmálum en nú væru við lýði ; samfélag sem færði okkur nýjar lausnir á nýjum forsendum .
Þegar hægri menn gagnrýndu sósíalismann og bentu á það sem úrskeiðis hafði farið í ríkjum sem kenndu sig við sósíalisma , svöruðu vinstri menn gjarnan að bragði : Við erum að skapa nýjan heim .
Það tekur tíma .
Dæmið ekki verk okkar fyrr en hin nýju lögmál hafa sýnt sig í verki .
Ég held að þetta sé nokkuð raunsönn lýsing á pólitískri umræðu frá öndverðri tuttugustu öldinni og fram undir lok áttunda áratugarins .
En þá verður líka breyting á .
Til sögunnar koma Hayek og Freedman , Thatcher og Reagan og fleiri sem taka að boða nýja trú , frjálshyggjuna – gefa línuna á hugmyndafræðilegum forsendum hennar .
Merkileg breyting verður í Bretlandi þessu tengt , þar sem löng hefð hafði skapast fyrir svokölluðum Hvítbókum – White Papers .
Málsmetandi einstaklingar , sem kallaðir höfðu verið saman vegna mismunandi sjónarhorna sem þeir höfðu á tilveruna , sömdu þessar Hvítbækur , sem ætlaðar voru stjórnvöldum sem leiðarvísir við stefnumótun .
Margaret Thatcher , forsætisráðherra og formaður Íhaldsflokksins , féll frá þessu fyrirkomulagi .
Hún setti hins vegar á fót aðgerðateymi til að koma fyrirframgefnum lausnum í framkvæmd .
Og það voru að sjálfsögðu lausnir í anda hinnar " réttu " hugmyndafræði .
Nánast alls staðar í hinum iðnvædda heimi varð hægri vængur stjórnmálanna nú ídeólógískur .
Hann trúði á lögmál hins frjálsa markaðar og hinnar Huldu handar , sem frumkvöðlinum Adam Smith hafði orðið tíðrætt um í höfuðriti sínu um Auðlegð þjóðanna .
Hin Hulda hönd markaðarins myndi slétta út allar misfellur í markaðskerfinu vegna þess að markaðurinn byggi yfir innri rökvísi sem leiðrétti sérhverja kerfisvillu sjálfur .
Markaðurinn væri óskeikull , blessun fyrir samfélagið og mannkynið allt .
Hinni nýju hugmyndafræði fylgdi ofurtrú á allt það sem tengdist markaði .
Var nú hafist handa að framkvæma í anda þessarar kreddu .
Hún var að sönnu ekki ný af nálinni .
Segja má að hún hafi verið enduruppgötvuð .
Friedrich Hayek benti á það í bók sinni Leiðinni til ánauðar , sem Hannes Hólmsteinn Gissurarson þýddi , að menn hefðu einfaldlega villst af leið og illu heilli hætt að trúa á lögmálið .
Nú gilti að taka trúna á nýjan leik .
Og það var eins og við manninn mælt , að þegar skipbrot stefnunnar varð lýðum ljóst ; að framkvæmdin var nánast hvergi í samræmi við væntingar , þá svöruðu hinir pólitísku trúmenn : Við erum að skapa nýjan heim .
Það tekur tíma , en dæmið ekki verk okkar fyrr en lögmálin hafa sannað sig í verki .
Nú voru það vinstri sinnarnir sem tekið höfðu við hlutverki hægri manna frá fyrri tíð .
Þeir voru orðnir hallir undir reynsluvísindin á hinum pólitíska vettvangi ; vildu sjá kosti og galla og varast hugmyndafræðilega leiðsögn sem ekki skilaði árangri og ekki byggði á því sem Íslendingar hafa löngum kallað heilbrigða skynsemi .
Svona tekur heimurinn breytingum .
