Ef ég á að segja eins og er þá erum við vonsvikin .
Við vonuðumst til að fá tvo milljarða dollara en ekki einn , " sagði Kevin Systrom , stofnandi Instagram , og hló ógurlega í viðtali eftir söluna til Facebook .
Stundum er talað um að fyrirtæki komi eins og stormsveipur inn á markað , Instagram fellur svo sannarlega í þann flokk .
Instagram er " app " -samfélag snjallsímaeigenda sem deila myndum .
Auk þess er hægt að lífga upp á myndirnar með ýmsum valmöguleikum ( Filters ) , allt eftir smekk hvers og eins .
Þeir Kevin Systrom og Michael Krieger þróuðu snjallsímaforritið og settu á markað í október 2010 en þeir eru báðir fyrrverandi nemendur Stanford háskóla .
Þeir kumpánar sannfærðu fjárfesta um að leggja 500.000 dollara í verkefnið .
Tveimur mánuðum eftir að forritið var sett á App store á Itunes voru notendur orðnir milljón .
Í september 2011 voru þeir orðnir 10 milljónir og þegar fyrirtækið var selt nú í apríl voru notendur 30 milljónir .
Zuckerberg tekur til sinna ráða Mark Zuckerberg , stofnandi Facebook , hefur viðurkennt að hafa staðið á bak við kaupin á fyrirtækinu .
Hann og fyrirtæki hans er í þeirri stöðu að geta keypt út alla hugsanlega samkeppni á markaði .
Instagram nýtur mikilla vinsælda meðal yngra fólks á meðan nýir notendur Facebook eru að verða sífellt eldri .
Milljarður dollara var kaupverðið , fyrir fyrirtæki sem hefur starfaði í eitt og hálft ár , með 13 starfsmenn og var með eina vöru í höndunum sem ókeypis var að hlaða niður af netinu .
Því velta margir eflaust fyrir sér hvernig Zuckerberg ætlar að gera þessa fjárfestingu arðbæra .
Frumkvöðlar á sviði samskiptamiðla segja mikil tækifæri fylgja kaupunum , hugmyndafræði Facebook gangi út á að safna sem mestum upplýsingum um notendur .
Instagram færir þeim miklar upplýsingar , hvenær og hvar notendur eru þegar þeir taka myndir ásamt því að notendur koma upp um áhugamál sín á Instagram .
Að mati sérfræðinga á frumkvöðlasviði geta þessar upplýsingar verið forsvarsmönnum Facebook ómetanlegar ef rétt sé með farið .
Til marks um flæði upplýsinga hafa notendur deilt einum milljarði mynda inn á Instagram-samfélagið og fimm milljónir mynda bætast við á hverjum degi .
Loforð Mark Zuckerberg í kjölfar kaupanna vöktu einnig mikla athygli en Facebook er þekkt fyrir að kaupa nýsköpunarfyrirtæki leysa þau upp og fela hæfum starfsmönnum þeirra önnur verkefni .
" Instagram mun halda sér og ekki falla inn í Facebook .
Notendur munu áfram geta póstað myndum sínum inn á aðrar samskiptasíður [ t.d. Twitter og Foursquare ] , " sagði Zuckerberg Á frumkvöðlamarkaði ríkir mikil samkeppni og í þessu tilfelli álykta margir sérfræðingar sem svo að Facebook sé að gleypa Instagram áður en Instagram gleypir Facebook .
Dramb eða skemmtun Til hvers , af hverju ? Hvaða fyrirbæri er Instagram ? " Appið " má segja að sé eins og Facebook en aðeins með myndum og myndatexta .
Sumir segja samfélagið heimavöll sjálfhverfunnar en aðrir að um sé að ræða skemmtilega leið til að deila fallegum myndum með útvöldum vinum .
Loksins til liðs við Zuckerberg Hinn 28 ára Kevin Systrom , annar stofnenda Instagram , ólst upp í nágrenni Boston í Bandaríkjunum og útskrifaðist frá Stanford-háskóla með gráðu í stjórnun og verkfræði .
Þrátt fyrir ungan aldur hefur hann starfað hjá Odeo , fyrirtækinu sem kom Twitter á fót , og Google .
Systrom hefur að eigin sögn þróað með sér áhuga á samskiptamiðlum og ljósmyndun .
Með Instagram náði hann að sameina þetta tvennt með eftirminnilegum hætti .
" Ég vissi fljótlega að eitthvað stórt væri í aðsigi , við höfðum aldrei séð álíka vöru vaxa jafnhratt og fá svo mikla athygli jafnfljótt , " sagði Systrom um uppgang Instagram .
Örlögin voru ekki að leiða Systrom og Mark Zuckerberg saman í fyrsta skipti þegar Facebook keypti Instagram í apríl .
Árið 2004 þegar Systrom var í Stanford var hann að vinna að deiliforriti fyrir myndir , á þeim árum var Zuckerberg að þróa Facebook og reyndi að fá hann til liðs við sig en allt kom fyrir ekki .
Fljótlega eftir að Instagram kom á markað reyndi Facebook að kaupa fyrirtækið en aftur þráaðist Systrom við .
Það var ekki fyrr en í apríl á þessu ári að Zuckerberg náði sínu fram og fékk Systrom til að ganga til liðs við sig , dýru verði þó .
