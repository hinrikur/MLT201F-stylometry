Næsta mynd í stuttmyndaröð MBL Sjónvarps fjallar um eldri mann sem hugsar til baka .
Í stuttmyndinni sem nefnist " Púslið " hugsar maðurinn til jákvæðra breytinga sem urðu á lífi hans .
" Við vorum tveir sem skrifuðum handritið , ég og Arnór Pálmi Arnarson .
" Púslið " er í raun seinni myndin af tveimur en fyrri myndin var einskonar prufuþáttur fyrir þáttaröðina Hæ Gosa sem við gerðum seinna , " segir Heiðar Mar , leikstjóri og annar handritshöfunda myndarinnar .
Að sögn Heiðars var ætlunin að skrifa gamaldags sögu og líta til íslenskrar kvikmyndagerðar eins og hún var í upphafi hér á landi .
Hann bætir við að leitast hafi verið við að gera myndina eins íslenska og hægt er , t.a.m. gerist hún á sveitabæ og í litlu samfélagi .
Með aðalhlutverk í myndinni fara þau Hinrik Hoe Haraldsson , Hinrik Ólafsson og Tinna Hrafnsdóttir .
Heiðar Mar útskrifaðist úr Kvikmyndaskóla Íslands af leikstjórnar- og framleiðslubraut .
Þessi framtakssami kvikmyndagerðarmaður hefur frá útskrift unnið við margar kvikmyndir , aðallega sem ljósamaður .
Einnig skrifaði hann og framleiddi sjónvarpsþættina Hæ Gosi .
Heiðar Mar hefur nýlokið við gerð annarrar stuttmyndar auk þess sem hann hefur verið að reyna að koma sér á framfæri í kvikmyndagerð í London þar sem hann býr um þessar mundir .
" Ég mun dvelja á Íslandi í sumar .
Í vikunni var gengið frá því að ég mun gera heimildarmynd á næstunni sem ég get því miður ekki tjáð mig nánar um á þessu stigi .
Þess utan er ýmislegt í bígerð sem verður að koma í ljós .
" heimirs@mbl.is 