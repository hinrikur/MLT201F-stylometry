Forsetinn á að vaka yfir lýðræðinu , lýðræði Íslands og frjálsri þjóð , " segir Hannes Bjarnason , aðspurður út í hlutverk forsetaembættisins og bætir við að forsetinn hafi einnig önnur hlutverk svo sem að kynna land og þjóð út á við sem og að kynna menningararfleifð , sögu og atvinnulíf landsins .
" Kannski ekki minnst og ekki síst , þá er það hlutverk forsetans sem fyrirmyndar sem skiptir mjög miklu máli , " segir Hannes sem segir hlutverk þetta felast í því að forsetinn sé heiðarlegur , sannur og einlægur þannig að fólk geti treyst á hann og jafnframt litið upp til forsetaembættisins sem slíks .
Aðspurður hvort honum þyki hafa skort á þetta á síðustu árum segir Hannes : " Já , náttúrlega hlutverk núverandi forseta í útrásinni miklu , eins og hún hefur oft verið kölluð .
Hún var afgerandi á margan hátt og ég lít þannig á að það hafi ekki verið gert uppgjör við hrunið fyrr en að allir þeir sem komu að því séu búnir að draga sig í hlé og farnir í önnur störf .
" Málskotsrétturinn öflugt verkfæri Hannes segir rétt að forseti beiti málskotsrétti sínum ef færð eru rök fyrir beitingu hans og forsetanum þyki lýðræði þjóðarinnar ógnað með einhverjum hætti .
" Málskotsrétturinn er settur inn í stjórnarskrána einmitt til þess að geta nýtt hann , þetta er verkfæri ef svo ber undir , en þetta er geysilega öflugt verkfæri og það ber að nýta það mjög vel og helst mjög sjaldan , " segir Hannes .
Spurður út í það hvort hann telji mikilvægt að sett sé eitthvert lágmark undirskrifta sem safna þurfi til þess að forsetinn beiti málskotsréttinum segir Hannes að það verði að vera eitthvað til staðar sem komi í veg fyrir að ákveðnir þrýstihópar í samfélaginu taki sig til og endalaust knýi lög í þjóðaratkvæðagreiðslu .
Þá líst honum mjög vel á tillögur stjórnlagaráðs varðandi það að ákveðinn fjöldi manna geti óskað eftir þjóðaratkvæðagreiðslu .
" En hversu margir , veistu ég veit það ekki , ég veit ekki hvað er hæfilegur fjöldi , " segir Hannes .
Ákveðinn samhljómur æskilegur " Að sjálfsögðu er það æskilegt að það sé ákveðinn samhljómur í utanríkisstefnu ráðandi stjórnvalda á hverjum tíma og forseta , " segir Hannes aðspurður hvort forsetaembættið eigi að fylgja þeirri línu sem ríkisstjórnin markar í utanríkismálum , og bætir við : " Hinsvegar er það þannig að forsetinn er kjörinn beint af fólkinu og forsetinn á , og fólk á að krefjast þess af honum , að segja sína skoðun á málum og þá getur komið upp sú staða að það sé einhver mismunur á milli ríkjandi stefnu og forseta .
" Hann bendir þó á að hann sé þeirrar skoðunar að forsetinn eigi þannig lagað séð ekki að hafa ákveðna utanríkisstefnu en hann verði að vera samkvæmur sjálfum sér .
Aðspurður út í Evrópumálin segist Hannes vera þeirrar skoðunar að Ísland eigi ekkert að sækja inn í Evrópusambandið .
" En þegar það er sagt þá skiptir miklu máli að það er ekki forsetinn sem ákveður það heldur þjóðin og ég get aldrei farið að beita mér sem forseti fyrir því að Íslendingar gangi ekki inn í Evrópusambandið , " segir Hannes sem telur að forsetinn eigi að koma hreint og beint til borðs og segja sitt álit á þjóðfélagsmálum en megi þó ekki falla í þá gryfju að beita sér á bak við tjöldin fyrir eigin skoðunum .
Hannes segir ákvæði í tillögum stjórnlagaráðs sem kveði á um heimild til þess að skerða eða framselja fullveldi Íslands með alþjóðasamningum vera afar kröftugt ákvæði og finnst honum að slíkt mætti aldrei gera .
" Það mætti aldrei gera án þess að þjóðin segði sitt álit á því , " segir Hannes .
Aðspurður hvort hann vilji að umgjörð forsetaembættisins verði breytt ef samþykktar verða breytingar á stjórnarskránni segir Hannes : " Sá eða sú sem verður forseti kemur alltaf til með að breyta embættinu , þ.e. setja sín fingraför á embættið samkvæmt sinni skoðun og persónuleika .
" Hann segir eðli embættisins ekki hafa breyst mikið og telur hann að eðli þess muni heldur ekki breytast mikið ef tillögur stjórnlagaráðs verða samþykktar samkvæmt orðanna hljóðan .
Ætlar að gera embættið minna pólitískt " Ég er fæddur og uppalinn í Skagafirði , á sveitabæ .
Afi var einn af framámönnum kaupfélagsins á sínum tíma þegar það var stofnað .
Þannig að ég elst náttúrlega upp í miklum framsóknaranda , var mikill framsóknarmaður og heldur betur mikill kaupfélagsmaður , " segir Hannes spurður hvort hann hafi haft einhver afskipti af pólitík í fortíðinni og bætir við : " Svo finnst mér eitthvað breytast í eðli Framsóknarflokksins þegar verða formannsskipti , þegar Steingrímur Hermannsson lætur af störfum og Halldór Ásgrímsson tekur við .
" Hannes bendir þó á að hann hafi aldrei verið flokksbundinn .
Hann segir manngildisstefnuna í Framsóknarflokknum hafa vikið fyrir auðgildisstefnu og að eigin sögn hefur hann skilað auðu í þingkosningum alla tíð síðan enda hafi öðrum flokkum ekki tekist að höfða til hans .
" Sérhver sitjandi forseti setur sín fingraför á embættið og gerir embættið að sínu .
Ólafur hefur sannarlega gert það og þannig séð hefur hann verið mjög samkvæmur sjálfum sér .
Hann Ólafur er náttúrlega þrælpólitískur og þannig hefur hann verið samkvæmur sjálfum sér og gert embættið pólitískt .
Ég er ópólitískur og verði ég forseti þá geri ég embættið mun minna pólitískt en það er í dag , " segir Hannes spurður að því hvort forsetinn eigi að blanda sér meira eða minna í stjórnmál heldur en undanfarin ár .
Hann sér þó fyrir sér að forsetinn eigi og geti beitt sér í samfélagspólitík .
" Þar ber að nefna t.d. jafnrétti og baráttu á móti t.d. einelti , á móti eiturlyfjum , sem Ólafur hefur reyndar verið mjög upptekinn af , og þar fram eftir götunum .
Mér finnst að forsetinn eigi einmitt að vera á vettvangi stórra samfélagspólitískra mála og leyfa þingræðinu að halda sínu og vonandi kannski að vinna enn betur en í dag , " segir Hannes .
Óþekktur alþýðumaður Aðspurður hvernig honum þyki kosningabaráttan hafa gengið hingað til segir Hannes : " Ég veit ósköp vel að hverju ég geng , ég kem óþekktur inn og ég er alþýðumaður .
" Hann segir kosningabaráttuna hafa fyrst og fremst snúist um það hjá almenningi hvort Ólafur eigi að fá að halda áfram eða hvort tími sé kominn fyrir nýjan forseta .
" Það er eiginlega alveg fáránlegt og mér finnst það alveg stórkostlegt að t.d. löngu áður en nokkur opnar munninn og fer að tala um einhver mál þá eru fjölmiðlar búnir að stilla upp tveimur pólum , Ólafi og Þóru , " segir Hannes og bætir við : " Umræðan snýst um að halda Ólafi eða koma Ólafi frá .
Hún á ekki að snúast um það .
Umræðan á að snúast um það hvernig forseta vill Ísland sem fyrsta forseta úr fyrstu forsetakosningunum eftir hrun .
" Hann segist skora á þjóðina að snúa sér út úr þessu horni sem búið er að koma fólki í , þ.e. Ólafur gegn Þóru .
" Það eru sex frambjóðendur og allir sex eru mjög frambærilegir .
Þannig að nú eiginlega bið ég fólk um að hugsa sinn gang , líta til framtíðar og hugsa um hvernig forseta við viljum hafa eftir fyrstu forsetakosningarnar eftir hrun , " segir Hannes sem telur þó að kosningabaráttan eigi ekki einungis að snúast um málefni heldur verði hún líka að snúast um persónu hvers frambjóðanda og jafnvel maka líka .
Hannes segir eiginkonu sína , Charlotte , eiga eftir að vera í sviðsljósinu ef hann verður forseti .
Hann segir hana vera mikinn diplómata og hún láti sig mikið varða málefni á borð við baráttu gegn fíkniefnum og kynferðislegu ofbeldi .
Þá segist hann líta mikið upp til Charlotte .
" Að sjálfsögðu , miklu betri helming , " segir Hannes spurður hvort hann álíti Charlotte vera sinn betri helming .
Aðspurður hvort honum þyki umfjöllun fjölmiðla um kosningabaráttuna hafa verið sanngjörn segir Hannes : " Sumir fjölmiðlar og tímarit skýla sér á bak við það að vegna þess að tveir frambjóðendur eru að koma svo vel út í skoðanakönnunum þá vilji þjóðin bara heyra um þá .
" Þá segir hann að skoðanakannanir séu túlkaðar á þann hátt að ef einhver mælist með 50% fylgi og annar með 38% fylgi þá sé dregin upp sú mynd að 38% af þjóðinni , þ.e. þeim 220 þúsund sem hafa atkvæðisrétt , muni kjósa þetta .
Nefnir hann í þessu samhengi að hátt í 40% fólks sé ekki búið að ákveða sig eða vilji að minnsta kosti ekki svara í könnunum .
" Ég held að fólk vilji jafnmikið lesa um t.d. mig og Andreu eins og Þóru og Ólaf .
" Hann segist gjarnan hafa viljað sjá Ríkisútvarpið og aðra stóra fjölmiðla , eins og t.d. Morgunblaðið , koma sterkari inn og fyrr í kynningu á frambjóðendum .
Vaktmaður lýðræðisins " Mér finnst mjög nauðsynlegt að halda forsetaembættinu og að fólkið fái að velja sér fulltrúa beint og að þetta sé , eins og ég segi , ákveðinn lýðræðisventill , semsagt vaktmaður lýðræðisins , " segir Hannes aðspurður hvort honum þyki forsetaembættið vera nauðsynlegt eða hvort eðlilegast væri að leggja það niður .
Þá sem telja forsetaembættið vera of dýrt til þess að hægt sé að halda því úti vill Hannes spyrja hvort við , þessi 320 þúsund manna þjóð , hafi efni á því að hafa 63 þingmenn inni á Alþingi og sömuleiðis hvort þjóðin hafi efni á því að hafa svona mörg sveitarfélög á höfuðborgarsvæðinu .
Aðspurður segir Hannes eðlilegt að forsetinn kynni íslenskt atvinnulíf en hann tekur þó undir þá gagnrýni að Ólafur Ragnar hafi gengið langt út fyrir sinn ramma í þeim efnum .
" Siðareglur ættu svo sannarlega að vera til staðar , " segir Hannes og bætir við að siðareglur snúist ekki bara um það hvað forsetinn megi og megi ekki heldur snúist þær einnig um gagnsæi en jafnframt hjálpi slíkar reglur við að stýra væntingum fólks til embættisins .
" Svona almennt um orðuveitingar þá vil ég segja að það er fullt af fólki sem vinnur baki brotnu að því að gera samfélagið okkar að betra samfélagi heldur en það er í dag .
Oft er þetta fólk sem er að vinna utan við vinnutíma sinn .
Þetta verður nánast áhugamál hjá fólki , og það er að gefa svo mikið til samfélagsins , meðvitað um að það sé að fórna sínum frítíma , og mér finnst alveg sjálfsagt að veita þessu fólki orður og viðurkenningu fyrir sín störf í þágu almennings .
" Hannes Bjarnason Hannes fæddist á Sauðárkróki hinn 25. apríl árið 1971 .
Hann ólst upp á bóndabýlinu Eyhildarholti í Skagafirði .
Foreldrar hans eru Bjarni Gíslason , fæddur 1933 , skólastjóri og bóndi , og Salbjörg Márusdóttir , fædd 1945 , húsmóðir og kennari .
Hann á fimm systkini , Þorbjörgu , fædda 1966 , Sigríði , fædda 1967 , Ragnar , fæddan 1974 , og Stefaníu Guðrúnu , fædda 1980 .
Hannes útskrifaðist með stúdentspróf vorið 1993 frá Framhaldsskólanum á Laugum í Suður-Þingeyjarsýslu .
Haustið 1996 hóf Hannes síðan nám í landafræði við Háskóla Íslands en því lauk hann árið 2001 þegar hann brautskráðist með BS-gráðu .
Í millitíðinni hafði hann raunar árið 1998 flutt til Noregs og haldið þar áfram námi í landafræði við Høgskolen i Telemark .
Þá hefur hann jafnframt stundað meistaranám í stjórnun við Handelshøgskolen BI í Osló , síðan árið 2008 .
Hannes starfar núna við breytingastjórnun í Osló í Noregi .
Hann hefur lengi verið virkur í atvinnulífinu og á meðal fyrri starfa hans má meðal annars nefna bústörf , veitingasölu , sláturhússtörf , iðnað , verslunarrekstur , lagerstörf , vinnu á hótelum , vinnu hjá sveitarfélögum og verkefnastjórnun .
Þá hefur Hannes einnig verið fulltrúi verkalýðsfélags á tveimur vinnustöðum úti í Noregi Hannes er kvæntur Charlotte Kvalvik , fædd 1974 , og saman eiga þau eina dóttur .
Þá eiga þau hjónin bæði börn frá fyrri samböndum , Hannes tvö og Charlotte eitt .
Börn þeirra Hannesar og Charlotte eru Philip Adrian , fæddur 1999 , Jakob Bjarni fæddur 1999 , María Sigríður , fædd 2002 , og Emilía , fædd 2006 .
Hannes hefur verið búsettur samfleytt í Noregi síðastliðinn fjórtán ár eða allt frá því að hann flutti þangað árið 1998 .
