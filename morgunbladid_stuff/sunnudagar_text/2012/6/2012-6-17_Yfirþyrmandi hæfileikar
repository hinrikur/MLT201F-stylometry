Merkilegt hvað það gerir lífið innihaldsríkt að geta látið sér þykja vænt um listamenn sem maður sá aldrei og kynntist aldrei nema af verkum þeirra .
Mozart er dæmi um listamann sem ekki er annað hægt en að láta sér þykja vænt um .
Hjarta manns , sem stundum er hart og kalt , mýkist við það eitt að heyra nafn hans og þegar tónlist hans hljómar finnst manni ansi líklegt að hann hafi verið gjöf Guðs til mannanna .
Gjöf sem Guð kippti svo aftur til sín alltof snemma .
Það er endalaust hægt að dást að yfirburðahæfileikum .
Iðulega setur maður samasemmerki milli aldurs og hæfileika , samkvæmt þeirri skynsamlegu kenningu að hæfileikar þroskist með árunum og að það sem menn geri rúmlega tvítugir geti alls ekki verið jafn merkilegt og gott og það sem þeir gera fertugir .
En það er ekki alltaf svo .
Um daginn las ég 800 blaðsíðna skáldsögu og meðan ég las hana hugsaði ég hvað eftir annað : " Hvernig er hægt að vera svona hæfileikaríkur svona ungur ? " Ég var að lesa Pickwick Papers eftir Charles Dickens .
Hann var 25 ára þegar hann skrifaði þessa ótrúlega fyndnu og skemmtilegu bók sem iðar af gleði og kátínu .
Þetta er alls ekki gallalaus bók hvað byggingu varðar því útúrdúrar eru fullmargir og sagan fer stundum í alltof margar áttir .
Samt er þetta enginn stórgalli því maður fylgir góðum höfundi hvert sem er .
Þessi langa skáldsaga býr að unaðslegri persónusköpun og lýsingar eru einstaklega hugmyndaríkar .
Þetta gerir að verkum að það er gaman að lesa .
Svo fylgir því mikil frelsun að geta hlegið upphátt og það gerir maður oft við lestur þessarar bókar .
Hæfileikar höfundarins eru stundum beinlínis yfirþyrmandi og eftir lestur á bestu köflunum leggur maður bókina frá sér og undrast hversu miklir hæfileikar bjuggu í hinum unga Dickens .
Núna er ég að lesa Oliver Twist , sem Dickens skrifaði á eftir Pickwick Papers .
Ætli hann hafi þá ekki verið 26 ára .
Og enn á ný vaknar undrun og lotning fyrir þessum miklu hæfileikum .
Það eru ekki allar bækur sem þola endurlestur , en bækur Dickens er hægt að lesa aftur og aftur .
Maður kemur alltaf að þeim eins og þær séu nýjar og er stöðugt að uppgötva eitthvað skemmtilegt .
Stundum er reyndar ekki rétt að tala um skemmtilegheit því það er ekki hægt að lesa Oliver Twist án þess að finna innilega til með litla og hjartahreina munaðarleysingjanum .
Charles Dickens þarf ekki að hafa verið fullkominn maður , miklir andar búa oft yfir stórum göllum og svo er ekkert gaman að fólki sem er fullkomið og gerir allt rétt í einkalífi sínu .
Hvað mig snertir þá er hann hins vegar fullkominn listamaður .
Hann leiðir mann inn í skáldskaparheim þar sem maður unir sér svo vel að maður vill helst hvergi annars staðar vera .
