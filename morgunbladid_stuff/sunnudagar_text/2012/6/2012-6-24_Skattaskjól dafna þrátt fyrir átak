Þrátt fyrir að því hafi verið lýst yfir árið 2009 á fundi 20 helstu efnahagsvelda heims , G-20 , að tími bankaleyndar væri á enda streyma milljarðar á milljarða ofan óáreittir í gegnum skattaskjól heimsins .
Leiðtogar G-20 hópsins hittast nú í Mexíkó og hefur verið skorað á þá að fylgja fyrirheitinu frá 2009 eftir .
Samtökin Global Financial Integrity , sem útleggja mætti Alþjóðleg fjármálaheilindi , skoruðu á leiðtogana að taka á leynd skattaskjóla og ólöglegu flæði peninga .
" Á yfirstandandi leiðtogafundi er áhersla lögð á stöðugleika hins alþjóðlega fjármálakerfis , " var haft eftir Raymond Baker , stjórnanda samtakanna , í fréttatilkynningu .
" Útilokað er að leiðtogar heims geti náð stöðugleika í hinu alþjóðlega fjármálakerfi án þess að taka fyrst á kerfisbundinni leynd skattaskjóla , órekjanlegra fyrirtækja og misvægi í verðlagningu sem kom okkur í þessa stöðu .
" Í yfirlýsingu aðgerðahóps um fjármálaheilindi og efnhagsþróun til G-20 fundarins segir að fyrir fund G-20 í London 2009 hafi einstaklingar átt í kringum 2.700 milljarða dollara á reikningum í skattaskjólum , samkvæmt alþjóðlega uppgjörsbankanum BIS .
Þar segir að sú upphæð hafi hækkað á undanförnum þremur árum .
Angel Gurria , stjórnandi OECD , sagði í skýrslu , sem birt var á fundi G-20 í Cannes í nóvember , að aðförin að bankaleynd hefði aflað ríkisstjórnum 20 milljarða dollara í viðbótartekjur á tveimur árum .
" Nú er ekki lengur hægt að fela eignir eða tekjur án þess að eiga á hættu að upp komist , " sagði hann .
Í maí birtist hins vegar greining tveggja fræðimanna , Niels Johannesens og Gabriels Zuchmans , sem fengu aðgang að gögnum BIS , þar sem kom fram að árið 2007 hefðu 2.700 milljarðar dollara legið á reikningum í skattaskjólum og í fyrra hefði upphæðin verið sú sama .
" Fram til þessa hefur átak G-20 gegn skattaskjólum ...
að mestu leyti brugðist , " sögðu þeir .
" Sáttmálar hafa leitt til smávægilegrar tilfærslu á milli skattaskjóla , en ekki leitt til þess að umtalsverðir sjóðir hafi streymt úr skattaskjólum .
" Tekið var til þess að þessi niðurstaða stangaðist á við yfirlýsingarnar á G-20 fundinum í Cannes í nóvember um árangur af aðgerðunum .
OECD , sem stýrir aðgerðunum , brást hins vegar þannig við að enn væri of snemmt að segja til um áhrifin .
Aðgerðirnar hafa leitt til samstarfssamninga við aflandsmiðstöðvar í fjármálum .
Í úttekt Johannesens og Zuchmans kemur fram að innistæður á Jersey hafi minnkað um helming og Guernsey um 15% á undanförnum fjórum árum .
Þar hafa verið gerðir hátt í 20 slíkir samningar .
Á Kýpur hafa hins vegar aðeins verið gerðir tveir slíkir samningar og innistæður hækkað um 60% .
