Erna Einarsdóttir hönnuður er í draumastarfi hjá Yves St .
Laurent í París þar sem hún vinnur við að þróa efni og finna nýjar hugmyndir að mismunandi útfærslum er varða efni .
" Fyrirtækið er mjög stórt , örugglega eitt af stærstu fatahönnunarfyrirtækjum heims , " segir Erna .
" Hér vinna mjög margir í fjölmörgum deildum , sumir sjá um prjón , aðrir um efni og enn aðrir um snið og saum .
Það var tekið vel á móti mér og ég á góða samvinnu við fólkið í minni deild .
Starfið er bæði krefjandi og skemmtilegt .
Þegar ég var í námi vann ég með mína eigin sýn og þróaði hluti í mismunandi áttir , en í fyrirtæki eins og þessu er unnið með sýn yfirhönnuðarins og maður þarf að aðlaga sig henni .
Þetta er annar vinkill á hönnunarferli en ég hef kynnst áður og ekki síður áhugaverðugur .
Erna hóf störf hjá fyrirtækinu í apríl og fékk tilboð um hið nýja starf strax eftir að hafa útskrifast úr meistaranámi í fatahönnun frá Central Saint Martins , College of Art and Design , í London .
Deildarstjóri í þeim skóla er Louise Wilson en hún er afar þekkt í breskum tískuheimi og margir af fremstu hönnuðum Breta hafa lært hjá henni .
" Þetta er skóli sem mig langaði mikið til að komast inn í , " segir Erna .
" Ég mætti í inntökuviðtalið með fulla ferðatösku af fötum og efnum og 250 blaðsíðna ferilsmöppu með myndum af hönnun minni , en þessa möppu hafði ég gert jafnhliða BA-lokaverkefninu mínu .
Þar sem ég sat og beið eftir að það kæmi að mér gengu nemendur inn og út úr skrifstofu Louise .
Skyndilega kom hágrátandi stelpa og sagði mér að fara inn .
Ég var mjög óviss hvernig ég ætti að haga mér þannig að ég rúllaði töskunni minni inn á skrifstofuna , heilsaði Louise og samkennara hennar sem þar var .
Ég fékk ekkert svar .
Louise sat við skrifborð sitt og var að skrifa .
Ég stóð á miðju gólfinu og beið eftir að mér yrði heilsað .
Mér fannst líða heil eilífð en svo leit Louise upp og starði á mig nokkra stund án þess að segja orð .
Svo hvæsti hún hvort ég ætlaði bara að standa þarna , ég skyldi drullast til að sýna henni hvað ég væri að gera inni á skrifstofunni hennar .
Ég reif dót upp úr töskunni og setti á skrifborðið .
Hún fiktaði eitthvað í því , gagnrýndi allt , hristi hausinn og fussaði og sveiaði á meðan samkennari hennar brosti og skoðaði möppuna mína .
Allt samtalið var svo brenglað að ég vissi ekki hvort ég ætti að hlæja eða gráta , sérstaklega þegar ég var í miðjum setningum að útskýra hönnun mína meðan Louise tók tvisvar sinnum upp símtólið og hringdi án þess að virða mig viðlits .
Í lokin rétti ég henni umsókn mína um skólavist , sem ég hafði sett í dæmigerðan plastvasa með tveimur götum .
Hún opnaði plastvasann og sagði öskureið að hún þyldi ekki svona plastdrasl .
Hún reyndi að rífa blöðin út möppunni , en það gekk hálfbrösuglega þar sem þau voru spennt niður .
Í lokin reif hún plastvasann í sundur og henti honum í gólfið .
Á þessum tímapunkti var ég sannfærð um að vonlaust væri að ég fengi skólavist og gat því lítið sagt .
Þá leit hún á samkennarann og sagði að henni líkaði ágætlega við mig .
Hann var sammála og hún sagði mér að ég hefði fengið skólavist og núna ætti ég að drulla mér út því hún hefði of mikið að gera og gæti ekki staðið í svona viðtalsstússi .
Ég ætlaði að setja dótið aftur í töskuna , en það þótti of tímafrekt og ásamt samkennaranum henti ég því fram á gang og þar fékk ég að pakka saman í friði .
Viðtalið gekk í raun alveg fáránlega , en á einhvern hátt endaði það vel .
" Hugsaði um að hætta Hvernig gekk námið í London ? " Þetta er þriggja anna nám , gríðarlega erfitt .
Ólíkt því sem maður myndi kannski halda að væri í fatahönnun , þá fylgir náminu mikið álag .
Venjulega fer maður í nám og er viss um að ef maður lesi námsbækurnar þá muni manni ganga vel á prófum .
Það er hin almenna regla .
En í þessum skóla er engin slík regla .
Þetta er afar gott nám en ótrúlega strangt og erfitt .
Það er himinhrópandi munur á fyrsta og öðru ári varðandi viðhorf manns sjálfs og vinnu manns .
Þegar ég var á fyrsta ári fannst mér mjög einkennilegt hvernig krakkarnir á öðru ári hegðuðu sér , þau voru öll svo stressuð .
Á öðru ári skildi ég þessa hegðun þeirra .
Maður verður einbeittari og agaðri eftir því sem á námið líður en um leið stressaðri því kröfurnar eru miklar og maður þarf að standa sig ef maður ætlar ekki að falla .
Þetta er strangt nám og margir hætta í byrjun og svo er þó nokkuð um að nemendur falli á prófum .
Við vorum 50 sem hófum námið en 26 sem útskrifuðumst .
Það var ekki bein keppni á milli okkar nemendanna því bekkurinn stóð saman .
Við vorum að keppa að því að verða eins góð og við gátum orðið og öguðum okkur , reyndum að halda okkur þarna inni og standa okkur vel .
Við vissum að við myndum uppskera ef við ynnum vinnuna okkar vel .
Ég hugsaði stundum um að hætta .
Það fyrirfinnst varla nemandi sem hefur farið í gegnum þetta nám án þess að hafa fellt tár .
Ég held að ég eigi ekki eftir að vera hrædd við neitt lengur varðandi þetta starf og tel að ekkert muni koma á óvart því allt sem gæti brotið mann niður í þessu fagi er búið að gerast .
En ég komst í gegnum þetta og útskrifaðist .
" Þú sagðir áðan frá viðtalinu við Louise Wilson , hvernig kennari er hún ? " Louise Wilson gerir mann að betri hönnuði .
Hún er mjög gagnrýnin og neikvæð í mati sínu á verkefnum nemenda , en sjálf myndi hún segja að hún væri að undirbúa nemendur fyrir hinn grimma raunveruleika sem er í þessum iðnaði .
Hún segir reglulega að nemendurnir séu hennar versta martröð .
Ég las eitt sinn orð gamals nemanda sem sagði að ef hún segði frá því hvernig námið væri þá myndi deildarstjórinn vera handtekinn .
Ég er nokkuð sammála þessum orðum en ætla ekki að segja of mikið .
Louise er afar ströng en hefur einnig til að bera mjög góða kosti .
Þegar ég fór til hennar til að fá álit þá komst ég alltaf að því að hún hafði rétt fyrir sér .
Þegar hún benti mér á hvar mér hafði mistekist þá sá ég um leið að það var rétt hjá henni .
Louise er gríðarlega vel tengd og frægir hönnuðir , fyrrverandi nemendur hennar , komu stundum og ræddu við okkur nemendurna og miðluðu af reynslu sinni .
Ég sat fyrirlestra sem ég hefði ekki fengið tækifæri til að hlusta á annars staðar , til dæmis kom Alber Elbaz , yfirhönnuður Lanvin , og talaði um hönnun , það er örugglega mjög sjaldgæft að fá tækifæri til að hlusta á hann í persónulegu umhverfi .
" Hrifin af hreinum formum Hvernig vildi svo til að þú fékkst tækifæri til að vinna hjá Yves St .
Laurent ? " Náminu í Central Saint Martins lýkur með sýningu á London Fashion Week en þetta er eini skólinn í heiminum sem sýnir á alþjóðlegri tískuhátíð .
Þarna sýndi ég mína hönnun og allir útskriftarnemar sýndu svo hönnun sína á einkasýningu en á hana kom fólk sem starfar sem eins konar milliliðir fyrir hönnunarfyrirtæki .
Ef þessi fyrirtæki vantar hönnuði þá taka þessir milliliðir að sér að finna góða hönnuði , en afar sjaldgæft er að störf í fatahönnun séu auglýst .
Milliliðir fyrir Yves St .
Laurent komu á sýninguna , töluðu við alla útskriftarnemendur og skoðuðu verk þeirra og völdu síðan fjóra nemendur til að koma í atvinnuviðtal í París .
Ég var ein af þeim og það endaði svona vel .
Í meistaranáminu sérhæfði ég mig í textíl fyrir fatahönnun og þegar ég fór í þetta viðtal sýndi ég textílinn sem ég hafði verið að vinna við .
Nýr yfirhönnuður er tekinn við hjá Yves St .
Laurant og hann vill fá nýtt fólk í sínar raðir .
Ég hitti hann og fór síðan í atvinnuviðtal .
Eftir nokkra daga var haft samband við mig og mér sagt að þeir vildu fá mig til starfa .
Ástæðan fyrir því að ég fór í strangt og erfitt hönnunarnám var sú að ég vildi komast á svona stað .
Það er mjög erfitt að komast í starf hjá fyrirtæki eins og Yves St .
Laurent , þannig að ég trúi því varla ennþá að mér hafi tekist það .
" Víkjum að hönnun þinni .
Hvað einkennir þín fatasnið ? " Það má segja að snið mín einkennist af einfaldleika , því þegar textíllinn er orðinn flókinn þá er ekki endilega fallegt að vinna með flókin form .
Ég vinn þannig að ég vel efnið , vinn með það og vel því síðan fremur einfalt snið .
" Eru einhver tímabil í tísku og hönnun sem heilla þig meira en önnur ? " Á tímabilinu 1950-60 voru ótrúlega hreinar línur og form sem sköpuðu fallegan einfaldleika .
Þetta var ekki brjáluð tíska þar sem allt var ofhlaðið heldur rólegt tímabil sem mér finnst mjög heillandi .
Síðan finnst mér tískan sem spratt upp um 1990 mjög flott en þá er einfaldleikinn aftur ríkandi .
Ég er hrifin af hreinum formum , er ekki mikið fyrir brjálæði í þeim efnum .
" Hvað verðurðu lengi í vinnu hjá Yves St .
Laurent ? " Ég kem heim í vetur .
Ég er ólétt og á von á frumburðinum í byrjun nóvember .
Ég ákvað strax að óléttan skyldi ekki stoppa mig í því að flytja til Parísar og taka við starfinu hjá Yves St .
Laurent .
Ég var orðin svo þreytt á að búa í London að ég hefði örugglega flutt hvert sem er til að komast þaðan .
Ég hafði aldrei komið til Parísar áður en ég fór í atvinnuviðtalið þannig að þegar ég ákvað að taka við starfinu var ég alveg óviss hvernig mér myndi líka að búa í París .
Stærsta vandamálið er að ég þarf að fara í skoðanir og vera undir eftirliti á meðgöngunni .
Ég var ekki alveg viss hvernig það myndi allt ganga í nýju landi þar sem ég tala ekki tungumálið , en ég ákvað bara að það myndi bjargast , börn fæðast víst í París eins og annars staðar í heiminum .
Kærastinn minn , Freyr Tómasson , býr á Íslandi , hann er hagfræðingur og vinnur hjá CCP .
Hann þarf að vera á Íslandi og það er ekki draumur hans að vera fjarverandi meirihluta meðgöngunnar .
En hann skilur vel að ég vildi fara og studdi mig fullkomlega í því , eins og öllu öðru .
Hann kemur líka reglulega í heimsókn og er mjög ánægður að eyða sumarfríinu í París .
Þetta er ótrúlega falleg borg og það er mjög auðvelt að aðlagast menningunni .
Og sumarið hérna verður yndislegt .
Við Freyr höfum verið í sundur í langan tíma , allt frá því ég var í miðju BA-námi í Amsterdam fyrir fimm árum .
Nú þegar við eigum von á barni getum við ekki lengur sætt okkur við að vera í sundur .
Ég er ekki viss um að fjarsamband með ungbarn gangi upp þannig að ég stefni á að koma heim næsta vetur .
Síðan sé ég til með framhaldið , það er allt opið í þeim efnum .
" 