Í Seljahverfi miðju er skjólsælt dalverpi sem lítill lækur seytlar eftir .
Efst í því rísa píramídalaga þök Seljakirkju , að vestanverðu situr Ölduselskóli en neðst í dalbotninum stendur reisulegt dökkmálað timburhús , við það eru hávaxin tré og vel hirt grasflöt .
Aðkoman minnir í fyrstu sýn á blómlegan sveitabæ inni í miðri borg en á flötinni eru ekki húsdýr heldur skúlptúrar húsráðanda ; á þriðja tug verka úr járni , áli og steypu á stöplum .
Í húsinu eru vinnustofa og heimili Hallsteins Sigurðssonar myndhöggvara .
Það er hátt til lofts í salarkynnum Hallsteins – þetta er ævintýraheimur úr málmi .
Hvert sem litið er má sjá verk frá ferli hans ; mörg svífa í loftinu , önnur eru gerð fyrir vegg og enn fleirum er raðað snyrtilega í hillur ; sum úr spegilgljáandi áli , önnur úr ryðguðu járni og stáli .
Af verkfærum er líka nóg , logsuðutæki og önnur tól .
Þarna eru þrjú nýleg myndverk á stöplum og á miðju gólfi er þriggja metra hátt álverk að taka á sig mynd , þessi mynd sem listamaðurinn er að stækka upp heitir Harpa og verður hún síðasta verkið og það sextánda sem hann kemur fyrir í höggmyndagarðinum í Gufunesi þar sem mörg verka Hallsteins hafa verið síðustu áratugi ; hann er nú að gefa Reykjavíkurborg þessi verk .
Frumgerð Hörpu situr á snúningsborði við hlið stóra verksins , og hefur Hallsteinn merkt á hana hvernig álplöturnar raðast utan á stoðgrindina .
" Í Listasögunni nýju er sagt að ég geri verk undir áhrifum frá mínum gamla kennara í London , Sir Anthony Caro .
Þegar ég frétti það , og kannaðist ekki við að eiga slík verk , þá flýtti ég mér að gera þessi þrjú þarna , undir áhrifum frá honum , " segir Hallsteinn , bendir á verkin á stöplunum þremur og hlær .
" Það verður allt að vera satt og rétt sem stendur í Listasögunni .
" Bætir svo við að hann hafi gert verk undir áhrifum frá Caro á námsárunum en hafi eyðilagt þau fyrir löngu .
Þegar ég hef orð á að það sé alltaf eins og að koma á yfirlitssýningu á verkum hans að koma inn á vinnustofuna , lítur Hallsteinn í kringum sig og segir síðan , eins og við sjálfan sig : " Hvað á ég eiginlega að gera við þetta allt ? " Ef það er ekki ljóst , þá er þó ákveðið að Reykjavíkurborg tekur við þessum sextán stóru verkum sem mynda skúlptúrgarð hans í Gufunesinu .
" Ég er að fá síðustu plötuna til að passa á þetta stóra hérna , sjáðu ég þarf að saga af hérna og sníða hana til , svo geng ég frá verkinu og kem því fyrir upp frá , " segir hann og útskýrir verkferlið kappsamur .
" Það eru velgjörðarmenn í kringum mig .
Ég kann ekkert í burðarþolsfræði , en nýt þar aðstoðar Freys Jóhannessonar tæknifræðings , bróður Hrings málara sem er nágranni .
Ef það eru mikil læti í veðri þá titra þessi stóru verk og til að það skemmi þau ekki verður að vera góð beinagrind í þeim .
" Dýrt að gera þessi stóru verk Á síðustu árum hefur Hallsteinn lagt mikla vinnu í að stækka upp verk sín og þá oftast í ál .
Fimmtánda verkið og það síðasta sem hann flutti upp í Gufunes var það stærsta sem hann hefur gert , nær sex metra langt .
Það kostar sitt , var dýrasta framkvæmd hans til þessa .
" Þegar ég var að gera " stóru myndina " árið 2008 , hún gekk undir því nafni en heitir Vetrarhöll , þá fékk ég styrk frá álverinu í Straumsvík upp á 250.000 krónur fyrir efni .
Maður sem heitir Þórður Magnússon og er hjá Eyri Invest keypti af mér tvær litlar myndir fyrir 460.000 til að ég gæti keypt efni , stórar álplötur .
Þá var ég kominn með 710.000 en efnið kostaði um milljón þannig að ég þurfti að bæta við um 300.000 krónum til að kaupa efnið .
Allar götur síðan ég byggði hér hef ég haft heimsins bestu nágranna sem hafa hjálpað mér mikið .
Einn þeirra til dæmis útvegaði mér bíl til að flytja Vetrarhöllina upp í Gufunes og bílstjórinn var svo mikill höfðingi að hann gaf mér flutninginn .
Nágrannarnir Grétar og Eggert voru alltaf til staðar ef ég var í vandræðum .
Jens Jóhannesson trésmiður , sem var líka nágranni en er látinn , hjálpaði mér með hæðarpunkta á undirstöðum .
Já , þessir velgjörðarmenn hafa hjálpað mér mikið .
Kristján Andrésson , sem var verkstjóri í Stálsmiðjunni , kemur oft hingað að gefa mér ráð .
Annar er Sigursteinn Guðsteinsson , sem stofnaði BM Vallá með Bensa á Vallá , hann var svo elskulegur við mig þegar ég var að byrja að setja verkin upp í Gufunesi og þeir hjálpuðu mér með steypu í undistöður allra verkanna þegar þeir voru að tæma steypubílana á kvöldin .
Þeir hafa haldið áfram að hjálpa mér með þetta .
" – Seturðu allt þitt fé í efni í verkin ? Þarftu ekki að borða ? " Ég hef alltaf fengið nóg að borða .
Enda er ég engin horrengla , " segir Hallsteinn og hlær .
" En auðvitað er dýrt að gera þessi stóru verk .
Fyrir þessa mynd hér keypti ég fjórar álplötur fyrir 400.000 en slepp líklega með þrjár og get skilað einni .
Kostnaðurinn lækkar þá .
" Þessi mikilvægi þráður – Og vinnustundirnar eru ófáar .
" Já , en þetta er það sem ég hef tekið mér fyrir hendur og hvað á ég að gera annað ? Mér myndi leiðast ef ég væri ekki að þessu og því þýðir ekki að vera með einhver lýsingarorð og atviksorð um að þetta séu einhver ósköp .
Ég er bara að vinna mína vinnu eins og allir aðrir .
Einu sinni safnaði ég tímaritum og eyddi peningum í það , er hættur því núna en á til dæmis Lesbók Morgunblaðsins alveg frá upphafi .
" Hallsteinn er langmenntaður í listinni , lagði stund á höggmyndalist í tíu ár frá 1962 til 1972 í alls fimm listaskólum , hér heima og í London .
Hann hefur unnið markvisst að sínu síðan hann lauk námi og haldið margar sýningar .
Það er forvitnilegt að heyra listamanninn lýsa því þarna í vinnuskálanum innan um öll verkin , hvernig hann hefur iðulega gert röð samtengdra myndverka , oft út frá tilteknum formum eða hugmyndum sem endurtaka sig og hann þróar .
Hann bendir á verk þar sem hringformið er áberandi og svo annað þar sem hringurinn hefur verið brotinn upp , minnir á " byrjun á hringstiga " ; þannig reyni hann að vinna hugmyndir áfram .
" Þegar ég var að vinna að þessum bogaverkum þarna leit ég einhvern tímann út um gluggann og á þökin á Seljakirkju , þá spruttu þessar fjórar myndir þarna fram í anda þeirra .
" Og víst má sjá píramídaform kirkjuþakanna endurtaka sig í formfléttum Hallsteins í umræddum verkum .
Hann hendur áfram og bendir á verk sem byggjast á keiluformi , þau koma frá annarri kirkju í hverfinu , Breiðholtskirkju í Mjódd sem löngum hefur verið kölluð " indjánatjaldið " .
Hann segir það hafa færst í vöxt að hann leiti eftir formum í umhverfinu á þennan hátt að vinna með , ekki eins og málarinn sem fer út í leit að mótífi heldur skoðar hann formin og bregst við þeim .
" Þessi svifverk þarna uppi í lofti , með vængjaformin , þau spruttu út frá teikningu Leonardos da Vincis .
Og þessi veggverk þarna , " hann bendir , " þau urðu til eftir að ég skoðaði svona hringstigalíkan af dna-erfðamenginu .
" – Þær sem hanga eru í eðli sínu loftkenndari og léttari en myndirnar sem standa á stöpli .
" Mér finnst skemmtilegt þegar ekki er stöpull , bara þessi mikilvægi þráður sem heldur verkunum uppi .
Þá sér maður þau svo auðveldlega frá öllum hliðum , " segir hann og bætir við að hvert þrívítt verk eigi í raun rýmið í kringum sig og inni í sér .
" Ef ég set höndina inn í þetta hringlaga verk þarna þá er ég kominn inn í rými sem verkið á .
Ef köttur myndi setjast þarna þá væri hann orðinn hluti af verkinu , " segir hann .
– Þú sækir kveikjurnar hingað og þangað í umhverfið , í þök , í teikningar löngu látins meistara , þú hefur verið að vinna út frá formi plógs við Elliðavatnsbæinn og í dráttarvélar .
En það eru kveikjur , er þetta í raun ekki eilífðarglíma við form ? " Jú , þetta er glíma við að láta form harmónera saman .
Og í hverju formi spinn ég venjulega út frá sömu formhugsuninni en blanda ekki tveimur formheimum saman .
Af hverju í fjandanum er það ? Það er nú það , " svarar hann sjálfum sér og ypptir öxlum .
Lífið væri leiðinlegt án bóka Í norðurenda húss Hallsteins er snyrtileg íbúð hans á tveimur hæðum ; myndir eftir kollega á veggjum , og líka sérkennilegar fléttumyndir úr mislitu plasti sem Sigurður Sveinsson faðir hans gerði háaldraður .
Þá er mikið af bókum í íbúðinni , þar á meðal staflar af nýjum íslenskum skáldsögum .
" Lífið væri mjög leiðinlegt án bóka , " segir Hallsteinn þegar ég hef orð á bókafjöldanum .
Og hin nýja Íslenska listasaga í fimm bindum er þarna líka .
" Ég hef lesið fjórða og fimmta bindið , og megnið af því fyrsta , og finnst heilmikill fengur að þessu þótt það séu vissulega líka glötuð tækifæri þar eins og Aðalsteinn Ingólfsson bendir réttilega á í Tímariti Máls & menningar .
Ég leyni því ekki að vissulega vantar marga sem hafa starfað vel að sínu í áratugi en eru annaðhvort ekki nefndir eða þá bara í einhverri upptalningu .
" Við setjumst við stofuborðið uppi á lofti , þar sem sér yfir verk Hallsteins fyrir utan og yfir að Ölduselskóla .
" Nei , skólabjallan truflar mig ekki og það er gaman að sjá börnin koma út í frímínútur .
Þegar fyrsti snjórinn fellur gengur oft svolítið á en það er gaman að því .
Á vorin þegar sólin skín koma kennarar oft með þau hingað niður í dalinn og það finnst mér skemmtilegt .
Fyrstu árin var meira um að krakkarnir kæmu að heilsa upp á mig við vinnuna en nú mega þau ekki fara út fyrir skólalóðina .
" En einu sinni var Hallsteinn sjálfur strákur í skóla ; féll hann þar fyrir myndlistinni ? " Já , um veturinn 1962 , eftir áramótin , sá ég í Gagnfræðaskóla Austurbæjar Magnús Eiríksson skólabróður minn , sem síðar varð kunnur gítarleikari , vera að leika sér með það sem við kölluðum hreinsityggjó eða kennarastrokleður og vera að móta það eins og leir .
Hann mótaði hausa og andlit og mér þótti þetta forvitnilegt .
Þeir Leifur Breiðfjörð sátu saman við borð og við vorum allir miklir mátar .
Magnús sagðist hafa fengið þetta í Skólavörubúðinni .
Ég kom þar við á leiðinni heim úr skólanum og keypti mér svona hreinsityggjó og fór að móta úr því þegar ég kom heim .
Ég man að þegar pabbi kom heim úr vinnunni sýndi ég honum þetta og hann kom við efnið , hryllti við , og sagði mér að kaupa frekar leir en þennan óþverra , " hann brosir .
" En þarna fór ég fyrst að móta .
Ég hafði aldrei fengist við neitt slíkt , ólíkt til dæmis Leifi Breiðfjörð sem var síteiknandi .
Strax í átta og níu ára bekk , þegar við vorum saman í Laugarnessóla , var hann farinn að gera auglýsingar um jólatrésskemmtanir og slíkt .
Hann var dæmigerður efnilegur myndlistarmaður .
" Ég vildi bara móta Þrátt fyrir að Hallsteinn hafi ekki fengist við að móta eða teikna sem strákur , og hafi fyrst fallið fyrir þeim möguleikum þarna sextán ára gamall , var sterk fyrirmynd á þessu sviði í fjölskyldunni , föðurbróðir hans Ásmundur Sveinsson myndhöggvari .
Hallsteinn hefur sagt um Ásmund að hann hafi verið sinn fyrsti kennari í höggmyndalistinni .
Mikill samgangur var milli þeirra systkina frá Kolsstöðum úr Dölum sem bjuggu hér fyrir sunnan , en Hallsteinn minnist þess ekki að hafa komið oft sem strákur til Ásmundar og Ingridar konu hans á heimilið og vinnustofuna við Sigtún .
" Ég kom þangað þegar Ásdís dóttir þeirra fermdist , þá var ég fimmtán ára en hafði þá ekki komið síðan ég var þriggja eða fjögurra ára .
Ég minnist þess að hafa verið í jólaboði og uppi í Kúlunni , þar sem er gríðarlegt bergmál , var dansað kringum jólatré .
Ein systir pabba söng svo hátt þar að ég varð dauðskelkaður og forðaði mér ! " Faðir Hallsteins vildi endilega að hann næði sér í einhver réttindi , svo hann hefði " upp á eitthvað að hlaupa " ef hann hygðist feta listabrautina .
" Þegar systir mín giftist inn í bókbindarafjölskyldu fékk pabbi þá hugmynd að ég yrði bókbindari .
Ég hef oft hlegið af því eftir á en ég byrjaði í bókbandinu 1. október 1962 , þegar ég var sautján ára og var fram í febrúar en þá gekk ég út .
Þetta átti alls ekki við mig .
Ég var í kvöldskóla í Myndlistaskólanum í Reykjavík og haustið eftir byrjaði ég í Myndlista- og handíðaskólanum .
Þar ætlaði ég að gera aðra tilraun til að ná mér í einhver réttindi og fór í teiknikennaranám .
Svo fór að Kurt Zier skólastjóri stuggaði við mér þar og efaðist um að ég passaði í teiknikennaradeildina því ég málaði svo lítið og vann ekki með liti .
Ég vildi bara móta og var í því .
" – Réttindaleitin hefur ekki gengið upp ? " Ég gafst upp á því , " segir Hallsteinn og kímir .
" Ég er réttindalaus fyrir utan að ég hef bílpróf .
Ég hef pappíra frá myndlistaskólum en þeir eru vita gagnslausir ...
" Gamaldags leirmótari í mér Sumarið 1962 var Hallsteinn kominn í að aðstoða Ásmund föðurbróðir sinn , þar sem hann var að stækka verkið Sonatorrek við vinnustofuna við Sigtún .
" Þá var ég alveg búinn að finna út að þetta vildi ég gera .
Ég var handlangari hjá Ásmundi , setti sand og sement í steypuvél og hrærði eins og mér var sagt , en þegar hann var kominn af stað með verkið og búinn að leggja línurnar þá byggði ég það upp líka .
Næstu sumur átti hann eftir að stækka þrjú önnur verk , Tröllkonuna , Helreiðina og Tóna hafsins og ég aðstoðaði hann við þau öll .
Undir lok þess tímabils var ég kominn í skóla í London en kom heim á sumrin að vinna og aðstoðaði Ásmund um helgar .
Það var 1968 og 69 .
Hann hafði orð á því hvað hann var ánægður með að ég kæmi að hjálpa honum , enda var hann orðinn 76 ára gamall þegar hann var að glíma við síðasta verkið og orðinn gamall og slitinn .
Búinn að vinna erfiðisvinnu alla tíð .
" – Hvað fannst Ásmundi um að þú hefðir lagt það sama fyrir þig og hann og værir kominn út í framhaldsnám ? " Hann tók mér alltaf afskaplega vel og skildi að þetta var það sem ég ætlaði mér að gera .
Pabbi var áhyggjufyllri , yfir því hvernig ég ætlaði að bjarga mér .
" Hallsteinn segir það hafa verið afar góða reynslu að fá að aðstoða gamla manninn við að stækka þessi verk á sínum tíma , þótt hann hafi ekki gert mikið af því að stækka sín eigin verk í steypu .
" Ég hef gert tvær stórar , þessa þarna úti , " og hann bendir á Mann og konu , verk sem er yfir fimm metra hátt og stendur nærri húsinu , " og svo er verk við Bólstaðarhlíð sem Ármannsfell fékk mig til að stækka út trefjasteypu .
Steypan er svikult efni .
Áferðin er skemmtileg , það er svolítið eins og maður sé að móta leir og svo má beita áhöldum á hana ; það er skemmtilegt að vinna með hana .
En það er alltaf vandamál með steypu í þessu landi , þótt hún sé orðin betri en hún var .
Mér finnst gaman að vinna í góðan mjúkan leir , ég er gamaldags leirmótari í mér .
Ég nálgast járnsmíðina eins og gamaldags leirmótari .
" Þess má geta að þótt Hallsteinn kalli sig myndhöggvara þá hefur hann sagst vera ómögulegur með hamar og meitil en hinsvegar sé hann ágætur með logsuðutækin .
Hann hefur mikið unnið með ál gegnum árin þótt hann segist ekki vera neinn brautryðjandi að því leyti .
" Allir málmar hafa sína kosti , álið líka , " segir hann .
" Álið er dýrara en járnið og nægilega sterkt .
Margir nota ryðfrítt stál og það er feikilega gott efni , en óþjálla , erfiðara að vinna með en álið .
Svo held ég það sé helmings verðmunur á því .
Þá er álið ódýrara .
" Leiddist svo á sumrin Hallsteinn hefur miðað við að flest verkin sem hann gerir séu sett upp utandyra og verk hans má sjá víða .
Sex eru í eigu Reykjavíkurborgar og sjást meðal annars við Stekkjarbakka og Langholtsveg , tvö eru í Borgarnesi , eitt blasir við vegfarendum á hringveginum hjá Gufuá í Borgarfirði , minnismerki um Sturlu Þórðarson er í Búðardal , minnismerki um látna sjómenn á Húsavík , og verk á Seltjarnarnesi og á Keldnaholti , svo eitthvað sé nefnt .
Síðan eru verk í eigu listamannsins sjálfs á þremur stöðum ; við vinnustofuna í Seljahverfi , verkin í Gufunesi sem hann er að gefa borginni og þá byrjaði hann árið 2000 að koma verkum fyrir á Álfsnesi á Kjalarnesi , á reit sem þáverandi sveitarstjórn þar úthlutaði honum .
" Árið 1995 fékk ég 3,6 hektara á Álfsnesi , á leiðinni niður að sorpurðunarstaðnum , og einnig vilyrði fyrir að byggja þar ef ég kysi .
Í október 2000 kom ég þar fyrir fimm stórum myndum en svo breyttist margt þegar Kjalarneshreppur sameinaðist Reykjavík .
Skipulaginu var gjörbreytt og nú segir framtíðarskipulagið að þarna eigi að verða svæði fyrir grófan iðnað og einhverntímann verð ég að fjarlægja verkin , " segir Hallsteinn .
Hann hefur leitað talsvert að öðru svæði fyrir verkin sem þar eru , meðal annars í Hvalfirðinum , var vísað á landeigendur víða en segir það hafa verið mikla tímaeyðslu , landið sé aðallega hugsað fyrir hross .
En hann hefur greinilega hug á að halda áfram að koma stórum verkum fyrir , þegar hann er að gefa verkin í Gufunesi frá sér og fleiri fara ekki þangað .
Hann hefur eytt miklum tíma í að færa verkin til og setja þau upp , rækta upp landið kringum þau og planta trjágróðri .
Hann segir að sér hafi verið farið að leiðast heima á sumrin þar sem tíminn fór einkum í að reyta arfa úr trjábeðunum .
" Guðbergur Bergsson var einhvern tímann spurður að því hvers vegna hann hefði ráðist í að þýða Don Kíkóta , þetta mikla verk sem kom út í átta bindum .
Hann sagði að sér hefði leiðst svo mikið á sumrin að hann hefði leiðst út í þetta , " segir Hallsteinn og hlær .
" Ég get sagt það sama , mér leiddist á sumrin og þurfti að finna mér eitthvað að gera .
Það er betra að vera að gera verk , rækta landið og koma verkunum fyrir en gera ekki neitt ! " Flogaveikin fór að hrella mig Við Hallsteinn blöðum í möppum sem hann hefur tekið saman með ljósmyndum af verkum sem hann hefur gert , sýningarskrám og öðrum upplýsingum .
Í umsögn hér í Morgunblaðinu um sýningu Hallsteins á Kjarvalsstöðum árið 1988 , segir að hann sé þá " mun öruggari í formum en áður og um leið hnitmiðaðri í vinnubrögðum " en áður .
Hallsteinn segist svo sem geta gengist við því að sýningarnar þar á undan hafi verið sundurlausari en þarna hafi hann verið farinn að gera verk sem eru hans eigin .
" Ég var seinþroska í járnsmíðinni og hún var erfið fyrir mig enda var ég leirmótari að upplagi .
Ég þurfti lengri tíma í rýmisverkin , í að gera mín eigin verk , en var svo loksins farinn að gera það þarna , 1988 , 43 ára gamall .
" Við skoðum fleiri ljósmyndir í möppunum , eins og af fyrsta verkinu sem Hallsteinn sýndi opinberlega 1963 , en hún var tekið inn á haustsýningu Félags íslenskra myndlistarmanna þegar hann var 18 ára , og verkin sem hann átti á fyrstu útisýningum á Skólavörðuholti 1967 og 68 .
Aðrar eru nær okkur í tíma , hann bendir á verk frá 1995 sem eru úti á flötinni og bætir við að þá hafi heilsufarið verið þokkalegt en það átti eftir að versna .
Hvað var að ? " Flogaveikin fór að hrella mig , " segir Hallsteinn .
Hún kom aftur upp í byrjun árs 1996 .
Flogaveikin byrjaði þegar ég var tveggja ára gamall en þá ók pabbi í veg fyrir bíl á Bústaðavegi .
Mamma hélt á mér í framsætinu og við skárumst bæði mikið í andlitinu , erum talin hafa skollið fram á mælaborðið .
Ég er með ör hér á milli augnanna , og hér , og á hökunni en skeggið felur það , " segir hann og bendir á umerki þessa slyss .
" Síðan er ég með örvef á gagnauga .
Ég var mikið með höfuðverk sem krakki og flogaveikin byrjaði þegar ég var fimmtán ára .
Ég var alveg ágætur milli 1983 og 1996 , kenndi mér einskis meins og hélt að þetta væri alveg farið .
En ég man að læknirinn minn , Sverrir Bergmann , sagði að þetta væri í mér og ég mætti reikna með því að þetta kæmi aftur .
Gunnar Kvaran hafði boðið mér að sýna á Ásmundarsafni þarna 1997 og nú er ég mest hissa á því hvernig ég slefaðist til að gera þessar myndir , " og hann sýnir mér myndir frá sýningunni .
" Ég var svo orkulaus , já duglaus til allra verka , að ég greip til þess að minnka myndir , smíða litlar myndir sem ég var búinn að gera stærri , til að standa ekki uppi eins og asni og vera ekki með neitt þegar það ætti að opna sýninguna .
Ég fékk mjög kurteislega umfjöllun um sýninguna en hún var skrýtin , af 17 myndum á sýningunni voru sex nýjar .
Ég held að sýningin mín í Sigurjónssafni 2006 hafi verið mun betri .
" Flogaveikin hefur háð Hallsteini frá 1996 og hann þarf að taka inn sterk lyf til að halda flogunum niðri .
" Lyfjaskammturinn er alltaf aukinn þar til ég er kominn með aukaverkanir og þá er skipt um lyf og ég trappaður niður , " segir hann og hristir höfuðið .
" Nú er ég á fjórða lyfinu á átta árum .
Ég veikist venjulega á nóttinni og verð ekki var við það , en er illa haldinn daginn eftir og óvinnufær í tvo daga .
Þetta gerðist síðast um miðjan febrúar .
Ég er hissa á að lyfin skemmi ekki minnið í mér enn meira en þau gera , en þau gera það , jafnt og þétt .
" Hallsteinn er iðinn og sívinnandi að verkum sínum , eins og grannar hans í Seljahverfi geta vottað , og oft sést hann hjólandi um hverfið .
Hann fór að hjóla meira eftir að hafa fengið kransæðastíflu fyrir nokkrum árum en segist vera góður eftir að hann fór í hjartaþræðingu .
" Ég hjóla til að hreyfa mig en ég fæ fyrstu ellilaunin fyrsta maí næstkomandi , þá verð ég orðinn 67 ára og ætla að nota þau í að kaupa rafhlöðu á hjólið svo ég þurfi ekki að stíga það alveg eins mikið upp í móti , " segir Hallsteinn .
Hann gengur síðan aftur niður í vinnustofuna að fella síðasta hlutann í lokaverkið sem fer upp í Gufunes og hann gefur höfuðborgarbúum .
Gefur verkin " Ég ætla að gefa Reykjavíkurborg öll verkin mín sem eru uppi í Gufunesi , " segir Hallsteinn Sigurðsson myndhöggvari .
Hann verður 67 ára gamall 1. apríl og segir að vissulega hafi aldurinn sitt að gera með þessa ákvörðun en hann langi til að borgin eignist verkin .
Í rúm tuttugu ár hefur Hallsteinn haft 2,2 hektara á leigu frá borginni á hæð austan við gömlu áburðarverksmiðjuna , rétt við eiðið út í Geldingarnes .
Þar hefur hann komið fyrir myndverkum sínum sem hann hefur stækkað upp og hefur stundum verið þar á þriðja tug verka úr áli , járni og steinsteypu .
Í gjöf Hallsteins verða hinsvegar sextán verk stækkuð í ál og vinnur hann nú að stækkun þess síðasta .
Hjóla- og göngustígur liggur nú milli verkanna sem mynda skúlptúrgarð þar sem sér vítt yfir flóann og borgina .
" Erindi mínu um gjöfina var tekið sérstaklega vel af menningar- og ferðamálaráði borgarinnar , " segir hann .
" Rætt er um að ég segi leigusamningnum upp um leið og borgin taki formlega við verkunum .
Rætt er um að hollvinafélag verði stofnað um gjöfina og ég vil gjarnan fá íbúasamtök Grafarvogs inn í það á einhvern hátt .
Ég get annars ekki sett nein skilyrði en það er ósk mín að myndirnar fái að vera þar sem þær eru , að grasið í kringum þær verði slegið , að þær séu merktar og að umhirða verði góð .
Innkaupanefnd Listasafns Reykjavíkur á að fjalla um allar gjafir sem þessar og það er allt saman í ferli og verið að ræða endanlega staðsetningu á öllum verkunum .
Ég hef verið að færa til verk þannig að þau passi betur saman , " segir Hallsteinn .
Þegar ljóst var 1986 að Hallsteinn fengi ekki leyfi til að koma fyrir stærri verkum í Seljabotnum í Seljahverfi miðju , eins og hann hafði þó fengið vilyrði fyrir , en þar býr hann og er með vinnustofu , fór hann að leita að landsvæði fyrir verkin og endaði uppi í Gufunesi .
" Vegna hættu sem stafaði af ammóníakgeyminum sem var við áburðarverksmiðjuna mátti fólk ekki búa þar nærri .
Í júní 1988 var ég að horfa á umfjöllun um málið í kvöldfréttum og hugsaði að þótt fólk mætti ekki búa þarna , gæti verið að verkin mín gætu verið þar .
Ég ók því upp eftir strax eftir fréttir og gekk upp á þessa litlu " hásléttu " .
Ég var búinn að leita lengi að landi en þarna var staðurinn , ég var strax ákveðinn .
Þá lá þangað moldarvegur en árið 1995 var byggðin komin að verkunum , þau eru nú komin inn í borg .
Verkin mín voru frumbýlingar þarna , eftir að ég hafði samið við borgina um leigu á svæðinu en ég borgaði leigu fyrstu tíu árin .
Ef Sundabraut verður síðan einhvern tímann að veruleika verða þau komin í alfaraleið , " segir Hallsteinn .
