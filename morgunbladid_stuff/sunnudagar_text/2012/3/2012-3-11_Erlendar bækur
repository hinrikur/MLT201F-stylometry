Douglas Preston & Lincoln Child - Gideon ' s Corpse * * ½ - Þeir félagar Douglas Preston og Lincoln Child eru þekktir fyrir bókaröð þar sem alríkislögreglumaðurinn Aloysius X.L .
Pendergast er í aðalhlutverki .
Sú bók sem hér er tekin til kosta segir þó frá annarri söguhetju , Gideon Crew , sem er kjarneðlisfræðingur en var eitt sinn þjófur .
Í fyrstu bókinni um Gideon Crew , sem kom út á síðasta ári , var hann að glíma við samsæri innan bandaríska hersins og enn rekst hann á illþýði meðal opinberra starfsmanna vestan hafs þó framan af bókinni sé hann að eltast við hryðjuverkamenn sem komist hafa yfir kjarnavopn .
Crew er óvenjuleg ofurhetja um margt , býsna mannlegur á köflum , en svo á hann til ótrúlegar hetjudáðir .
Það er talsverður hraði í bókinni og spennan helst að segja út hana alla með endalausum óvæntum uppákomum .
Mark Greaney - Ballistic * * -- Allir þekkja sögurnar af Jason Bourne sem voru kvikmyndaðar með svo góðum árangri fyrir nokkrum árum .
Þær eru rifjaðar upp hér í ljósi þess að söguhetja Ballistic , Courtland Gentry , sem gjarnan er kallaður grái maðurinn , er einskonar túrbóútgáfa af Bourne ; ótrúlega klár , þrautseigur og snar í snúningum og skirrist ekki við að drepa þá sem þvælast fyrir honum .
Hann er þó ekkert illmenni , nei það eru bara aðstæðurnar sem gera hann vondan , enda er hann að glíma við samsæri óþokka innan bandarísku leyniþjónustunnar , morðóðan austurevrópskan milljónera og mexíkóska eiturlyfjabaróna .
Harðsoðin bók fyrir harðhausa .
Robert Crais - Taken * * * - Bækurnar sem getið er hér eru allar glænýjar og allar hetjusögur .
Hetjan í bókaröð Roberts Crais um Elvis Cole er þó mannlegust , en á móti kemur að hægri hönd Coles , Pike , er svo mikill töffari að hann tekur Gentry og Crew í nefið , aðra nösina reyndar .
Pike hefur orðið æ stærri þáttur í bókunum um Cole og þeir félagar skipta bókinni með sér til helminga , sem skýrist meðal annars af því að Cole er rænt af glæpamönnum sem leggjast á glæpamenn , bajadores , sem sérhæfa sig í að ræna fólki sem aðrir glæpamenn smygla yfir landamæri Mexíkó og Bandaríkjanna , krefjast lausnargalds fyrir það og myrða síðan .
Það er óvenjulegt við þessa bók að opinberir starfsmenn eru ekki á bak við allt saman , ólíkt hinum bókunum þrem , en aftur á móti svo miklir aular að það þarf menn eins og Elvis Cole og Pike til að draga þá að landi .
Árni Matthíasson arnim@mbl.is 