Umræðan á Íslandi lagast lítið .
Margur sem vindur sér á vettvang hennar hefur litla burði til að taka þátt en lætur það þó ekki aftra sér .
Minnir á löngu liðna sögu úr breska þinginu og er stundum á reiki hvaða stórmenni á í hlut , en það breytir ekki sögunni .
Ein útgáfa hennar segir að stjórnmálajöfurinn Churchill hafi á efri árum verið í setustofu þingsins og yngri þingmenn í kring til að njóta návistar hans og geta hreykt sér af henni síðar .
Inn í stofuna hraðar sér þingmaður , allur á iði , snýr sér í ógöngum sínum að næsta manni og leggur hönd á öxl hans og spyr hvar næstu snyrtingu sé að finna .
Churchill , því sá var maðurinn sem hinn þurfandi spurði til vegar , sneri sér hægt í átt að manninum um leið og yngri þingmennirnir ætluðu að flæma hinn óuppdregna dóna burt frá mikilmenninu .
En Churchill bandaði þeim frá og sagði með röddinni sem kom úr barka breska ljónsins þegar mestu varðaði : " Þér gangið svo sem 10 skref eftir ganginum þarna .
Þá beygið þér til vinstri og gangið svo ein 15 skref áfram .
Þá komið þér að svartmáluðum dyrum .
Á þeim stendur gylltum stöfum : " GENTLEMEN " .
Látið þá yfirskrift ekki stöðva yður .
" Sagan flaug um þinghúsið eins og eldur um sinu og fór svo víðar .
Hlandsprengur þingmannsins varð hans minnsti vandi á næstunni .
Hann átti sér ekki viðreisnar von og var úr sögunni með næstu kosningum .
Sendiherra fer fram úr sér Og á Íslandi láta menn það ekki aftra sér frá að belgja sig út um öll umræðuefni , þótt þeir þekki manna minnst til þess sem þar skiptir öllu .
Yfirgengileg framkoma sendiherra Evrópusambandsins á Íslandi hefur vakið nokkra eftirtekt að undanförnu .
Hann fer um landið með skefjalausan áróður fyrir því að Íslendingar skuli ganga í Evrópusambandið .
Vitnisburðir eru um það að við áróðurstilburði sína gagnvart íslenskum bændum og starfsmönnum í sjávarútvegi leyfi hann sér að gera lítið úr framgöngu og þekkingu framámanna í þessum tveimur greinum .
Þetta bætist við fréttir um þær fúlgur fjár sem Evrópusambandið setur nú í sama áróður gagnvart Íslendingum almennt .
Óduldu greiðslurnar ( við kölluðum slíkt fé " hagsmunafé " í Nígeríu ) eru háar , en þær duldu enn hærri .
Þegar einstaklingar réttilega furða sig á þessu atferli þá tekur umræðustjóri Ríkisútvarpsins sig til og líkir starfseminni sem um ræðir við þá sem lítil stofnun , kennd við Johann Wolfgang von Goethe , stóð fyrir á sínum tíma ! Ekki er hægt að fullyrða hvort þetta inngrip umræðustjórans hafi verið heimska eða hótfyndni .
Og breytir ekki öllu .
Þessi fámenna menningarskrifstofa Vestur-Þýskalands blandaði sér að sjálfsögðu aldrei í heitustu deilumál innlend á sinni tíð .
Hún var ekki að myldra út miklu fé inn í viðkvæmt pólitískt andrúmsloft til að reyna að fá íslensku þjóðina til að varpa frá sér drjúgum hluta fullveldis og sameinast Vestur-Þýskalandi .
En hver er skýringin á því að sendiherra Evrópusambandsins á Íslandi sýnir slíkan yfirgang hér á landi ? Og af hverju setja íslensk yfirvöld ekki ofan í við hann og ef hann lætur ekki skipast vísa honum úr landi ? Framganga hans er augljóst brot á 41. grein Vínarsáttmálans um samskipti ríkja ( The Vienna Convention on Diplomatic Relations ( 1961 ) ) .
( 1 .
Without prejudice to their privileges and immunities , it is the duty of all persons enjoying such privileges and immunities to respect the laws and regulations of the receiving State .
They also have a duty not to intervene in the internal affairs of that State .
) Nú er auðvitað öllum ljóst að sá ráðherra íslenskur sem á að gæta þess að erlendir sendimenn brjóti ekki gegn grundvallarreglum , á meðan þeir njóta friðhelgi og fríðinda hér á landi , er persónulega löngu genginn í Evrópusambandið .
En það hefur sú þjóð sem borgar honum ennþá launin á hinn bóginn ekki gert .
Honum ber því að láta gera alvarlegar athugasemdir við hina óviðunandi framgöngu hins erlenda sendimanns .
Því skal hér spáð að núverandi utanríkisráðherra Íslands muni í þessu máli sem öðrum er snúa að ESB líta á sig að öllu öðru leyti en að formi til sem undirmann sendiherra sambandsins hér á landi , en ekki sem háttsettan fulltrúa gestgjafaþjóðarinnar , sem enn eigi að gæta hagsmuna hennar .
Allt gert til að fela þingviljann Og umræðan um landsdómsmálið á Alþingi í sl. viku var einnig óravegu frá því að vera frambærileg .
Óþarft er að rekja þá sögu , því hana þekkja flestir .
En upp úr standa þó þau sérkennilegheit , þegar talsmenn hinna pólitísku réttarhalda , líka þeir sem greiddu atkvæði á móti ákæru á sínum tíma , segjast ekki mega " blanda sér í dómsmál " , og taki þess vegna þátt í að koma í veg fyrir að formlega verði í ljós leitt að ekki sé lengur stuðningur við ákæruna á þinginu .
Dómsmálið , sem Alþingi má ekki blanda sér í , er málið sem það stofnaði sjálft til ! Málið , þar sem þingið fer með hlutverk ákæruvaldsins frá byrjun til enda , eins og starfsmaður þess í málinu , sjálfur ríkissaksóknarinn , hefur reynt að útskýra fyrir hinum tornæmu þingmönnum .
Ekkert gekk það þó hjá saksóknaranum .
Þingmennirnir láta enn eins og verið sé að kalla eftir því að þeir blandi sér í framgang máls sem hafi verið höfðað af lögreglunni í Kópavogi vegna innbrots í söluturn í bænum .
Ákæruatriðunum hefur fækkað nokkuð í landsdómsmálinu .
Eitt lítið og skrítið ákæruatriði er þó m.a. eftir .
Það er um það að fyrrverandi forsætisráðherra hafi brotið gegn 17. grein stjórnarskrárinnar um að nýmæli í lögum og mikilvæg stjórnarmálefni skuli ræða á ráðherrafundi ( reyndar er ekki sagt að öll mikilvæg stjórnarmálefni skuli rædd né gefin vísbending um hvað séu " stjórnarmálefni " og hvenær einstök mál verði það ) .
Mjög er vandmeðfarið að ákveða hvenær slík grein er brotin , ef í henni felst eitthvað annað og meira en hið almenna viðmið , sem svo víða finnast , jafnvel í sjálfri stjórnarskránni .
Hvar var seytjándagreinin þá ? Í merkri bók , Sögu landhelgismálsins , eftir Davíð Ólafsson , kennir margra grasa .
Á blaðsíðu 238 er birt minnisblað úr skjalasafni Guðmundar Í. Guðmundssonar utanríkisráðherra .
Þar segir : " Meðferð mín á utanríkismálum hófst á árinu 1956 í ríkisstjórn Hermanns Jónassonar .
Fyrsta veigamikla utanríkismálið , sem ég fjallaði um , var endurskoðun varnarsamningsins við Bandaríkin .
Ég samdi um það mál við Bandaríkjastjórn í fullkomnu og nánu samstarfi við forsætisráðherra og aðhafðist ekkert í málinu , nema með hans samþykki og vilja .
Það var í algjöru samráði við forsætisráðherrann , að á meðan á samningum stóð var málið aldrei tekið fyrir í ríkisstjórn , aldrei rætt við meðráðherra okkar úr Alþýðbandalaginu , stjórnarandstaðan ekkert látin vita um málið og ekkert samráð haft við utanríkismálanefnd .
Í framhaldi af þessu var svo þeirri reglu fylgt , að undir forsæti Hermanns Jónassonar voru utanríkismál alls ekki tekin fyrir á ráðuneytisfundum , ekkert samráð haft við ráðherra Alþýðubandalagsins um meðferð þeirra og lítið sem ekkert við stjórnarandstöðuna .
Var enginn ágreiningur um þetta við forsætisráðherra .
" Með öðrum orðum þá voru utanríkismál aldrei rædd á ráðherrafundum á þeim tveimur árum sem þau voru í mestri deiglu og vörðuðu þau þó þá hagsmuni sem mest var um deilt á þessum árum og vörðuðu mestu um hag þjóðarinnar og stöðu í bráð og lengd .
Engum manni í þjóðfélaginu virðist þó hafa dottið í hug 17. grein stjórnarskrárinnar , sem nú á að nota til að reyna að innsigla að Geir Haarde hafi verið glæpamaður .
Lögfræðingnum Guðmundi Í. Guðmundssyni flýgur ekki í hug að nefna 17. grein stjórnarskrárinnar í þessu sambandi .
Lögfræðingnum og fyrrverandi dómaranum Hermanni Jónassyni ekki heldur .
Og formanni ritnefndar bókar Davíðs Ólafssonar , Gunnari G. Schram , sem lengi hafði verið prófessorinn í stjórnskipunarrétti í HÍ , kemur þetta atriði ekki í hug .
Og heilum stjórnmálaflokki , Alþýðbandalaginu , virðist ekki hugkvæmast að vitna til hins mikla ákvæðis stjórnarskrárinnar til að fá sitt mesta og helsta áhugamál rætt á ráðherrafundi þeirrar stjórnar sem þeir áttu sæti í .
Þeir hafa kannski ekki verið vissir um hvort um " stjórnarmálefni " var að ræða eða ekki .
Þarna var þó á ferðinni samningur Íslands við mesta herveldi heims , jafnframt viðkvæmasta og eldfimasta mál þessa samtíma .
En nú hefur einhver fundvís grafið upp þessa gömlu grein , sem aldrei hefur komist í nokkurt sviðsljós áður , í þeim tilgangi að negla Geir H. Haarde .
Og sonarsonur Hermanns Jónassonar , sem svo sannarlega var enginn veifiskati í stjórnmálum , brást ekki í þeim málatilbúnaði fremur en í öðru því í pólitík , sem ógeðfellt er og hann á kost að leggja sitt léttvæga lið .
Já þau eru fjölbreytt eintökin sem láta til sín taka núna og ekki öllum vel í ætt skotið .
