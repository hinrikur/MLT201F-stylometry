Farið er vítt og breitt yfir sviðið í aðdraganda bankahrunsins árið 2008 í fyrstu landsdómsréttarhöldum Íslandssögunnar sem fara fram í Þjóðmenningarhúsinu þessa dagana .
Hér er gripið ofan í frásagnir þeirra fjölmörgu sem borið hafa vitni .
Texti : Pétur Blöndal pebl@mbl.is Myndir : Kristinn Ingvarsson kring@mbl.is Landsdómsdagur 1 Geir H. Haarde , fyrrverandi forsætisráðherra .
Um bókun í fundargerð samráðshóps um fjármálastöðugleika 20. júlí 2008 , þar sem sagt var að ekki væri seinna vænna að ganga frá stefnumörkun hins opinbera .
" Það var komið til okkar með beiðni um stefnumótun um það hvernig við ætluðum að hjálpa bönkunum .
Slík stefnumörkun hefði þá falist í að lofa tveimur milljörðum evra , sem voru ekki í boði .
Það hefði verið rosalega heimskulegt .
Það var stóri punkturinn í þessu .
Hvað erum við tilbúin sem ríkisvald að eyða miklum peningum í þetta ? Ég var fjármálaráðherra í sjö ár og mér var ekkert gefið um að kasta peningum í svona ef ég vissi að þeir færu í súginn .
" Um strangari reglur á fjármálamarkaði .
" Því miður kom það ekki til álita .
Ég vildi óska að við hefðum sagt lagó við reglur ESB .
Að hluta má rekja þetta til að við tókum allar þessar ESB-reglur óbreyttar upp í okkar lagaumhverfi , þær gerðu ekkert ráð fyrir að í okkar litla hagkerfi myndu rísa upp svona stórar bankastofnanir .
Það var galli á regluverkinu .
Og margt fleira , sem menn eru núna eftir á að reyna að laga .
Auðvitað er það þannig , að við vorum að taka upp þessar reglur meðan allt gekk vel , það voru ekki hættumerki á himni , og þá voru allir ánægðir með það .
Svo bættist við , í því alþjóðlega efnahagsumhverfi sem var árið 2001 , eftir árásirnar á tvíburaturnana í New York , að þá flæddi fjármagn um allan heiminn , vextir í Bandaríkjunum fóru í lægstu tölu í 100 ár , það flæddu inn peningar frá Asíu og allir fjármálamarkaðir voru stútfullir af peningum .
Þetta spilar inn í atburðarásina .
Ef bankarnir hefðu ekki haft svona mikið laust fé , ef bankarnir hefðu ekki tekið svona mikið að láni , þá hefðu þeir kannski átt möguleika á að bjarga sér .
En þeir fóru bara eftir reglunum .
Reglurnar voru svona : Þið getið bara farið og sótt ykkur fé .
Eins og Maó sagði : " Farið og verið ríkir .
" Það var mottóið í þessum reglum ESB .
Og menn gerðu það .
Og ég sé mjög eftir því að hafa ekki beitt mér fyrir því að herða þessar reglur .
" Um stjórnarsáttmála Sjálfstæðisflokks og Samfylkingar frá árinu 2007 þar sem talað var um að stuðla að því að útrásarfyrirtæki , þar á meðal fjármálafyrirtæki , sæju sér hag í því að vera með höfuðstöðvar á Íslandi .
" Þetta var í maí 2007 .
Ég undirstrika að þá hefur gengið vel í íslensku atvinnulífi hvað varðar þessa svokölluðu útrás , það hefur verið gert í mörgum greinum löngu fyrir þetta .
Við erum að tala þarna almennt um alþjóðlega þjónustustarfsemi .
Síðan er vikið að því að þessi fyrirtæki geti áfram haft höfuðstöðvar á Íslandi .
Af hverju ? Af því að við vorum að hugsa um skatttekjur og þá atvinnu sem þau sköpuðu með sínum höfuðstöðvum .
Þetta er sett á blað í maí 2007 , þetta er eitt af því sem enginn ágreiningur var um milli flokka þegar samið var , það sem meira er þetta var ágreiningslaust í öllu þjóðfélaginu .
Allir flokkar töluðu um hvað bönkunum gengi vel .
Það datt engum í hug að þetta kynni að fara illa .
Ég tel að þetta hafi verið í ljósi aðstæðna eðlileg yfirlýsing , þó svo að menn hafi kosið eftir á að vísa í hana til marks um að það stefndi í ógöngur .
" Um fundi Geirs H. Haarde með Gordon Brown í mars 2008 þar sem fram kom að helsta vandamál Íslands væri að íslensku bankarnir væru orðnir of stórir miðað við íslenskan þjóðarbúskap .
" En það er ekki hægt að svara þessu .
Þetta er þessi hlutfallsvandi , hlutfallið milli bankakerfisins og þjóðarframleiðslunnar .
Ísland er einn allsherjar hlutfallsvandi .
Ef stórt vandamál rís í álframleiðslu í heiminum , þá hefur það gríðarleg áhrif hér á landi , ef eitthvað fælir fólk á heimsvísu frá að borða fisk , þá hefur það gríðarleg áhrif í okkar sjávarútvegi .
Hlutfallsvandinn í bankakerfinu var auðvitað þannig að það var miklu stærra en þjóðarframleiðslan .
En það í sjálfu sér hefði ekki þurft að vera vandamál , frekar en í Sviss eða öðrum löndum sem eru með fjórum eða fimm sinnum stærra bankakerfi en þjóðarframleiðslu ...
" Um minnisblað frá Landsbanka Íslands frá febrúar 2008 , þar sem fram kemur að smæð íslenska hagkerfisins hafi verið ákveðin hindrun .
" Þetta er nú að snúa hlutunum á haus , bankakerfið var tíu sinnum stærra en þjóðarframleiðsla – já , en þjóðarframleiðslan er bara einn tíundi af bankakerfinu ! " Um mögulega ríkisábyrgð á tryggingasjóði innstæðueigenda .
" Spurningin sem flestir spurðu sig og hefur verið efni í stjórnmálaumræður er : Ber ríkið einhverja ábyrgð á þessum sjóði ? Ég var nú fjármálaráðherra árum saman ...
og þegar ég var þar komu athugasemdir frá ríkisendurskoðanda við að tryggingasjóður skyldi færður í ríkisreikningi , því hann ætti ekki þar heima – ríkið bæri ekki ábyrgð á þeim skuldbindingum sem þar væru .
Þetta var ríkjandi afstaða .
Ég vildi ekki að ríkið bæri ábyrgð á þessum sjóði eða myndi ábyrgjast greiðslur þaðan .
Við værum tilbúin að liðsinna eins og hægt væri eða sjá til þess að banki sem yrði fyrir áfalli myndi sjálfur út úr sínu þrotabúi greiða sem mest af þessu .
Spurningin er sem sagt þessi : Ber ríkissjóður ábyrgð ? Svarið er nei .
Vegna þess að rannsóknarnefndin fann að því að ekki væri unnið lögfræðiálit um þetta álitamál , þá hef ég sagt : Þeir sem voru annarrar skoðunar en þeirrar sem blasir við ættu að koma með lögfræðiálit máli sínu til stuðnings um að ríkinu bæri að ábyrgjast það sem upp á vantaði .
" Um viðræður Landsbankans við breska fjármálaeftirlitið um að flytja Icesave úr útibúi í dótturfélag .
" Það var krafa breska fjármálaeftirlitsins að almennar eignir kæmu á móti .
Það endaði með að krafan var orðin algjörlega óviðráðanleg fyrir bankann .
Og kannski má hafa einhver máttugri orð um það .
Landsbankinn kom á fund í Seðlabanka Íslands um mitt sumar og hélt því fram að breska fjármálaeftirlitið væri að ganga miklu lengra í kröfum á bankann en þeim væri stætt á .
Og þegar þeim væri bent á það , þá kæmi þetta klassíska sem þið þekkið úr lögfræðinni : Farðu þá bara í mál við mig vinur .
Með öðrum orðum tóku þeir ekkert mark á þeim : Ef þið teljið þetta brot á Evrópureglum , þá sækið það ! " Landsdómsdagur 2 Björgvin G. Sigurðsson , fyrrverandi viðskiptaráðherra .
Um hugsanlega eignasölu bankanna .
" Það er alveg skrifað í skýin að ekkert var hægt að gera á þessum tíma 2008 til að minnka bankakerfið , markaðir botnfrusu og eignasala hefði tafalaust framkallað hrun .
" Arnór Sighvatsson aðstoðarseðlabankastjóri .
Um rót vandans .
" Ég held nú reyndar , að í raun megi , þegar horft er um öxl , draga þá ályktun að stofnun bankanna hafi jafnvel frá upphafi falið feigðina í sér .
Þeir fóru strax í upphafi í mjög áhættusaman leiðangur og ummerkin um áhættuna voru að hrannast upp smám saman á þeirri vegferð .
Ég held að þegar á árinu 2005 hafi verið komin mjög skýr merki um það að bankarnir stæðu sennilega frammi fyrir vandræðum og eftir að sú staða var uppi held ég að ekki hafi verið líklegt að ætla að bjarga bönkunum .
Þetta er auðvitað sagt þegar horft er um öxl , þegar við höfum meiri þekkingu , sérstaklega á eignahlið bankanna .
Í upphafi virtist sem vandi íslensku bankanna væri eingöngu lausafjárvandi , en ég held það sé alveg ljóst núna þegar upplýsingar hrannast upp , að á eignabókum þeirra var undirliggjandi eiginfjárvandi .
Á þessu er grundvallarmunur .
" Um eiginfjárkreppu .
" Eiginfjárkreppa er eins og krabbamein , vinnur á lengri tíma .
Ég held það hafi komið í ljós þegar bankarnir féllu að þarna var í rauninni dauðvona krabbameinssjúklingur .
Það voru miklar líkur á að ekki væri hægt að bjarga þessum bönkum nema þá gripið hefði verið til aðgerða áður en mönnum var hættan ljós , þá er ég fyrst og fremst að tala um árið 2005 .
Þá hefði þurft að grípa til aðgerða sem gátu hamlað á móti þessari hröðu stækkun á efnahagsreikingi .
" Um lærdóminn af bankahruninu .
" Stóri lærdómurinn er auðvitað sá að það er mjög varhugavert að byggja upp bankakerfi sem er með stóran hluta af sínum eignum og skuldum í erlendum gjaldmiðli , sem það hefur ekki lausafjárfyrirgreiðslu í , að minnsta kosti með auðveldum hætti .
Það var auðvitað alveg klárt að þetta var að þróast þannig , þó að tímabundið tækist bönkunum að leysa vandann [ í míní-krísunni ] 2006 , þá kom það í bakið á þeim 2008 .
" Um orðsporskrísu banka .
" Að vissu leyti má segja að trúverðugleiki eða traust sé það eina sem skipti máli , því hún getur orðið jafnvel fullkomlega heilbrigðum banka að falli .
Í tilfelli okkar banka , þá þurfa menn að eiga innstæður fyrir trausti og það sem kemur í ljós eftir hrunið er að það var aldrei innstæða fyrir þessu .
Eignir bankanna kunna að hafa verið það lélegar , að þær hafi ekki í raun þegar grannt var skoðað verið eigið fé .
" Davíð Oddsson , fyrrverandi seðlabankastjóri .
Um ummæli í rannsóknarskýrslu Alþingis .
" Þetta var þegar Íslandsbanki var tekinn yfir og við fyrstu sýn skulduðu Baugur , Stoðir , FL Group og fjölmörg tengd fyrirtæki 160 milljarða .
Forstjórinn var niðri , ég sýndi honum þetta og spurði : " Af hverju er þau með svona ríka hlutdeild af eigin fé ? " Þá sagði hann að þetta væru ekki peningalega skyldir aðilar .
Þá varð mér á að segja : " Þú segir ekki svona við mig drengur .
" " Um stöðuna eftir frægan fund með forsætisráðherra og utanríkisráðherra eftir ferð stjórnenda Seðlabankans til London í febrúar 2008 .
" Ég er þeirrar skoðunar að á þessu augnabliki hafi ekkert verið hægt að gera til að bjarga bönkunum , en ég vissi það ekki þá .
Það má ekki gleyma því , að í framhaldi af þessum fundi , þá virtist lausafjárstaða vænkast og erfiðleikar bankanna minnka .
Hvernig stóð á því ? Þeir voru búnir að koma sér inn undir hjá Seðlabanka Evrópu í gegnum Seðlabanka Lúxemborgar og fengu fimm milljarða evra .
Þegar skrúfað er fyrir þann leiðangur í júlí , þá voru þeir endanlega dauðir , þá fóru þeir að flytja peninga frá Bretlandi og Hollandi ...
" Landsdómsdagur 3 Baldur Guðlaugsson , fyrrverandi ráðuneytisstjóri fjármálaráðuneytisins .
Um pólitíska stefnumörkun varðandi vinnu samráðshóps um fjármálastöðugleika " En ég held í sjálfu sér , að að því leyti sem mál voru til umfjöllunar á vettvangi hópsins hafi verið ljóst innan hvaða ramma þessi vinna þyrfti að vera .
Til dæmis lá fyrir í samkomulaginu um stofnun þessa samráðshóps skýrt og skorinort , ef til áfalla kæmi í fjármálakerfinu , að markaðsaðilar leystu vanda sinn sjálfir , það var rauður þráður , að ríkið færi ekki að axla byrðar þessara stofnana .
" Um það hvort bjartsýni hafi ríkt um að hægt væri að koma Icesave úr útibúi í dótturfélag .
" Maður vonaði að það væri unnt en hins vegar fannst manni það taka ótrúlega mikinn tíma , miklar fæðingarhríðir og djúpt á þeim .
Ég var ekki bjartsýnn á að þetta gæti hafist .
Síðan er þetta allt komið í uppnám í september og október eins og öllum er kunnugt .
" Jón Þór Sigureirsson , framkvæmdastjóri skrifstofu bankastjórnar Seðlabanka Íslands , sem var fastafullrúi í stjórn Alþjóðagjaldeyrissjóðsins fram á vor 2008 .
Um fjármálakrísuna .
" Ég hef séð ýmsar krísur í gegnum tíðina frá 1986 , en enga krísu nálægt því jafnmikla og var á árinu 2008 .
Ég held að heimurinn allur hafi ekki verið viðbúinn þessu .
Þar sem ég sat í stjórn Alþjóðagjaldeyrissjóðsins komu menn alveg af fjöllum og hafa nú gefið út skýrslu um það á síðasta ári , innri matsskýrslu , og þetta á við um ríkisstjórnir flestra vestrænna landa og allra sem komu að fjármálum .
Það bjóst enginn við að þetta myndi breytast svo fljótt , þessi ofgnótt lausafjár myndi snúast í andhverfu sína .
" Bolli Bollason , ráðuneytisstjóri í forsætisráðuneytinu .
Um " ólystuga matseðilinn " sem lagður var fram í samráðshópi um fjármálastöðugleika .
" Þetta var minnisblað sem forstjóri Fjármálaeftirlitsins lagði fram 28. apríl árið 2008 .
Áður hafði ég sem formaður hópsins í mars óskað eftir að bæði Seðlabankinn og FME settu á blað sínar hugmyndir um viðbúnað og viðbrögð við hugsanlegri fjármálakreppu .
FME tók að sér að setja á blað drög að frumvarpi .
Á þessum ólystuga matseðli voru sjö atriði .
Fyrsta atriðið sneri að því ríkissjóður gæti aflað fjár með aðkomu Íbúðalánasjóðs , það voru atriði sem sneru að frumvarpsgerðinni sjálfri , atriði sem sneru að frekari viðbúnaði , og ef ég man rétt að því að efla gjaldeyrissjóðinn .
Þetta var samtíningur á ýmsum atriðum , sem voru kannski ekki öll á verksviði FME , en forstjóri FME kom með þennan matseðil , sem fékk strax nafnið ólystugi matseðlllinn .
Og hann var raunverulega nýttur til að ræða viðbrögð við hugsanlegu fjármálahruni .
Þar á meðal í lagasetningu .
" Ingimundur Friðriksson , fyrrverandi seðlabankastjóri .
Um hvort skipt hefði máli ef bankarnir hefðu náð að selja eignir á árinu 2008 .
" Ég held að það hafi verið akademísk spurning á þeim tíma , freistandi að vitna í skýrslu AGS , sérfræðinga sem töldu æskilegt að minnka bankana en ógerlegt á þeim tíma .
" Landsdómsdagur 4 Jón Þór Sturluson , fyrrverandi aðstoðarmaður Björgvins G. Sigurðssonar , áður efnahagsráðgjafi Ingibjargar Sólrúnar Gísladóttur .
Um fjármálakreppuna .
" Það gerist smám saman , ég held að það hafi verið ljós aðsteðjandi hættumerki , að minnsta kosti frá ársbyrjun 2008 .
Þau voru ekki bráð framan af .
En eins og á vegi sem ekki er búið að klára , þá vex hættan eftir því sem nálgast enda vegarins .
Hættan magnaðist í takt við það sem tíminn leið .
" Um fund viðskiptaráðherra með Alistair Darling í ágúst 2008 um flutning Icesave-innlána úr útibúi í dótturfélag .
" Þannig að viðbrögð Alistairs Darlings voru mjög sérkennileg , það var engum blöðum um það að fletta .
Það sást best á því hversu stóra sendinefnd við sendum að við álitum ástandið mjög alvarlegt .
Samt spyr hann í lokin : Skiljið þið ekki hversu alvarlegt mál þetta er ? Mér finnst hann ekki hafa hlustað á okkur , hann var upptekinn af vandamálum heima fyrir .
" Jónas Fr .
Jónsson , fyrrverandi forstjóri Fjármálaeftirlitsins .
Um þrýsting á bankana að minnka efnahagsreikninginn .
" Það voru engar lagaheimildir eða valdheimildir til að þvinga einkafyrirtæki til að selja eignir .
" Um viðhorf almennings til banka og stjórnenda þeirra .
" Menn eru alveg búnir að gleyma því andrúmslofti sem var , að þetta voru kvikmyndastjörnur samtímans .
Ég ætla ekki að vera að gerast félagsfræðingur .
Þetta hafði áhrif .
Það er alveg klárt .
" Hreiðar Már Sigurðsson , fyrrverandi forstjóri Kaupþings .
Um stærð Kaupþings .
" Kaupþingssamstæðan var jafnstór og kerfið allt samanlagt , helmingurinn af fjármálakerfi landsins , með efnahagsreikning upp á 55 milljarða evra .
" Um að skipta upp starfsemi Glitnis .
" Ég kom með hugmynd til Sigurjóns Árnasonar páskana 2008 um að Glitni yrði skipt upp , Kaupþing tæki yfir erlendu starfsemina og Landsbankinn innlendu .
Hann var mjög ósáttur við það .
" Um " fáránlegt " tilboð í hlutafé í Kaupþingi " .
" Við áttum í viðræðum við sjóð í Katar , QIA , Qatar Investment Authority , um að hann yrði 20% hluthafi í bankanum , en af þeim viðskiptum varð ekki .
" Þorsteinn Már Vilhelmsson , fyrrverandi stjórnarformaður Glitnis .
Um aðhaldsaðgerðir Glitnis árið 2008 .
" Það var ákvörðun stjórnar bankans að minnka hann .
Meðal annars var 200 manns sagt upp í apríl , maí og júní .
Jafnframt var unnið að sölu eigna og lokun starfsstöðva .
Það var alfarið að frumkvæði stjórnar bankans .
" Um sölu á hluta starfsemi Glitnis í Noregi .
" Menn töldu það nánast frágengið , það átti bara eftir að ganga frá þessu [ endanlega ] , en eftir fall Lehmans [ fór það úr skorðum ] .
Það var 23. september [ árið 2008 ] sem við fengum skilaboð frá Nordea þar sem þeir hættu skyndilega við kaupin .
" Jónína Sigrún Lárusdóttir , fyrrverandi ráðuneytisstjóri viðskiptaráðuneytisins .
Um neyðarlögin .
" Þessi samráðshópur skilaði þeirri vinnu að það væri hægt að klára þetta neyðarlagafrumvarp og hægt að meta hvað þyrfti að gera ; þær ákvarðanir sem Fjármálaeftirlitið þyrfti að taka .
Nú eru neyðarlögin þau Lilja sem margir vildu kveðið hafa .
" Landsdómsdagur 5 Sturla Pálsson framkvæmdastjóri í Seðlabanka Íslands .
Um viðhorf Sigurjóns Árnasonar , bankastjóra Landsbankans .
" Það kann að vera að hans viðhorf til þess hversu alvarleg staðan væri , þau sveifluðust svolítið á árinu 2008 .
Hann talaði um það sennilega í mars að staðan væri erfið , en síðan mánuði seinna fullyrti hann að hann héldi að bankarnir myndu hafa þetta af , því þá var aftur kominn vöxtur í Icesave-reikningana , sem voru líflína bankans á þessum tíma .
Stundum var hann bjartsýnn og stundum var hann svartsýnn , en ég held að enginn hafi haldið að þetta væri algjörlega vonlaust .
" Vilhelm Þorsteinsson , sem vann við að efla lausafjárstöðu og við fjárstýringu Íslandsbanka árið 2008 .
Um lánalínu Íslandsbanka hjá Deutsche Bank sem var afturkölluð í september 2008 .
" Markmiðið með línunni var að þegar í harðbakkann slægi þá væri það lína sem bankinn gæti dregið á .
Þegar á reyndi og bankastjórnin ætlaði draga á línuna , þá var tekið skýrt fram [ af hálfu Deutsche Bank ] , að aðstæður væru þannig að þeir leyfðu okkur ekki að draga á línuna .
Þegar við gengum fastar eftir því voru svörin þau að þeir myndu finna allar þær leiðir til að koma í veg fyrir að við myndum draga á línuna .
" Heimir Haraldsson , fyrrverandi nefndarmaður í slitastjórn Glitnis .
Um seljanleika eigna í október 2008 .
" Ég held að almennt séð hafi verðmæti eigna verið virkilega lítið .
Það komu til okkar hópar af fólki sem vildi kaupa eignir fyrir lítinn eða engan pening , það var fullt af slíkum aðilum til staðar , en það verð sem var í boði var brot af bókfærðu verði .
" Jón Guðni Ómarsson , framkvæmdastjóri fjármálasviðs Íslandsbanka .
Um hvort það hefði haft þýðingu að stjórnvöld þrýstu frekar á Glitni að minnka efnahagsreikning bankans árið 2008 .
" Nei , alls ekki í þessu sambandi , ég gat ekki séð annað en við gerðum allt sem við gátum á þessum tíma til að afla nýs fjár .
" Jóhannes Rúnar Jóhannsson , lögfræðingur og fyrrverandi nefndarmaður slitastjórnar Kaupþings .
Um álit markaðarins á því hversu mikið fæst upp í kröfur á Kaupþing .
" Kröfur á Kaupþing hafa gengið kaupum og sölum á markaði frá falli bankans , en verðlagning er langt frá því að vera 100% , langt frá því að vera fullt verð fyrir kröfurnar ...
Ég held að verðlagningin á kröfum á Kaupþing hafi verið 20 til 25% af fullu virði , þ.e. kröfum sem eru í öðrum gjaldmiðli en íslenskum krónum .
En íslenskar kröfur eru verðlagðar lægra .
" Kristján Óskarsson , fyrrverandi framkvæmdastjóri lána- og fjármála viðskiptabankans Glitnis á Íslandi , sem síðan hefur unnið í skilanefnd og séð um framkvæmdastjórn gamla bankans .
Um seljanlegar eignir banka .
" Venjulega eru bankar þannig reknir að það er ákveðinn hluti sem menn telja að séu seljanlegar eignir , en stór hluti eignanna er ekki seljanlegur .
Enda er eðli bankastarfsemi að þjóna ákveðnum tilgangi , ef allir væru með auðleysanlega pappíra þjónuðu bankar ekki neinum tilgangi .
Í Glitni voru tveir þriðju af efnahagsreikningi Glitnis lán til viðskiptavina .
Þessi hluti var ekki mjög seljanlegur , innlendi hlutinn , og kaupendur fáir því aðrir bankar voru í vandræðum .
Erlendi hlutinn varð eftir í Glitni .
Það sem við höfum unnið með er , aðjafnvel þótt fjármálamarkaðir hafi lagast frá því sem var 2008 , þá hafa þeir ekki náð sömu hæðum , það eru enn erfiðleikar .
Það verð sem við getum fengið fyrir ágætar eignir hefur verið það lágt að það eru ekki forsendur fyrir okkur að taka slíkum tilboðum .
Við teljum að við getum fengið meira út úr því að vinna með þessar eignir og vinna með lántökum , þau tilboð sem berast eru miklu lægri en sannvirði þessa eigna í dag .
" Lárentsínus Kristjánsson sem sat í skilanefnd Landsbankans frá því í október árið 2008 .
Um hóp manna í jakkafötum .
" Dagana eftir hrun var mjög sótt að okkur , hópar manna í jakkafötum sem löbbuðu um stræti og torg eins og úlfahjarðir .
Við byrjuðum á að hleypa þeim að okkur , síðan skrúfuðum við fyrir það .
Þeir vildu fá mjög mikið fyrir lítið .
Það var enginn markaður fyrir sölu eigna .
" Kristján Andri Stefánsson , fyrrverandi skrifstofustjóri í forsætisráðuneytinu .
Um hvort fundargerðir á ríkisstjórnarfundum í tíð Geirs H. Haarde hefðu verið færðar með svipuðum hætti og hjá fyrri ríkisstjórnum .
" Þetta er alveg sama yfirbragð .
" Sylvía Kristín Ólafsdóttir , fyrrverandi forstöðumaður viðbúnaðardeildar á fjármálasviði Seðlabanka Íslands .
Um stöðuna á fjármálamörkuðum .
" Í nóvember 2007 vorum við farin að gera okkur grein fyrir þessari hættu .
Svo jókst þetta þegar við fórum að gera lausafjárpróf og álagspróf á lausafjárstöðu .
Þetta svona stigmagnaðist þegar leið á árið 2008 .
Þetta var svo sem alveg opinbert líka ...
" Um ákvarðanatöku Glitnishelgina .
" Ég tel að þarna hafi fólk komið fljótt og vel að þessari ákvarðanatöku sem þarna lá fyrir .
Ég held það sé ómögulegt að meta hvað er gott og slæmt í því samhengi .
Ég hef aldrei upplifað svona fjármálaáfall áður .
" Össur Skarphéðinsson , utanríkisráðherra og fyrrverandi iðnaðarráðherra .
Um tildrög þess að Össur Skarphéðinsson var boðaður í Seðlabankann Glitnishelgina örlagaríku .
" Að því er mig varðar var ég staddur í líkamsræktarstöð í borginni , [ eftir að hafa verið ] í ræktinni og gufu , og sá hrúgu símtala og smáskilaboða þar sem mér var uppálagt að hafa samband við Ingibjörgu Sólrúnu Gísladóttur sem var stödd í New York .
Ég hringdi í hana , hygg að það hafi verið tíu mínútur yfir sex á sunnudegi .
Hún sagði mér að fara rakleiðis í Seðlabankann , Glitnir væri fallinn , ég þyrfti að vera þar .
Ég greindi henni frá því , að ég hefði ekki mikinn áhuga , ekki mikið vit á því .
Þá sagði hún mér að með mér færi einn af þeim sérfræðingum sem við höfðum í okkar þjónustu , Jón Þór Sturluson .
Ég spurði hana hvort ekki væri rétt að viðskiptaráðherra kæmi .
Hún kvað nei við því .
Þá spurði ég hvort ekki væri rétt að ég hringdi í hann .
Hún taldi ekki að rétt væri að láta neinn vita .
" Um hugmynd Ögmundar árið 2007 .
" Ég man eftir því að minn góði félagi í núverandi ríkisstjórn , Ögmundur Jónasson , kom með þá hugmynd að setja bankana úr landi og var næstum því slátrað .
Þannig voru viðhorfin í samfélaginu þá , fáir höfðu heyrt vitlausari hugmynd .
" Jóhanna Sigurðardóttir forsætisáðherra og fyrrverandi félagsmálaráðherra .
Um viðbrögð við vandanum .
" Það var síðan frá árinu 2007 sem allir höfðu áhyggjur almennt af vandanum á alþjóðamörkuðum .
Ég held að það hafi verið reynt að taka á því með margvíslegum hætti .
Margir höfðu áhyggjur af þessu .
Ég held að Geir Haarde hafi gert allt sem í hans valdi stóð á því tímabili til að taka á þessum vanda .
" 