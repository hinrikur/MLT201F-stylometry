Angelika Klüssendorf - Das Mädchen * * * * Stúlkan eftir Angeliku Klüssendorf er nöturleg lesning , en grípandi .
Sagan segir frá uppvexti ungrar stúlku og bróður hennar í Austur-Þýskalandi .
Faðirinn er drykkfelldur .
Hann lemur móðurina .
Móðirin er líka drykkfelld og hún skammar börnin lemur þau og pyntar .
Stúlkan er haldin sterkri sjálfsbjargarhvöt og hverfur inn í sjálfa sig þegar ofsaköst móðurinnar standa yfir , hún er bæði með harða skel og brothætt .
Opinberlega var svona umhverfi ekki til í austur-þýska alþýðulýðveldinu .
Texti Klüssendorf , sem ólst upp í Leipzig , er knappur og nákvæmur .
Hún dregur upp nístandi myndir í nokkrum setningum .
Bókin komst á stuttlistann fyrir þýsku bókaverðlaunin í fyrra og átti það rækilega skilið .
Bill Simmons - The Book of Basketball * * * * Bill Simmons er örugglega óþolandi besserwisser , en hann hefur sér það til tekna að hann ólst upp í íþróttahöllinni Boston Garden vegna þess að faðir hans keypti ársmiða árið 1973 þegar þeir kostuðu sennilega minna en miði á einn leik í dag .
Ástríða Simmons fyrir körfubolta skín í gegnum bókina , hann veður áfram og er með allar staðreyndir á takteinum .
Í The Book of Basketball leitast hann við að svara öllum mikilvægustu spurningum körfuboltans .
Hvor var betri , Wilt Chamberlain eða Bill Russell ? Hvernig myndu meistarar fortíðarinnar spjara sig gegn meisturum samtímans ? Einn kaflinn heitir Leyndarmálið .
Hann fjallar um það hver lykillinn sé að því að verða meistari og svarið er að það komi körfubolta ekkert við .
Bókin er bráðskemmtileg , en sennilega auðveldari aflestrar fyrir stuðningsmenn Boston Celtics en annarra liða .
Hún er fylgismönnum LA Lakers þó sérlega holl lesning .
Charles Murray - Coming Apart * * * ½ Charles Murray setti allt á annan endann í bandarískri umræðu þegar hann gaf út bókina The Bell Curve ásamt Richard J. Herrnstein um greind í Bandaríkjunum .
Hér fjallar Murray um hinar gríðarlegu þjóðfélagsbreytingar , sem átt hafa sér stað í Bandaríkjunum á undanförnum árum .
Hann einblínir á hvíta og tekur fyrir hvernig myndast hefur yfirstétt , sem er nánast ekki í neinum tengslum við daglegt líf í Bandaríkjunum , og undirstétt , sem stöðugt fjarar undan .
Murray segir að misskipting komi kynþætti ekki við heldur stétt og heldur fram að Bandaríkin séu að gliðna í sundur , sérstaklega vegna þess að þau gildi , sem voru límið í bandarísku samfélagi , séu ekki lengur fyrir hendi hjá undirstéttinni .
Karl Blöndal kbl@mbl.is 