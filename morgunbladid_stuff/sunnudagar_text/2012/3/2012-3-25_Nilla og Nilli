Þetta kvöld borgar fólk meira en sett er upp við innganginn í félagsheimilið á Seltjarnarnesi .
Hér snúa krakkarnir bökum saman og safna fyrir Níelsínu Einarsdóttur , Nillu , starfsmanni í félagsmiðstöðinni Selinu , sem glímt hefur við krabbamein .
Í upphafi er tilkynnt að þetta sé " uppbyggingarsöfnun " því ekkert hafi fundist við síðustu leit .
Og fólk er komið til að eiga góða stund saman , gefið " high five " til að komast inn og þar syngja kynnarnir Nilli og Gissur Ari : " Ekta íslensk fönn " .
Allir sem koma fram gefa vinnu sína og flestir eru af Nesinu ; ekki þarf að kvíða framtíð tónlistar í bænum með þennan efnivið .
Og nánast öll hafa unnið með Nillu á einum eða öðrum tímapunkti .
" Mig hefði aldrei grunað að eitt líf gæti snert svona mörg , " segir hún er hún horfir yfir salinn og er djúpt snortin af vináttunni og stuðningnum .
Enda lokast fólk oft af í meðferðinni og þá vill gleymast allt það bakland sem það á .
Hún er rækilega minnt á það þetta kvöld .
Of langt mál væri að telja upp öll atriðin hér , en þar á meðal eru sveitirnar Útidúr , Fló og Blár ópall .
Það er jafnvel fitjað upp á tæknibrellu er Nilli " hinn hálf-franski og vel til hafði " og Gissur " hinn vel greiddi " keyra um sviðið eftir hlé – þó að flækjustigið sé kannski ekki mjög hátt .
Fyrir þá sem ekki vita kemur ýmislegt fram um Nilla , meðal annars að hann hefur lést um fimm kíló , að hann æfði sund og ballett og að hann var rekinn úr kórnum .
Einn af hápunktum kvöldsins er þegar ungu strákarnir Friðrik , Sölvi , Magnús Orri og Björn Orri flytja frumsamið lag – allt fyrir Nillu .
Pétur Blöndal pebl@mbl.is 