Börn á leikskólaaldri fara auðvitað ekki sjálf í einhvers konar íþróttir og hjá fjölskyldum með börn á þessum aldri er algengt að íþróttir af einhverju tagi séu stundaðar í fylgd fullorðinna á laugardagsmorgum .
Sumir ákveða að fara í dans , fimleika eða íþróttaskóla til að gera eitthvað skemmtilegt fyrir börnin .
Aðrir fara að sækja slíkt þegar í ljós kemur að það er erfitt að svala hreyfiþörf barnanna heimavið .
Krafturinn er einfaldlega svo mikill .
Þetta þekkir undirrituð af eigin raun og mætir í hverri viku í Íþróttaskóla barnanna í KR. Á laugardagsmorgnum förum við foreldrarnir með tveimur strákum , tveggja og fjögurra ára , í tíma .
Íþróttaskólinn stendur í um klukkustund og er börnunum skipt niður í nokkra smærri hópa sem hver og einn fer í gegnum eina þrautabraut í einu .
Það sem krakkarnir eru að gera er að æfa jafnvægið með því að ganga á slá , bæði lágum og háum , svo er klifrað í rimlum , farið í hlaupaleiki , sveiflað sér í köðlum , farið í kollhnís , hoppað yfir stöng , gengið á stultum , rennt sér á bretti og margt fleira .
Brautirnar eru allar mismunandi en einna vinsælast hjá mínum strákum er að fá að sveifla sér fram af hesti í hringjum og lenda á þykkri dýnu .
Fyrir utan það að þjálfa líkamann er skólinn ákveðin leið til að læra að fara eftir reglum .
Til dæmis þarf að fara í röð , sem er auðvitað miklu skemmtilegra þegar röðin kallst lest og fer með mann milli stöðva .
Svo spillir ekki fyrir þegar nokkrir félagar eru líka farnir að mæta og bæði foreldrar og börn fá tækifæri til að spjalla eftir tímann .
Leiðbeinendurnir í íþróttaskólanum eru virkilega almennilegir og sinna starfi sínu vel .
Eru hæfilega strangir en umfram allt hvetja börnin áfram .
Takk fyrir okkur .
Inga Rún Sigurðardóttir ingarun@mbl.is 