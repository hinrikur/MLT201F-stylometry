Myndir eru undarleg fyrirbæri , " skrifar Guðfinna Ragnarsdóttir , ritstjóri fréttabréfs Ættfræðifélagsins , í skemmtilegu og fróðlegu bréfi sem barst Sunnudagsmogganum í tilefni af ljósmynd sem birtist með síðasta rabbi af heimilisfólkinu á Breiðavaði .
" Þær fanga augnablikið , gera það ódauðlegt og merkilegra en öll hin augnablikin sem renna óséð inn í eilífðina .
Þannig var það með augnablikið sem ungi , sænski ferðamaðurinn , Folke Kahlin , fangaði á fínu Hasselblad-myndavélina sína sumarið 1956 .
Hann hafði aldrei áður komið til Íslands og kom þangað aldrei aftur .
Hann hafði aldrei séð fólkið sem kom til dyra þegar hann ásamt vinkonu sinni bankaði upp á á ókunnum bæ norður í landi .
" Guðfinna segir frá því að unga parið hafi ferðast á puttanum og komið gangandi ofan af fjalli .
" Þau höfðu ærslast og kastað snjóboltum hvort í annað , sáu bæ og fólk og spurðu til vegar .
Heimilisfólkið var forvitið , kom út og horfði á þessa óvæntu gesti .
Þarna voru brosmild og hlýleg miðaldra hjón , ung og falleg stúlka og nokkrir glaðbeittir og kotrosknir strákar .
Ferðmaðurinn ungi mundaði Hasselblad-vélina og smellti af um leið og þau kvöddu .
Tók eina mynd til minningar á dýrmæta , tólf mynda filmuna sína .
Svo leið meira en hálf öld .
Unga parið varð að hjónum og saman gengu þau lífsins leið og gera enn , hann 85 ára og hún 80 .
Auk einnar Ítalíuferðar varð Íslandsreisan eina utanlandsferðin þeirra á langri ævi .
En þeim mun hærri sess skipar hún í safni minninganna .
Þau sigldu með Heklunni yfir hafið , ferðuðust um landið , meira og minna fótgangandi , í heilan mánuð , kynntust landi og lýð og tóku óteljandi yndislegar myndir .
Þau sigldu með Herðubreið inn á allar Austfjarðahafnirnar og ræddu við sjómenn og bændur hvar sem þau komu .
" Í Reykjavík gistu þau á farfuglaheimilinu , sem þá var í Austurbæjarskólanum .
" Þar kynntust þau Ragnari Jónssyni , föður mínum , sem var þar baðvörður í fjörutíu ár , " skrifar Guðfinna .
" Hann tók þau upp á arma sína , bauð þeim heim og keyrði þau út og suður .
Það þarf ekki að orðlengja það að fjölskylda mín tengdist þessum ljúfu sænsku ferðalöngum , órjúfandi vináttuböndum .
Þau heita Ulla og Folke Kahlin , hún handavinnukennari , hann smíðakennari .
Ég átti hjá þeim athvarf alla mína tíð í Svíþjóð , sömuleiðis börnin mín bæði og það má til gamans geta þess að dóttursonur minn , 13 ára , er nýkominn heim úr sinni fjórðu heimsókn til þeirra hjónanna á þessu ári , altalandi á sænsku .
" Á myndinni frá Breiðavaði eru hjónin Sigfús Bjarnason og Jóhanna Erlendsdóttir ásamt dóttur sinni Helgu , en Guðfinna þekkti ekki til drengjanna .
Þar til þeir spruttu fram " glaðbeittir og kotrosknir " í Sunnudagsmogganum með nöfnum og frásögnum .
" Fyrir hreina tilviljun hafði einn þeirra , Pétur Kristinsson , hitt Helgu við jarðarför nýlega og hún minnst á myndina góðu , " skrifar Guðfinna .
" Pétur hafði verið í sveit á Breiðavaði , hjá foreldrum Helgu , í fjögur sumur og einn vetur .
Gleði Péturs er ósvikin þegar hann segir : " Þetta er eina myndin sem ég á frá þessum árum mínum sem sveitastrákur á Breiðavaði ...
" Guðfinna klykkir út með : " Þannig getur ein mynd , eitt augnablik , fangað úr faðmi eilífðarinnar , vakið ómælda og óvænta gleði og varðveitt minningar liðinna ára og atburða .
En stundum þarf bæði umhyggju , skilning , vinnu , einbeitni og heppni til þess að minningarnar kvikni .
" Pétur Blöndal pebl@mbl.is 