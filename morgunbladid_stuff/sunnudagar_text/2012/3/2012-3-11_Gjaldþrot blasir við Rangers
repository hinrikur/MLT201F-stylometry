Hið sögufræga skoska knattspyrnufélag Glasgow Rangers rambar á barmi gjaldþrots .
Félagið hefur verið sett í greiðslustöðvun og því verið skipaðir sérstakir stjórnendur til að greiða úr flækjunni .
Segja þeir að verði lausafjárstaða þess ekki bætt gæti farið svo að það réði ekki við að klára þá leiki , sem eftir eru af tímabilinu .
Við það myndi liðið sjálfkrafa falla niður um deild .
Vonir félagsins um meistaratitil runnu út í sandinn þegar tíu stig voru dregin af því út af fjármálaóreiðunni .
Þá hefur liðið frest út mánuðinn til að sýna að það uppfylli skilyrðin fyrir þátttöku í meistaradeild Evrópu eða Evrópudeild UEFA .
Það yrði í fyrsta skipti frá tímabilinu 1980/81 sem liðið yrði ekki með í Evrópukeppni og mikið áfall , sem ekki myndi auðvelda tilraunir til að finna liðinu nýja eigendur .
Rangers var sett í greiðslustöðvun 14. febrúar eftir að bresk skattyfirvöld fóru fyrir dómstóla með kröfu upp á níu milljónir punda ( 1,8 milljarða króna ) vegna vangoldinna skatta frá því að kaupsýslumaðurinn Craig Whyte keypti liðið í fyrra fyrir eitt pund ( 198 krónur ) og yfirtók skuldir .
Whyte virðist ekki hafa haft það fé handbært , sem fara átti í að greiða skuldirnar .
Hins vegar framseldi hann miðasölu á 100 þúsund ársmiðum þrjú eða fjögur ár – árafjöldinn fer eftir því hver segir söguna – fram í tímann á heimavöll Rangers , Ibrox , og er nú deilt um afdrif þess fjár .
Þá er einnig beðið úrskurðar skattadómstóls um kröfu upp á allt að 75 milljónir punda ( 14,8 milljarða króna ) .
Ekki er ein báran stök .
Rangers er sem stendur í öðru sæti skosku deildarinnar , en það segir kannski meiri sögu að liðið er 21 stigi á eftir keppinautunum og erkifjendunum í Glasgow Celtic .
Glasgow Rangers hefur unnið 54 deildarmeistaratitla og mun það vera meira en nokkurt annað lið í heiminum í knattspyrnu .
Þeir hafa unnið skoska deildarbikarinn 27 sinnum og skoska bikarinn 33 .
Nokkrum sinnum hefur liðið komist í úrslit í Evrópukeppni og sigraði í Evrópukeppni bikarhafa árið 1972 .
Rangers og Celtic hafa trónað yfir öðrum liðum í skosku knattspyrnunni og yfirburðirnir jafnvel verið enn meiri en hjá Madríd og Barselóna á Spáni .
Rígurinn hefur einnig verið heiftarlegri .
Írskir katólikkar , sem flúið höfðu hungursneyð heima fyrir og mættu miklum fordómum í Skotlandi , stofnuðu Celtic 1888 .
Félaginu gekk frábærlega í upphafi og vann hvern meistaratitilinn á eftir öðrum .
Kom þá fram krafa um að " skoskt " lið tæki meistaratitilinn .
Upphaflega voru hvorki trúarlegar né pólitískar hvatir að baki liðinu , en þegar það fór að hafa betur gegn Celtic voru slíkar kvaðir lagðar á herðar því og smátt og smátt gerði félagið þær að sínum .
Kreppan mikla skall á Skotlandi af miklu offorsi og það eitraði enn samskiptin á milli írskra katólikka og skoskra mótmælenda .
Bullur flugust á af miklu hamsleysi og beittu óhikað byssum og hnífum .
Nöfn gengjanna , sem þá urðu til , eru enn notuð í söngvum liðanna .
Í kringum fyrri heimsstyrjöldina kom Rangers á þeirri stefnu að aðeins mótmælendur yrðu ráðnir , hvort sem um var að ræða leikmenn , framkvæmdastjóra eða húsverði .
Þetta gekk svo langt að starfsmenn sem giftust katólikkum fengu ekki framgang .
Þessi stefna var ekki afnumin fyrr en 1989 , sama ár og járntjaldið féll .
Ástæðan var þó eingöngu viðskiptaleg .
Stjórnendur félagsins gerðu sér grein fyrir því að reglan um að ráða aðeins mótmælendur hefti félagið í leikmannakaupum og takmarkaði þannig verulega getu þess til að skapa sér sess meðal hinna bestu .
Fyrsti katólski leikmaðurinn sem kom til liðsins var Maurice Johnston , sem var fyrrverandi leikmaður Celtic og lagði hann líf sitt í hættu .
Í Belfast voru eftirmyndir af þjálfaranum , Graeme Souness , brenndar á götum úti .
" Ég hef aldrei verið sáttur við ofstæki og ofstæki verður alltaf til staðar á Ibrox , " sagði Souness á blaðamannafundi þegar hann fór frá félaginu .
Rígurinn milli Rangers og Celtic veldur jafnvel meiri usla á Norður-Írlandi en í Glasgow og ástæðan er kannski sú að þar er ekkert sambærilegt .
Einu sinni var til katólskt lið sem hét Belfast Celtic að fyrirmynd skoska liðsins og það átti sér keppinaut , Linfield , úr röðum mótmælenda .
Árið 1949 var katólska liðið lagt niður vegna þess að eigendurnir töldu að þeir gætu ekki treyst lögreglu til að vernda leikmenn sína .
Ári fyrr höfðu stuðningsmenn Linfield ruðst inn á völlinn eftir leik við Celtic og byrjað að lumbra á leikmönnum og jafnvel fótbrjóta þá .
Lögreglan fylgdist aðgerðalaus með .
Önnur katólsk lið drógu sig einnig úr keppni og rígurinn færðist til Skotlands .
Í hvert skipti sem Rangers og Celtics eigast við fara nokkur þúsund Norður-Írar , katólikkar og mótmælendur , með ferjunni til Glasgow til að fylgjast með .
Hvað sem þessum ríg liðanna líður er iðulega talað um þau sem gamla fyrirtækið , The Old Firm , á þeirri forsendu að þau snúi bökum saman um að hagnast á aldagömlu hatri .
Takist ekki að bjarga Rangers er hins vegar allt útlit fyrir að gamla fyrirtækið leysist upp og það verður ekki bara áfall fyrir stuðningsmenn liðsins , heldur mun setja skoska knattspyrnu í uppnám .
Johnston ofsóttur Maurice Johnston var fyrsti katólikkinn sem lék með Rangers .
Hann hafði áður spilað með erkifjendunum í Celtic .
Stuðningsmenn Rangers voru æfir yfir því að brotin skyldi reglan um að ráða aðeins mótmælendur til félagsins .
Stuðningsmenn Celtic litu á Johnston sem svikara og var setið um líf hans .
Flogið var með Johnston á hverju kvöldi frá Glasgow til London í upphafi og síðar bjó hann á laun í Edinborg .
Um miðjan tíunda áratuginn flúði Johnston frá Skotlandi og settist að í Kansas City .
Tveir Íslendingar hafa leikið með Rangers Tveir íslenskir knattspyrnumenn hafa leikið með Glasgow Rangers , Albert Guðmundsson og Þórólfur Beck .
Albert var þar eitt tímabil , 1945 til 1946 og Þórólfur tvö , 1964 til 1966 .
Albert var fyrsti íslenski atvinnumaðurinn í knattspyrnu og hófst atvinnumannsferill hans hjá Rangers , en hann var að læra viðskiptafræði í Skerry ' s College í Glasgow .
Albert átti eftir að leika með félagsliðum í fremstu röð í Evrópu , þar á meðal AC Mílanó á Ítalíu og Nice í Frakklandi .
Þórólfur var keyptur til félagsins vegna frammistöðu sinnar hjá St .
Mirren á 25 þúsund pund og hafði Rangers aldrei áður greitt jafn háa upphæð fyrir leikmann .
Hann fékk viðurnefnið Tottie og þótti geta splundrað vörnum andstæðinganna með sendingum sínum .
Þórólfur fór síðan til Rúðuborgar , en hafði þar skamma viðdvöl og sneri síðan aftur til KR þar sem hann hafði áður verið sigursæll .
