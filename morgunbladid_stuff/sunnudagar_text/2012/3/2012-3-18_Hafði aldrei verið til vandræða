Bandaríski hermaðurinn sem grunaður er um að hafa myrt níu börn og sjö aðra óbreytta borgara í Afganistan með köldu blóði síðastliðinn sunnudag er sagður hafa verið rólegur og þægilegur í umgengni alla tíð .
Hann er jafnframt grunaður um að hafa brennt einhver líkanna .
Daginn fyrir hina vægðarlausu árás mun hermaðurinn hafa orðið vitni að því að félagi hans missti annan fótinn í sprengingu .
Þetta kom fram í máli lögmanns hermannsins fyrir helgi .
Nafn mannsins , sem er 38 ára , hefur enn ekki verið gefið upp til að vernda fjölskyldu hans í Bandaríkjunum .
" Við höfum upplýsingar um að annar hermaður hafi orðið fyrir alvarlegum meiðslum daginn áður en hið meinta atvik átti sér stað og að það hafi haft djúpstæð áhrif á alla í þessari litlu herstöð , " sagði lögmaðurinn sem gat að öðru leyti ekki gefið neinar skýringar á athæfi skjólstæðings síns .
Lögmaðurinn , John Henry Browne , hefur rætt við eiginkonu mannsins og nánustu fjölskyldu og segir hana í öngum sínum .
Ekkert hafi , að þeirra dómi , bent til þess að maðurinn væri fær um slíkt voðaverk .
" Hann hefur aldrei verið til vandræða og aldrei haft styggðaryrði um múslíma , " sagði Browne .
Hann hefur rætt stuttlega við hermanninn sjálfan gegnum síma og segir honum brugðið .
Þá hafi hann virkað fjarlægur .
Hermaðurinn á tvö börn , þriggja og fjögurra ára .
Vildi ekki fara til Afganistans Að sögn Browne mun herdeild hermannsins upphaflega hafa verið tjáð að hún þyrfti ekki að fara til Afganistans og mun hann hafa verið afar ósáttur við að fara þangað þegar fyrirmæli komu þar um .
Þetta mun vera fjórða verkefni mannsins fyrir Bandaríkjaher á erlendri grundu en í hin skiptin þrjú var hann í Írak .
Að sögn Brownes varð hermaðurinn í tvígang fyrir líkamstjóni í Írak , fyrst á höfði , eftir að bíll sem hann var í ók á jarðsprengju , og síðan á fæti í bardaga .
Í framhaldinu þurfti að fjarlægja hluta af fætinum .
Hermaðurinn fékk heilbrigðisvottorð áður en hann hélt til Afganistans og Browne er ekki kunnugt um að hann hafi verið haldinn áfallastreituröskun .
Hann útilokar þó ekki að fyrri áföll sem hermaðurinn hefur orðið fyrir við skyldustörf geti komið til umræðu við réttarhaldið yfir honum .
Að sögn Browns hefur hermaðurinn hlotið fjölda viðurkynninga fyrir hugrekki og meira að segja verið tilnefndur til hinnar eftirsóttu Bronsstjörnu .
Browne lagði áherslu á að hann vissi enn sem komið væri lítið um skotárásina en vísaði á bug vangaveltum þess efnis að áfengi , álag og erfiðleikar heima fyrir hefðu orðið til þess að skjólstæðingur hans gekk af göflunum .
Hann segir engar vísbendingar um ofnotkun áfengis og að hjónaband hermannsins hafi alla tíð verið til fyrirmyndar .
Flogið var með hermanninn til Kúveit síðastliðið miðvikudagskvöld , þar sem unnið verður að málshöfðun gegn honum .
Ekki liggur fyrir hvar eða hvenær réttarhaldið fer fram .
Varði Ted Bundy og " berfætta bandítinn " John Henry Browne , sem tekið hefur að sér að verja manninn , er virtur lögmaður í Bandaríkjunum , líklega frægastur fyrir að hafa varið einn alræmdasta raðmorðingja sögunnar , Ted Bundy .
Hann var dæmdur til dauða 1976 og tekinn af lífi þrettán árum síðar .
Þá tók Browne að sér mál " berfætta bandítsins " , Coltons Harris-Moore , ungs manns sem vakti mikla athygli fyrir fingralengd og flóttafimi fyrir tveimur árum .
Var nánast eins og rakt sápustykki í höndum lögreglu í tvö ár .
Harris-Moore rændi meðal annars flugvél , bát og tveimur bílum áður en hann flúði til Bahama-eyja , þar sem hann var tekinn höndum .
Sá berfætti var dæmdur í sjö ára fangelsi .
Einn stærsti sigur Brownes á fjörutíu ára ferli var þegar hann tryggði að Bandaríkjamaður nokkur , sem olli eldsvoða með þeim afleiðingum að fjórir slökkviliðsmenn fórust , yrði ekki ákærður fyrir morð á þeim forsendum að landið sem hann flúði til og framseldi hann , Brasilía , býr að annarri morðlöggjöf en Bandaríkin .
Bandaríski hermaðurinn í Afganistan óskaði sérstaklega eftir að Browne tæki mál hans að sér .
Stjórnvöld í Afganistan æf Stjórnvöld í Afganistan eru að vonum æf yfir verknaðinum en tortryggni í garð Bandaríkjamanna var nóg fyrir í landinu .
Skemmst er að minnast þess að hermenn í Bandaríkjaher voru staðnir að því að brenna kóraninn , helgirit múslima .
Hamid Karzai forseti hefur krafist skýringa .
