Ron Suskind _ Confidence Men * * * - " Já , við getum , " hrópaði Barack Obama eftir að hann var kjörinn forseti Bandaríkjanna haustið 2008 í kjölfar afar vel heppnaðrar kosningabaráttu .
Allt virtist leika í höndunum á Obama og margt benti til þess að hann hefði góðan skilning á fjármálakreppunni , sem þá var nýskollin á .
Nú hefur blaðamaðurinn Ron Suskind , sem skrifaði nokkrar bækur um forsetatíð Georges W. Bush , sent frá sér bókina Confidence Men , þar sem fjallað er um glímu Obama við bandarísk efnahagsmál á fyrstu tveimur árunum í forsetastóli .
Ef marka má bókina fórst forsetanum margt óhönduglega , þar á meðal að velja sér starfsmenn og ráðgjafa , sem flestir voru bólgnir af sjálfsáliti og karlrembu .
Þótt ráðgjafarnir og Hvíta húsið hafi mótmælt harðlega ýmsum fullyrðingum í bókinni virðist ljóst að reynsluleysi forsetans háði honum mjög fyrstu misserin í embætti .
Larry Summers , fyrrverandi efnahagsráðgjafi hans , lýsti ástandinu í Hvíta húsinu þannig : " Við erum aleinir heima .
Það er enginn fullorðinn við stjórnvölinn .
" Obama hefur síðan skipt um efnahagsráðgjafa og starfsmannastjóra og hefur enn 8 mánuði til að sanna sig .
Ben Lieberman - Odd Jobs * * -- Þegar brimað er á gjöfulum rafbókamiðum netverslunarinnar Amazon synda oft framhjá torfur af reyfurum sem ekki hafa komist á metsölulista og kosta afar lítið og stundum ekki neitt .
Það er freistandi að grípa einn og einn slíkan og lesa þegar drepa þarf tíma og hvíla heilann .
Bókin Odd Jobs mun hafa sigrað í bandarískri handritakeppni .
Hún fjallar um ungan mann sem fyllist hefndarþorsta þegar hann kemst að því að eigandi kjötverksmiðju er samviskulaus skúrkur sem lét myrða föður hans á sínum tíma .
Sumt í bókinni er vel gert en annað síður .
Það gengur oft mikið á í sögunni , sem er á köflum nokkuð teiknimyndaleg og klisjukennd en stundum er dvalið of lengi við aukaatriði .
Svo gripið sé til annarrar dýralíkingar minnir söguþráðurinn á íslenskan sveitahund , sem hefur afar gaman af að smala en kann það ekki .
Hann rekur féð í ýmsar áttir af miklu fjöri og geltir hátt en sér skyndilega þúfu og gleymir rollunum , hnusar lengi , lyftir afturlöpp og stekkur svo aftur af stað .
Guðm .
Sv .
Hermannsson gummi@mbl.is 