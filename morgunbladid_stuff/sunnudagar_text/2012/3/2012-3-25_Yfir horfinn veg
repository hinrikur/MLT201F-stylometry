Yfir horfinn veg nefnist stuttmynd vikunnar frá Kvikmyndaskóla Íslands og er það " fyrsta alvörustuttmyndin " eftir Andra Frey Ríkharðsson .
Hún vann Bjarkann í febrúar sl. , verðlaun sem veitt eru fyrir bestu útskriftarmyndina , en á meðal þeirra sem voru í dómnefnd voru Baltasar Kormákur og Ragnar Bragason .
Einnig fékk hún viðurkenningu og peningaverðlaun frá RÚV .
" Þetta er byggt á smásögu sem er aðeins ein blaðsíða eftir bandarískan höfund , Kent Nerburn , " segir Andri .
" Myndin fjallar um leigubílstjóra sem tekur upp gamla konu og hún opnar líf sitt upp á gátt .
Þau eyða nóttinni í að fara á milli mikilvægustu staða í lífi hennar , til dæmis hússins sem hún og maðurinn hennar heitinn bjuggu í og hússins þar sem braggaböllin voru haldin .
Hún rifjar upp líf sitt yfir þessum leigubílstjóra .
Ég veit ekki hvort ég vil segja meira ! " Þá er ekki meira spurt .
Í aðalhlutverkum eru Þórunn Magnea Magnúsdóttir og Þorsteinn Gunnar Bjarnason .
