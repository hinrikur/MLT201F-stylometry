Tólf útlendingar tóku í síðustu viku þátt í tveggja daga , 112 km löngu hlaupi , frá Seljalandsfossi að Hjálparfossi í grennd við Búrfell .
Þeir runnu 54 km fyrri daginn og 58 þann seinni við mjög erfiðar aðstæður , sem var nákvæmlega það sem Frakki , sem kom með hlauparana til landsins , sóttist eftir ! Gabriel Filippusson Patay var fenginn til að skipuleggja hlaupið og segir hann að þátttakendur hafi verið himinlifandi .
" Frakkinn hefur staðið fyrir svona langhlaupum í Brasilíu , Jórdaníu og víðar , við erfiðar og óhefðbundnar aðstæður , og vildi halda vetrarmaraþon .
Þess vegna kom hann til Íslands , " segir Gabriel spurður um það hvernig hlaupið kom til .
Gabriel starfar á ferðaskrifstofunni Fjallabaki , sem skipuleggur ýmiskonar ferðir um íslenska náttúru og Frakkinn , sem kom með hlauparana til landsins , Franck Viandier , rekur einmitt ferðaskrifstofu í heimalandinu .
Sú heitir Tendao .
Daginn áður en keppnin hófst óku þeir Gabriel á stórum jeppa þá leið sem hlaupin var og merktu .
Fólk þurfti þá ekki að velkjast í vafa um hvert skyldi hlaupa , heldur gat haldið beint af augum til þess að ná sem bestum tíma .
Aðstæður voru mjög slæmar , en þó alveg frábærar , sem fyrr segir ...
" Fólkið hljóp í snjó og á ís , víða í mikilli drullu , fór yfir mýrlendi og hljóp yfir eina á , " segir Gabriel .
Til að bæta gráu ofan á svart var veðrið heldur ekki upp á marga fiska , en hlaupararnir voru ekki síður ánægðir með það því til þess var leikurinn einmitt gerður að áskorunin yrði sem mest .
Einn keppandinn týndist að vísu í tvær klukkustundir seinni daginn .
Týndi sporunum þegar hlaupið var yfir hraun , en þar sem allir höfðu úr með gps-tæki meðferðis var hægt að miða manninn út og sækja hann .
Ítalinn Ernesto Ciravegna varð fyrstur að fara vegalengdina , kom í mark eftir um fimm og hálfa klukkustund á hlaupum , sem er ótrúlega góður tími við þessar aðstæðar .
Gabriel segir Ciravegna mjög þekktan hlaupara og stjörnu í heimalandinu .
" Hann er ótrúlegur ; hann stoppar aldrei meðan á hlaupinu stendur og var á um 15 km meðalhraða allan tímann .
" Einn Argentínumaður tók þátt í þrekrauninni og aðrir hlauparar voru franskir .
Allir luku keppni en sá síðasti var tíu og hálfa klukkustund að hlaupa kílómetrana 112 .
Veðrið var sérstaklega vont fyrri daginn , snjókoma , mjög kalt og fólkið hljóp í mótvindi allan daginn .
Um tíma var það með haglél í fangið .
" En þetta gekk samt allt rosalega vel ; þetta eru ótrúlegir íþróttamenn .
Vindurinn var mun minni seinni daginn , sem var mikill léttir og fólkið var gríðarlega hrifið þegar það hljóp í gegnum haga þar sem voru kýr , kindur og hestar , þakin snjó .
Reykur stóð út úr dýrunum þegar þau önduðu í kuldanum , eins og hlaupurunum sjálfum .
Fjallahringurinn var mjög fallegur og það var satt að segja ekki hægt að óska sér dramatískara landslags fyrir svona keppni , " segir Gabriel .
Löng og strembin leið Frá Seljalandsfossi var hlaupið um flatlendi yfir í Fljótshlíð og þaðan sunnanmegin við Þríhyrning gegnum Vatnsdal og yfir Fiská , framhjá Keldum og alla leið að Gunnarsholti .
Síðari daginn var farið upp Heklubraut , gamlan slóða í gegnum sveitina að bænum Næfurholti , alla leið að Þjófafossi sem er beint fyrir framan Búrfell , meðfram Búrfellinu og yfir stífluna , niður meðfram Búrfelli hinum megin og hlaupararnir linntu ekki látum fyrr en komið var að Hjálparfossi .
Stefnir að því að hlaupið verði árviss viðburður Frakkinn sem stóð fyrir vetrarmaraþoninu skipuleggur ýmiskonar hlaup að sögn Gabriels .
" Honum leist mjög vel á allar aðstæður , ætlar að halda hlaup árlega á Íslandi og segist ætla að koma með fleiri keppendur með sér á næsta ári , " segir Gabriel .
Sá franski býður fólk oft upp á vondar aðstæður af ýmsu tagi .
" Hann hefur oft haldið mót í sandi en hér fengu hlaupararnir allar mögulegast aðstæður ; grjót , snjó , drullu og ískalt vatn .
Það var líka frekar kalt þannig að þetta var mikil þrekraun .
" Gabriel langaði að taka þátt í hlaupinu sjálfur .
" Ég er mikill göngumaður ; starfa sem gönguleiðsögumaður , geng um það bil 2.000 km á sumrin og hef hlaupið maraþon en var ekki með núna af því ég skipulagði hlaupið .
En það er aldrei að vita nema ég æfi mig fyrir hlaupið næsta sumar og verði með .
Það væri spennandi að fara eitt 120 kílómetra hlaup , " segir hann .
