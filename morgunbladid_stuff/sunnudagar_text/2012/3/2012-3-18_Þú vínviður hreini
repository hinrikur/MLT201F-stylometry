Áfengis- og tóbaksverslun ríkisins á 90 ára afmæli í ár , en fyrirtækið var stofnað árið 1922 .
Samkvæmt ánægjuvoginni kunna landsmenn vel að meta þjónustu fyrirtækisins enda er hún afbragðsgóð .
Ekki eru mörg ár síðan menn töluðu um að fara í Ríkið en nú fer fólk í Vínbúðina .
Fyrir nokkrum árum skrifaði undirritaður greinar í tímaritið Frjálsa verslun um vín .
Árið 2003 mátti lesa eftirfarandi í einni greininni : " Fá opinber fyrirtæki komast með tærnar þar sem ÁTVR hefur hælana hvað varðar þjónustu við viðskiptavini sína .
" Það var Höskuldur Jónsson sem hóf róttækar breytingar á rekstri fyrirtækisins , þegar hann tók við sem forstjóri á sínum tíma .
Höskuldur byrjaði á því að auka þjónustuna við neytendur og leggja meiri áherslu á sölu létts víns og tengja neysluna við notkun víns með mat .
Þetta var svipuð stefna og áfengiseinkasölurnar annars staðar á Norðurlöndunum höfðu .
Núverandi forstjóri , Ívar Árdal , og hans fólk hafa haldið þessari stefnu og gert enn betur því að vínbúðirnar hér veita betri og víðtækari þjónustu en t.d. vínbúðir í Noregi og í Finnlandi .
Hlutverk ÁTVR er nokkuð sérstakt ef haft er í huga að fyrirtækið er það eina sem má selja áfengi hér á landi , það á að afla ríkinu tekna með skattheimtu og það á að halda áfengisneyslu landsmanna í skefjum .
Lengi vel virtist ríkisvaldið líta á starfsemi ÁTVR sem illa nauðsyn ; búðirnar voru fáar , vöruúrval takmarkað og þjónustan döpur .
Og flestir voru sammála um að neysla áfengis væri böl enda þáttur í útvarpinu um áfengismál sem hét " Mesta böl aldarinnar " .
Upp úr 1960 fjölmenntu Íslendingar í sólarlandaferðir til Miðjarðarhafslanda og sáu að fólk drakk vín sér til ánægju og gjarnan með mat .
Um og eftir 1980 fóru að koma fram í Reykjavík litlir og frekar ódýrir veitingastaðir sem höfðu vínveitingaleyfi , í þessu sambandi mætti nefna Hornið í Hafnarstræti og Torfuna .
Margir voru andvígir þessu aukna frelsi í veitingu leyfis til vínsölu en reyndin varð sú að fyllerí í miðborginni jókst ekkert , öðru nær .
Svo var bjórinn leyfður og vínbúðum fjölgað .
Árið 1996 var flutt frétt í fjölmiðlum í Bandaríkjunum þess efnis að neysla léttvíns í hófi væri holl og gæti haft fyrirbyggjandi áhrif á ýmsa sjúkdóma , í þessu sambandi voru sérstaklega nefndir hjartasjúkdómar .
Það var vísindamönnum vestanhafs nokkur ráðgáta að fólk á Kýpur og í Suðvestur-Frakklandi var mun betur á sig komið og lifði lengur en Bandaríkjamenn þó svo að þeir ástunduðu hollt líferni .
Þetta kölluðu sérfræðingar " frönsku þversögnina " .
Fólkið þarna við Miðjarðarhafið drakk talsvert af léttvíni , borðaði rautt kjöt og hreyfði sig í hófi .
Vínið hafði greinilega jákvæð áhrif á heilsufar fólksins en ekki síður það að það borðaði fjölbreytta fæðu .
Raunar sýna rannsóknir að neysla léttvíns í hófi dregur úr myndun ýmissa sjúkdóma .
Í því sambandi mætti nefna lungnakrabba , elliglöp ( dementia ) , krabbamein í blöðruhálskirtli , skýmyndun í auga , gigt og sykursýki .
Hins vegar má ekki gleyma því að áfengi er einnig hættulegt fíkniefni sem , ef notað í óhófi , er stórhættulegt heilsu okkar .
Hæfileg neysla að mati lækna er ein eining af hreinum vínanda , átta grömm eða 10 millilítrar á dag .
Ráðlagður dagskammtur , ef svo má segja , er tvö til þrjú glös af léttvíni á dag .
Hollast er að drekka vín með mat og það er kunnara en frá þurfi að segja að glas af víni gerir góðan mat betri .
Allt er þetta sem sagt spurning um hófsemi eða hinn vandrataða meðalveg .
Rannsóknir sýna að þeir sem neyta víns í hófi eru heilbrigðari en þeir sem ekki neyta áfengis og auðvitað þeir sem neyta áfengis í óhófi .
Raunar er nú talið að offita sé að verða stærra heilbrigðisvandamál í Evrópu en ofneysla áfengis .
Já , það er vandlifað í heimi hér .
Fyrir nokkrum árum voru uppi háværar raddir um að gefa ætti sölu áfengis frjálsa eða leyfa sölu í það minnsta léttvíns í matvöruverslunum .
Nú heyrast þessar raddir ekki lengur enda flestir landsmenn sáttir við það fyrirkomulag sem við búum við í dag .
Í tilefni 90 ára afmælis ÁTVR hefur fyrirtækið gefið út frábæra bók sem í er að finna aðgengilegan fróðleik um vín .
Bókin heitir " Vínhandbókin , fróðleikur um vín " og fæst án endurgjalds í vínbúðunum .
