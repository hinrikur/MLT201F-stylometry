Að vísu semur enginn maður bók né gerir yfirleitt nokkurn skapaðan hlut án þess einhverjar hugleiðingar ráði gerðum hans og hann boði með verki sínu einhvers konar heimspeki .
Jafnvel annálaritari , sem skrifar fáeinar línur eða blaðsíður um atburði líðandi ára og gerir engar athugasemdir um þá frá eigin brjósti , er með hverju orði að kveða upp dóma og láta skoðanir sínar á tilverunni í ljósi .
" Svo kemst Sigurður Nordal að orði í ritinu Íslensk menning .
Á 20. öld var Sigurður meðal áhrifamestu manna enda voru kenningar hans á sviði bókmenntafræði og heimspeki í dýru gildi hafðar .
Hann var , eins og segir á Vísindavef Háskóla Íslands , þjóðernishyggjumaður og lagði rækt við íslenskt mál og hugsun .
Nam norræn fræði við Hafnarháskóla en kom til starfa við Háskóla Íslands árið 1918 og starfaði þar upp frá því , en gegndi embætti sendiherra Íslands í Kaupmannahöfn frá 1951 til 1957 , einkum til að vinna að lausn handritamálsins .
Kenningar Sigurðar um uppruna Íslendingasagna mörkuðu kaflaskil .
Hann var maður svonefndrar bókfestukenningar , það er að sögurnar væru ekki munnmæli eins og talið væri , heldur verk stílfærra höfunda eins og Snorra Sturlusonar sem hann taldi höfund Eglu .
Þá dró Sigurður efni í Íslenska lestrarbók 1400-1900 sem út kom 1924 .
Þar birti hann ritgerð sína um samhengi íslenskra bókmennta og hafði bók þessi mikil áhrif enda var hún notuð í skólum í áratugi .
" Sigurði var jafnumhugað um að efla íslenska menningu í samtíðinni og að breytingarnar í þjóðfélaginu leiddu ekki til menningarrofs .
Hann var því ekki aðeins menningarfrömuður heldur einnig varðveislumaður .
Áhrifa hans hér á landi gætti því ekki síður í menningarumræðu en rannsóknum og gætir enn .
En lengst verður hans líklega minnst sem eins helsta rithöfundar hér á landi á 20. öld , " segir á Vísindavefnum .
Um heimspeki Sigurðar segir á Heimspekivefnum að áhugi hans á þeirri fræðigrein hafi beinst einkum að lífinu , manninum og þroskanum .
" Heimspekin er ekki aðeins starfsgrein heldur hluti af tilveru mannsins sem frjálsrar , hugsandi veru , " eins og komist er að orði .
" Sigurður Nordal var af þeirri gerð hugvísindamanna sem leita skilnings og sannleiks jöfnum höndum af rökfastri hugsun sem innsæi ímyndunaraflsins — sem hjá honum var öðrum þræði skáldæð , þrá eftir fegurð og gleði .
Hann elskaði lífið .
Öll fræði voru honum fyrst og fremst leit að lífi í víðtækustu merkingu — öllu brölti og bjástri mannanna , draumum þeirra og vilja ...
Bækur , fornar sem nýjar , voru hver þeirra varðveisla einhvers úr mannlegu lífi , og hlutverk fræðimannsins að hjálpa þessu lífi til að lifa áfram í sem skærastri birtu , mönnum til yndis , þekkingarauka og visku , " sagði Kristján Albertsson í minningargrein að Sigurði látnum haustið 1974 .
Sigurður Bogi Sævarsson sbs@mbl.is 