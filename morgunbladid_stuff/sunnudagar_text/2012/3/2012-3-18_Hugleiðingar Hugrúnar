Myndin Hugrún er tíunda stuttmyndin sem Mbl sjónvarp sýnir í samvinnu við Kvikmyndaskóla Íslands .
Myndin er útskriftarverkefni Ingu Maríu Eyjólfsdóttur , sem útskrifaðist af leiklistarbraut skólans .
Inga er jafnframt aðalleikari , framleiðandi og skrifaði handritið auk Ragnars Snorrasonar sem leikstýrði myndinni .
Ekki er allt sem sýnist Myndin fjallar um unga konu , Hugrúnu , sem vinnur á sambýli .
Hún er metnaðarfull , ánægð í starfi og stolt af sjálfri sér .
Einn daginn byrjar nýr starfsmaður og við það umturnast heimur Hugrúnar .
Hún fer að efast um sjálfa sig , hver hún er og hvar hún sé .
" Í rauninni er myndin um það að ekkert í heiminum er eins og það sýnist , " segir Inga .
Hana langaði að vinna með sambýlishugmyndina og þá hugdettu að ef til vill kæmist maður í gegnum lífið í þeirri trú að maður væri eins og allir aðrir , en væri það í raun ekki .
Aðalpersóna myndarinnar heitir Hugrún og segir Inga nafnið henta henni vel enda sé myndin í raun byggð á hugleiðingum .
Auk Ingu leika þau Kristján Hans Óskarsson og Gréta Sandra Davidsson í myndinni .
Kvikmyndataka og klipping var í höndum Sigurðar Kr. Ómarssonar , Biddi sá um hljóðið og hljómsveitin Vigri samdi tónlistina í myndinni .
" Undirbúningur við myndina gekk vel og það leið ekki mikill tími frá því að handritið var tilbúið þar til farið var í tökur .
Við fengum mikla hjálp frá fólki og allt reddaðist á síðustu stundu .
Við fengum til dæmis ekki hljóðmann fyrr en daginn fyrir tökur , " segir Inga .
Hópurinn fékk leyfi til að taka myndina að mestu leyti upp á Stuðlum sem þau eru mjög þakklát fyrir .
Þessa stundina er Inga að leika í annarri mynd sem ber heitið XL en hún hyggur jafnvel á frekara leiklistarnám erlendis .
sth221@hi.is 