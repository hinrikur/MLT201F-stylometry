Á meðan spuninn er samfelldur og til viðbótar við erindisrekstrarmenn er einnig hafður uppi af þeim sem gæta eiga hlutleysis getur hann orðið seigur og jafnillt að losna við hann og þaulsætinn óboðinn gest .
Frjálshyggjumenn rýmkuðu reglurnar Eitt form spunans hefur verið kröftugt , enda aldrei slegið af : Það var ein af meginástæðum þess að viðskiptabankarnir fóru á hvolf að " frjálshyggjumennirnir " í Sjálfstæðisflokknum slökuðu á öllum eftirlitsreglum .
Þetta étur hver snillingurinn upp eftir öðrum .
Engin dæmi hafa þó verið nefnd um þetta , enda sennilega vandfundin .
Látið er eins og þessar fullyrðingar þurfi ekki að staðreyna því þær segi sig sjálfar .
En hver er veruleikinn ? Sjö ráðherrar höfðu í samfellt tvo áratugi á einni hendi bankamálin annars vegar og yfirstjórn Fjármálaeftirlitsins hins vegar og skipuðu eftirlitinu stjórn .
Á þessum 20 árum heyrði Seðlabanki Íslands einnig undir sömu ráðherra í 15 ár .
Þessir ráðherrar voru Jón Sigurðsson , Alþýðuflokki ( 1988-1993 ) ( formaður Fjármálaeftirlits og varaformaður Bankaráðs SÍ á árunum fyrir bankahrun ) , Sighvatur Björgvinsson , Alþýðuflokki ( 1993 -1995 ) , Finnur Ingólfsson , Framsóknarflokki ( 1995-1999 ) , Valgerður Sverrisdóttir , Framsóknarflokki ( 1999-2006 ) , Jón Sigurðsson , Framsóknarflokki ( 2006-2007 ) og Björgvin G. Sigurðsson , Samfylkingu ( 2007-2009 ) .
Ráðherra úr Sjálfstæðisflokki fór síðast með málaflokkinn fyrir 25 árum .
Ráðherrar þessa málaflokks hafa forræði og síðasta orðið um framlagningu stjórnarfrumvarpa og þeir mæla fyrir og fylgja á eftir meðferð þeirra í þinginu .
Þrátt fyrir þetta hefur spunameisturum og þekktum rangfærslumönnum tekist furðu lengi að ota að almenningi ósannindum enda mjög staðfastir í sínum áróðri .
Nú er sannleikurinn sá að þær breytingar sem gerðar voru á eftirlitsþáttum á þessu tímabili voru miðaðar við regluverk Evrópusambandsins og voru mjög til herðingar og raunar aðhaldssamari en hinar evrópsku ef eitthvað var .
Íslenskar bankastofnanir voru í sívaxandi mæli í samkeppni á alþjóðlegum markaði og ekki síst í löndum ESB og óhjákvæmilegt var að stórum alþjóðlegum bönkum og fjármálafyrirtækjum væru ljósar þær opinberu reglur sem þeir bjuggu við .
Eftir að Ísland varð aðili að EES voru þær breytingar sem gerðar voru á umhverfi fjármálafyrirtækja undantekningarlaust eftir evrópskum forskriftum .
Og það er eftirtektarvert að þeir sem iðnastir sitja við rokkinn og spinna eru einmitt hinir sömu sem telja að bót allra meina sinna megi íslenska þjóðin sækja til ESB og hvergi nema þangað .
Eina sjálfstæða breytingin sem gerð var hér á landi var að flytja bankaeftirlit alfarið úr Seðlabankanum yfir í Fjármálaeftirlitið .
Það var í samræmi við tíðarandann .
Eftir það voru allar þær heimildir sem lög um eftirlit með fjármálafyrirtækjum veita alfarið komnar til FME .
En líka í þeim efnum hefur spuninn gengið í gagnstæða átt og látið eins og eftirlitshlutverkið hafi skipst á milli SÍ og FME , sem ekki er fótur fyrir .
Spuninn verður undir En þótt spuninn sé samfelldur og ósvífinn verður sannleikurinn auðvitað smám saman ofan á .
Áður hefur verið getið um hlægilega tilburði ónefndra fræðimanna til að draga eina og eina setningu úr haug af endalausum skrifum sínum og endurteknu efni og nota fágætið í flísatönginni til að sanna að þeir hafi nú þrátt fyrir allt séð íslenska bankafallið fyrir ! Hafa nokkrir slíkir verið hengdir upp á asnaeyrunum með eftirminnilegum hætti og er eitt dæmið frægast .
En í hinum stóra heimi hefur verið hægt að finna fræðimenn sem sannarlega voru á undan öðrum við að sjá váboða sem áttu að hringja einhverjum bjöllum fyrr en gerðist .
Slíkir þykja nú trúverðugri en hinir er þeir eru að spá fyrir um vandræðagang á evrusvæðinu eða um hnignunina , sem hljóti að verða í Kína , þegar áreksturinn mikli verður loks á milli hinna stórauðugu í þessu ofurríki alþýðunnar og þess mikla fjölda fólks , sem enn býr við óhugnanlega fátækt í þessu mikla landi .
Sérfræðingarnir þykjast sjá , að til þess hljóti að koma , að hin fjölmenna og sífellt auðugri millistétt muni senn krefjast pólitískra áhrifa , sem einræði kommúnismans getur ekki veitt nema að sjá fyrir sér endalok núverandi stjórnskipunar .
Margar spár snjallra manna um þessi efni hljóma sennilega og kannski verður hægt að draga einhverjar þeirra upp úr hatti löngu síðar og segja sem svo , að þær hafi farið glettilega nærri því sem síðar gerðist .
Sagan hentar ekki í ljósritunarvél En rétt er að hafa í huga að sagan verður sjaldnast sett í ljósritunarvél .
Þótt sumu svipi saman hefur hver tíð og hver atburður sinn sérstaka blæ .
Á þeim áttatíu árum , sem kommúnisminn hvíldi eins og mara yfir Sovétríkjunum og þeim leppríkjum sem þau höfðu sölsað undir sig , varð til mikil stétt sovétfræðinga á Vesturlöndum .
Sprenglærðir doktorar á ofurlaunum við heimsfræga háskóla skrifuðu lærðar greinar og miklar bækur .
Þeir féllu aldrei á sínum prófum , því það tók jafnvel áratugi að síast út hvað raunverulega var að gerast þar eystra .
Um sumt reyndust þessir fræðimenn hafa rétt fyrir sér og sátu þá löngum undir heiftúðugum árásum , ekki síst blaðamanna á þeim blöðum , sem íslenska Ríkisútvarpið kallar jafnan " stórblöð " .
Svo voru þeir sem skynjuðu ógnir kommúnismans og þær hörmungar sem honum fylgdu fyrir alþýðuna sem skipulagið kenndi sig við .
Allsherjarvald flokks , sem krafðist undirgefni og blindrar trúar á óskeikulleika sinn og kennisetninganna , hlaut að bera hryllinginn með sér .
Þeir , sem þetta þóttust sjá , höfðu ekki nægilegar sannanir úr hinum lokaða og tryggilega ritskoðaða heimi fyrir sínu máli .
En tilfinning þeirra og meginniðurstöður reyndust réttar .
" Moggalygin " var gott dæmi um þetta .
Hinir , sem trúðu á þetta manngerða himnaríki á jörð alltof lengi , voru á hinn bóginn margir .
Í þeim fjölmenna hópi var margt mætra manna .
En þeir voru líka til sem sáu betur og vissu betur , en urðu engu að síður lyftingarmenn lyginnar á Vesturlöndum og unnu mikið tjón .
Sumir vísast í þeirri von eða vissu að hörmungarnar væru aðeins óhjákvæmilegt millistig , sem ekki væri hægt að vera án , vildu menn komast til fyrirheitna landsins .
Jafnvel menn sem voru aðdáunarverðir mjög á öðrum sviðum eru illa blettaðir af hinum óskammfeilnu blekkingum , sem þeir stunduðu .
En sovétfræðingarnir , og kremlarlógarnir , sem ekki voru handgengnir illvirkjunum fyrir austan , né heldur nytsamir sakleysingjar , sáu alls ekki til fulls , hvað verða vildi .
Þeir sáu ekki fyrr en aðrir að hið mikla veldi hins illa , sem allir óttuðust , og miðuðu utanríkis- og varnarstefnu sína við , stóð á brauðfótum .
Og engum hugkvæmdist að hið mikla kjarnorkuveldi heimskommúnismans myndi í fyllingu tímans líða undir lok á fáeinum misserum án styrjaldar .
Raunar án mannfalls .
Það bara gufaði upp einn góðan veðurdag .
Vagga heimskommúnismans , tilraunaverkstæði fjöldamorðinga í hálfa öld með alla sína eymd , gúlög og griðleysi , minnti helst á risavaxna blöðru , sem loftið hafði lekið úr öllum að óvörum .
Það má segja fræðimönnunum til afsökunar að hefði einhver þeirra haft náðargáfu til að útmála myndina fyrirfram hefði fræðimannsheiður hans fengið mikla ágjöf , jafnvel farið alveg fyrir bí .
Spekingarnir segja sumir nú að evran hafi orðið til þar sem Mitterand forseti Frakklands hefði ella ekki leyft Kohl kanslara Þýskalands að sameina land sitt eftir fall múrsins .
Ekki er endilega víst að þessar fullyrðingar séu meira en fræðilegur tilbúningur .
Kohl kanslari fékk Þýskaland sameinað í fangið , án þess að hafa gert sér grein fyrir því að það væri á leiðinni .
Hin formlega sameining var bara útfærsla af hans hálfu .
Það gat því enginn sett Þjóðverjum skilyrði fyrir sameiningu , þótt svo kunni að hafa verið látið heita .
Atburðarásin ein ákvað hana .
Hvað segði kokkurinn um hið nýja Rússland Og nú koma margir ríkustu menn veraldarinnar frá Rússlandi með miklum slætti .
Valsa um heiminn með fulla vasa af fé úr landi sem skjögraði um á brauðfótum , sem risu ekki lengur undir því , fyrir aðeins tveimur áratugum .
En það er því miður ekki eitthvert gleðilegt merki um að fall kommúnismans þar eystra hafi stuðlað að almennri auðlegð á svæðinu .
Þessir ríku Rússar , sem kaupa upp fasteignir , félög og hvers kyns glingur á Vesturlöndum , hafa sumir og jafnvel flestir farið ránshendi um eigur almennings eða raka nú inn fé á hreinni eða blandaðri glæpastarfsemi .
Innra kerfi Rússland er enn þá í molum .
Það þarf að setja mikla fjármuni í alla þá uppbyggingu eigi landið að ná sér á strik og standa sig í alþjóðlegri samkeppni .
Hinir moldríku þjófar eru miklir skaðvaldar .
Landið býr yfir mikilli auðlegð og hæfileikaríku fólki .
Það hefur vissulega fetað sig í lýðræðisátt , þótt fullyrt sé að nokkuð vanti upp á að kosningar þar séu í fullkomnu lagi .
En þannig háttar raunar til víðar .
Enn kjósa tugþúsundir látinna manna í hverjum forsetakosningum í því mikla ríki Bandaríkjunum .
Og ekki er lengur um það deilt að sigur demókratanna Johns Kennedy og Lyndons Johnson árið 1960 þolir ekki nákvæma skoðun .
Og stutt er síðan Hæstiréttur í lýðræðisríki ógilti almennar kosningar í landi Höfðafundarins .
Það er því ástæðulaust annað en að vona að Rússland Pútíns muni þokast áfram .
Lítill vafi er á að kokkur einn sem í öndverðu þjónustaði munkinn Raspútín , og varð síðar kokkur hjá Lenín og endaði sem kokkur hjá Stalín teldi sig sjá breytingar í rétta átt .
Þessi heimssögulegi kokkur væri þó kannski vanhæfur til að kveða upp dóm um stöðuna , væri hann enn þá ofar moldu .
Því kokkurinn sá er afi Vladimirs Putín , núverandi húsbónda í Kreml .
" Afi var mjög gætinn í frásögnum sínum frá þessum tíma , " segir Pútín .
Það var kannski þess vegna sem honum hélst svo lengi á svo hættulegu starfi .
