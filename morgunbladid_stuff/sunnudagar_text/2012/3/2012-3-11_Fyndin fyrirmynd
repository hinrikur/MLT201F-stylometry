Leikkonan Octavia Spencer er þekktust fyrir hlutverk sitt sem Minny í kvikmyndinni Húshjálpin en Spencer fékk Óskarinn fyrir bestan leik í aukahlutverki .
Hún hefur unnið fjöldamörg önnur verðlaun fyrir leik sinn í þessari mynd , m.a. BAFTA- og Golden Globe-verðlaun .
Spencer er fædd 25. maí árið 1972 og er því 39 ára gömul .
Hún ólst upp í suðurríkjum Bandaríkjanna , nánar tiltekið í Montgomery Alabama og er sjötta í röðinni af sjö systkinum en móðir hennar vann einmitt sem húshjálp .
Hún heillaðist alltaf af leiklist , menntaði sig í listum , og ætlaði sér að vinna í kvikmyndaiðnaðinum nema hvað hana dreymdi ekki um að það yrði fyrir framan myndavélina .
Það breyttist þegar stórleikstjórinn Joel Schumacher lét hana fá lítið hlutverk á móti Söndru Bullock í smellinum A Time to Kill .
Ári síðar starfaði hún aftur með Bullock í stuttmyndinni Making Sandwiches , sem Bullock leikstýrði og gekk myndinni vel á Sundance-kvikmyndahátíðinni .
Hefur margoft verið í hlutverki hjúkrunarkonu Hún lék hjúkrunarkonu í kvikmyndinni A Time To Kill og lék síðan hjúkrunarfræðing í nokkrum þáttum til viðbótar en þeirra á meðal eru City of Angels og Chicago Hope .
Hún lék síðan enn og aftur hjúkrunarfræðing í myndunum Halloween II og Seven Pounds .
Eftir þetta hefur leiðin legið upp á við og óhætt er að segja að Óskarsverðlaunin sem hún hlaut á dögunum séu hápunktur ferilsins .
Myndin fékk fjórar stjörnur í kvikmyndadómi Signýjar Gunnarsdóttur í Morgunblaðinu .
" Leikurinn er til fyrirmyndar og er á engan að halla .
Það er líka erfitt að draga einhvern einn út .
Þrenningin Emma Stone í hlutverki Skeeter , Viola Davis í hlutverki Aibileen og Octavia Spencer í hlutverki Minny er einstök og neistinn milli þeirra skilar sér til áhorfandans , " skrifaði hún .
Í þakkarræðunni þakkaði Spencer fjölskyldu sinni , samstarfsfólkinu í Húshjálpinni og heimaríkinu Alabama .
Í Húshjálpinni segir frá lífi í suðurríkjunum á sjöunda áratugnum þegar mannréttindabaráttan var í fullum gangi en myndin er byggð á metsölubók Kathryn Stockett .
Tvær aðrar leikkonur úr myndinni voru tilnefndar , Viola Davis og Jessica Chastain og þakkaði hún þeim sérstaklega og sagði þær hafa unnið vel saman .
" Við skildum egóið eftir við dyrnar og unnum saman sem ein falleg heild .
Þetta var verðlaunaleikarateymi , " sagði hún .
Spencer var spurð hvaða skilaboð hún vildi gefa stelpum sem vilji fylgja í fótspor hennar .
" Ég vona að ég geti verið einhverskonar leiðarljós , ekki síst vegna þess að ég er ekki hefðbundin Hollywood-fegurðardís , " sagði hún og gerði síðan létt grín að blaðamönnum fyrir að mótmæla ekki þessari fullyrðingu .
Með sætasta stráknum í herberginu Það var leikarinn Christian Bale sem afhenti Spencer Óskarinn .
" Þakka þér , Akademía , fyrir að stilla mér upp með sætasta stráknum í herberginu , " sagði hún um Bale .
Að lokum þakkaði hún Steven Spielberg fyrir að hafa breytt lífi sínu en kvikmyndaver Spielbergs , DreamWorks , stendur að baki framleiðslu Húshjálparinnar .
Spencer þykir líka mjög fyndin og var hún valin árið 2009 ein af 25 fyndnustu leikkonum í Hollywood af tímaritinu Entertainment Weekly .
Spencer er ein af örfáum svörtum leikkonum sem hafa unnið til Óskarsverðlauna í 84 ára sögu hátíðarinnar .
Í flokknum besta leikkona í aukahlutverki hafa verið verðlaunaðar eftirfarandi svartar leikkonur : Hattie MacDaniel ( Gone with the Wind ) , Whoopi Goldberg ( Ghost ) , Jennifer Hudson ( Dreamgirls ) og Mo ' Nique ( Precious ) .
Halle Berry er síðan eina svarta leikkonan sem hefur fengið Óskarinn sem besta leikkona í aðalhlutverki en það var fyrir myndina Monster ' s Ball .
