Vladimír Pútín er næsti forseti Rússlands .
Hann hefur verið við völd í landinu frá því í upphafi aldarinnar .
Honum fylgdi stöðugleiki , en spilling hefur einnig grasserað í Rússlandi og lýðræði aðeins notað til skrauts .
Þrátt fyrir sigurinn á Pútín hins vegar á brattann að sækja .
Karl Blöndal kbl@mbl.is Þótt Vladimír Pútín sé nýkrýndur sigurvegari í forsetakosninganna í Rússlandi og setjist brátt að nýju í forsetstól er ekki hægt að segja að þar fari leiðtogi , sem tryggur í sessi muni stjórna Rússlandi næstu sex ár og jafnvel tólf .
Sú tilfinning vaknar mun frekar að hann sé að missa tökin .
Í raun er hann veikari en nokkru sinni og í vetur hefur það versta hent hann sem komið getur fyrir hinn sterka leiðtoga .
Hann er orðinn hlægilegur .
Pútín hafður að háði og spotti Það er spurning hvort það gerðist 20. nóvember , tveimur vikum fyrir þingkosningarnar þegar Pútín fór í ólympísku íþróttahöllina í Moskvu á viðureign í blönduðum bardaga milli Rússa og Bandaríkjamanns .
Í stuttu máli barði Rússinn Bandaríkjamanninn til óbóta .
Bardaginn var sýndur í beinni útsendingu og iðulega mátti sjá svipbrigðalaust andlit Pútíns .
Þegar viðureigninni lauk fór Pútín inn í hringinn .
Hann kallaði Bandaríkjamanninn , sem var fótbrotinn og stokkbólginn í andliti , " raunverulegan karlmann " og bætti við að sigurvegarinn væri " raunveruleg , rússnesk hetja " .
Á meðan Pútín talaði gerðist það óvænta .
Margir í hópnum fóru að baula og blístra og óhljóðin heyrðust greinilega í sjónvarpinu .
Myndskeið með atvikinu var sett á vefinn YouTube og breiddist út eins og eldur í sinu .
Eða var það þegar Pútín fór til Sennoj við Svartahafið 10. ágúst í fyrra gegnt Krímskaga þar sem Pótemkín fursti setti upp skrautgafla til að Katrín mikla keisaraynja héldi að hún væri að fara í gegnum blómleg þorp fyrir rúmum tveimur öldum .
Fór á ströndina í kafarabúningi og dembdi sér í kaf .
Þegar hann kom aftur upp á yfirborðið var hann með tvo forláta vasa frá 6. öld eftir Krist í höndunum .
Í stjórnartíðindunum Rossiskaja gaseta var talað um " sögulegan fund " .
Netið fylltist um leið af athugasemdum .
Rússar hæddust að uppákomunni .
Auðvitað hefðu þessi forngripir , lágu á tveggja metra dýpi , farið fram hjá mörg hundruð fornleifafræðingum , sem fínkembt höfðu svæðið í tæp 80 ár .
Síðan veltu menn fyrir sér hvort vasarnir , sem glampaði á eins og væru þeir nýfægðir þrátt fyrir hafa legið í sjó í 1.500 ár , hefðu verið keyptir í Ikea .
Á endanum gekkst talsmaður Pútíns við því að vasarnir væru engir forngripir án þess að mikið bæri á .
Árum saman hefur Pútín gengið í augun á þjóð sinni með því að hnykla vöðvana fyrir framan hana .
Talsmenn hans hafa ekki dregið af og kallað hann " sendingu frá guði " og lykilinn að " lausn allra vandamála á plánetu okkar " .
Kröftug mótmæli komu öllum í opna skjöldu Þegar Pútín tilkynnti í september að hann ætlaði að hafa stólaskipti við Dmítrí Medvedev og verða forseti á ný urðu óánægjuraddirnar háværari og ekki bætti úr skák að hann sagði að þeir hefðu sammælst um þetta " fyrir löngu " .
Eftir stórfellt kosningamisferli í þingkosningunum var mælirinn síðan fullur .
Hin öflugu mótmæli virðast hins vegar hafa komið bæði stjórn og stjórnarandstöðunni í opna skjöldu og var ljóst í kosningabaráttunni fyrir forsetakosningarnar 4. mars að Pútín áttaði sig ekki alveg á því hvernig hann ætti að hegða sér .
Júrí Tsjaíka dómsmálaráðherra lýsti yfir því að mótmælin ættu " rætur utan landamæra Rússlands " og sagði að á netinu væri kynt undir öfgatilfinningum .
um leið var byrjað að hreinsa til .
Landstjórarnir í Vologda , Arkangtelsk og Volgograd sögðu af sér auk borgarstjóra Krasnojarsk , Uljanovsk og Pskov .
Áfram mætti telja .
Þessar hreinsanir tóku til héraða og borga þar sem fylgi Sameinaðs Rússlands , flokks Pútíns , var 20% undir landsmeðaltali .
Vandinn lá ekki í því að kjósendur voru óánægðir með hið pólitíska ástand heldur hafði ekki tekist að knýja fram rétta niðurstöðu á tilteknum stöðum .
Spilling hefur margfaldast í valdatíð Pútíns Pútín hefði ef til vill verið nær að hreinsa út spillinguna í landinu .
Vítalí Nomokonov , lagaprófessor við háskólann í Vladivostok , tekur sitt hérað sem dæmi í samtali við Der Spiegel .
Þar býr leikkonan Larissa Belobrova , sem var með 27 milljónir evra ( 4,4 milljarða króna ) í tekjur 2010 .
Hún er einnig eiginkona landstjórans í Vladivostok , Sergejs Darkins , sem hefur verið þar við völd í skjóli Pútíns í ellefu ár .
Pútín breytti á sínum tíma leikreglunum þannig að landstjórar eru ekki lengur kjörnir heldur velur hann þá beint .
Það er mál manna að yrði gengið til kosninga í Vladivostok væri valdatíð Darkins úti .
Hafnarborgin Vladivostok er talin helsta vígi spillingar í Rússlandi .
Samkvæmt Der Spiegel lagði Darkin gruninn að velmegun sinni er hann stofnaði fyrirtæki , sem í rússneska innanríkisráðuneytinu kallast " vespuhreiður skipulagðar glæpastarfsemi " .
Í þá tíð var núverandi kona hans í tygjum við þekktan undirheimaforingja í borginni , Ígor " karfa " Karpov .
Leyniskyttur réðu Karpov af dögum á almannafæri og skömmu síðar gerðist Belobrowa heitbundin landstjóranum .
" Það sem gerist hjá okkur er á afskræmdan máta dæmigert fyrir allt Rússland , " segir áðurnefndur Nomokonov um ástandið í Vladivostok .
" Hjá okkur eru einkum stórviðskipti glæpsamleg , það svið , sem einmitt ætti að vera óspilltast vegna nálægðarinnar við pólitíkina .
" Af hverju á Pútín að hreinsa upp eigin óreiðu ? Nomokonov segir að enginn ágreiningur sé um það að ráðamenn í Moskvu viti allt um það hvernig kaupin gerist á eyrinni í Vladivostok , en engu að síður fái Darkin að sitja áfram .
Ástæðan sé sú að auðvelt sé að beygja hann til hlýðni út af fortíð hans og hann tryggir að háttsettir embættismenn fá eitthvað fyrir snúð sinn .
Talið er að á þeim tíma , sem Pútín hefur verið við völd , hafi mútur í Rússlandi hækkað úr 33 milljörðum dollara ( 4.215 milljörðum króna ) í 400 milljarða dollara ( 51.000 milljarða króna ) .
" Meira að segja Medvedev forseti hefur viðurkennt að ekki hafi orðið neinar framfarir , " segir Nomokonov .
" Hvers vegna er það þannig ? Vegna þess að valdhafana skortir pólitískan vilja .
" Pútín gaf í kosningabaráttunni til kynna að eftir kosningarnar tækju við breyttir tímar .
" Við munum láta ríkisvaldið standa þjóðfélaginu , sem það vinnur fyrir , reikningsskil , " segir í stefnuskrá Pútíns .
Einnig sagði hann að einungis " pólitísk samkeppni " leiddi lýðræðið fram á við .
Gleb Pavlovskí skipulagði kosningabaráttu Pútíns árin 2000 og 2004 .
Hann var andófsmaður í tíð Sovétríkjanna og lagði Borís Jeltsíns lið .
Pavlovskí lýsti opinberlega yfir því að hann teldi að Medvedev ætti að bjóða sig fram öðru sinni .
Pavlovskí segir í " Der Spiegel " að mikilvæg spurning vakni þegar farið er í gegnum stefnuskrá Pútíns : " Hvers vegna ætti sama liðið nú að sjá um að hreinsa til það sem það innleiddi sjálft ? " En skilaboð Pútíns eru misvísandi .
Hann kveðst einnig ætla að endurreisa vald og mátt ríkisins .
Ekki er talað um aukna þátttöku almennings í stjórnmálum .
Hins vegar talar Pútín um " skaðlega krafta " sem með valdi reyna að flytja út sína útgáfu lýðræðis til Rússlands og ógni þannig stöðugleika landsins .
Fólk megi ekki láta blekkjast af fagurgala minnihlutans .
Sannfærður um að hann hafi alltaf rétt fyrir sér Pavlovskí segir að þetta sé málflutningur manns , sem vilji óbreytt ástand , ekki þess , sem í raun vilji knýja fram breytingar .
Nikolaj Slóbín er rússneskur sagnfræðingur og rithöfundur , sem hefur kennt í Washington og við Harvard í tæp tuttugu ár .
Hann hittir Pútín reglulega .
Der Spiegel hefur eftir honum að Pútín sé fullur sjálfstrausts og sannfærður um að hann hafi alltaf rétt fyrir sér .
Hann sé ekki mikið fyrir að velta hlutunum fyrir sér .
Hann lifi í þeirri trú að hann hafi fullkomna stjórn á því kerfi , sem hann hafi komið á , og án hans lifi kerfið ekki af .
Hann hafi hvorki áhuga á skoðunum almennings , né elítunnar .
Þýski sagnfræðingurinn Alexander Rahr er á sama máli , Pútín sé sannfærður um að stöðugleiki Rússlands sé undir honum einum kominn , en hann hafi enga heimssýn .
Mótmælin hafa haldið áfram í Rússlandi eftir kosningarnar og Pútín lætur taka á þeim af hörku .
" Ef Pútín tekst ekki að sigrast á sjálfum sér og breyta hlutunum mun öllu ljúka á torgum borganna , " sagði Míkhaíl Gorbatsjov , síðasti leiðtogi Sovétríkjanna .
Rithöfundurinn Borís Akúnín , sem er vinsælasti glæpasagnahöfundur Rússlands og hefur verið þýddur á íslensku , er í forustu stjórnarandstöðunnar .
Hann er einn af helstu ræðumönnunum á mótmælafundum .
" Pútín er búinn að glata landi sínu , " segir Akúnín .
" Ég óska þess ekki að hann hljóti örlög Moammars Gaddafis , en hann ætti að láta stjórnartaumana í hendur eftirmanns síns .
Sem sagnfræðingur veit ég að einræðiskerfi hrynja þegar gjáin á milli valdhafanna og undirsátanna verður of stór .
" Í haust þegar Pútín tilkynnti að hann ætlaði að sér að setjast aftur í forsetastól veltu Akúnín og kona hans fyrir sér að flytjast úr landi .
" Við höfðum misst alla von um að fólk myndi vakna úr sinnuleysi sínu .
Engin reiknaði með þessari uppreisn .
" Þótt andstaðan við Pútín hafi vaxið fiskur um hrygg með furðu miklum hraða á hann sér enn dygga stuðningsmenn .
" Við erum ekki stjórnarandstaðan , við erum vinnuveitendur ykkar , " hrópa andstæðingar hins nýkjörna forseta .
" Pútín , hypjaðu þig .
" Fylgjendur Pútíns telja hins vegar að hann sé " síðasta vígið gegn nýju heimsveldi hins illa " og eiga þar við Bandaríkin .
Þeir segja að komist stjórnarandstaðan til valda taki glundroðinn við þar sem allir berjist gegn öllum , borgarastríð muni brjótast út og blóðið renna í stríðum straumum .
Ýmsir andstæðingar Pútíns spá því að hann muni ekki endast við völd út kjörtímabilið og telja að jafnvel geti farið fyrir honum eins og Jeltsín , sem hrökklaðist frá völdum og setti lítt þekktan starfsmann KGB í sinn stað .
Hann hét Pútín .
Framtíð Pútíns veltur á því hvort honum tekst að ná sér á strik og afla sér virðingar á ný .
Miklar breytingar hafa átt sér stað í valdatíð Pútíns og þar er nú sprottin upp millistétt , sem aldrei hefur verið stærri í landinu .
Millistéttin er greinilega ekki tilbúin að sætta sig við stjórnarfar Pútíns .
Ætli hann að ná vopnum sínum verður hann að gera sér grein fyrir þessum breyttu aðstæðum , sem hann er sjálfur rótin að .
Skilgreining svindls Vladimír Pútín gerir lítið úr ásökunum um að rangt hafi verið haft við í forsetakosningunum 4. mars .
Um brot kunni að hafa verið að ræða , en þau hafi verið óveruleg .
Hann hafnaði ásökunum um að fjölda kjósenda hefði verið ekið á milli kjörstaða og kosið aftur og aftur : " Það er ekki hægt að flytja 45 milljónir manna í rútum .
" Judith Kelley , aðstoðarprófessor í stjórnmálafræði við Duke Sanford-skólann í stefnumótun í Norður-Karolínu , skrifaði beitt lesendabréf í dagblaðið Financial Times nokkrum dögum eftir kosningarnar .
Hún segir að yfirlýsingar um að Pútín hefði sigrað í kosningunum þótt ekkert hefði verið svindlað bæru vitni allt of þröngri skilgreiningu á fyrirbærinu .
Að sögn hennar kann að vera að án svindlsins hefði Pútín fengið meirihlutann sem hann þurfti til að ekki þyrfti að fara í aðra umferð forsetakosninga .
Það sé þó ekki víst .
" Kosningasvindl verður hins vegar að skilgreina sem mun víðara hugtak , " skrifar Kelley .
" Það að hindra þróun pólitískra flokka og samkeppnishæfra frambjóðenda er alveg jafn sviksamlegt og að troða atkvæðum í kjörkassa .
Það að kaupa atkvæði með fjármunum ríkisins er jafn sviksamlegt og að stela þeim beinlínis í talningunni .
Það að ráða lögum og lofum í fjölmiðlum eða fylla kjörstjórn af vinum sínum er jafn sviksamlegt og að virða ekki leynilegar kosningar .
" 