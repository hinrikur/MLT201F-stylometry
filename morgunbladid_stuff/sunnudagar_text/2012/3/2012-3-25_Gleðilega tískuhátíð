Ljóst er að höfuðborgin er að springa úr hönnunarkrafti því í kjölfar Hönnunarmars fylgir Reykjavík Fashion Festival ( RFF ) .
Hátíðin teygir anga sína út um allan bæ en rjóminn af íslenskri fatahönnun kynnir komandi haust- og vetrarlínur sínar í Hörpu næstkomandi föstudags- og laugardagskvöld .
Hér eru þessir ellefu hönnuðir kynntir til sögunnar .
Ítarlegri upplýsingar um dagskrá er að finna á rff.is .
Inga Rún Sigurðardóttir ingarun@mbl.is Fágun , virðing og ábyrgð ELLA er nýtt framleiðslufyrirtæki á sviði tísku og hönnunar .
Þetta er í fyrsta sinn sem fyrirtækið sýnir á tískuvikunni hér á landi en ELLA sýndi einnig á tískuvikunni í New York á dögunum .
Fágun , virðing og ábyrgð eru einkunnarorð ELLU .
Elínrós Líndal er stofnandi fyrirtækisins en yfirhönnuður er Katrín María Káradóttir .
Fyrirtækið heldur áfram á klassískri línu , en að þessu sinni ætlar það að bjóða upp á efni frá hinu þekkta ítalska merki Loro Piana .
Í línunni verður einnig nýtt ilmvatn sem Elínrós þróaði með Pierre Bourdon , sem er þekkt nafn í ilmvatnsgerð í heiminum .
Innblásturinn er frá fimmta áratug síðustu aldar en línan er fjórða tískulína ELLU .
Kvenlegur töffari Birna Karen Einarsdóttir er fædd og uppalin í Reykjavík en lærði fatahönnun í Danmörku og hefur búið þar allar götur síðan .
Hún stofnaði sitt eigið merki , sem ber nafnið Birna , fyrir tíu árum og rekur nú verslanir í Danmörku og á Íslandi auk þess sem vörur hennar eru seldar í Svíþjóð , Noregi , Þýskalandi og í Bandaríkjunum .
Hönnunin er kvenleg en það er klárt mál að Birna er töffari .
Birna hefur verið í stöðugri þróun síðustu misseri og má merkja nýjan tón í línunni sem kynnt verður á RFF , þar sem gylltar buxur og rokkáhrif fá að njóta sín með sígildum línum sjötta áratugarins .
Leikhúsáhrif í nútímalegri hönnun Hönnuðurinn Ýr Þrastardóttir hannar undir merkinu YR .
Fyrir þessa línu fékk hún innblástur úr vinnu sinni sem aðstoðarbúningahönnuður í Töfraflautu Íslensku óperunnar .
Hún skoðaði búningasafnið og heillaðist af átjándu aldar korselettum og frelsi búningahönnuða til að búa til flíkur sem einungis eru sýndar á sviði .
Eftir þetta fór hún að hugsa hvernig hún gæti blandað leikhúsáhrifunum inn í nútímalegri hönnun .
Hún notar vandaða silkiull í línuna í ár , svipuð efni og voru notuð í klæðskerasniðin jakkaföt í kringum 1940 .
Línan er einnig innblásin af stöðluðum einkennisbúningum frá seinni heimsstyrjöldinni en henni finnst skemmtilegt að sjá konur klæða sig í fallega einkennisbúninga .
Þeir eru samt sem áður færðir yfir í nútímalegt og klæðilegt form .
Litríkt ævintýri Hildur Yeoman vakti fyrst athygli fyrir frumlega fylgihluti , til dæmis heklaðar púðluhundatöskur og óvenjuleg hálsmen .
Hún hefur líka vakið athygli fyrir samstarf sitt við Sögu Sigurðardóttur ljósmyndara .
Hildur útskrifaðist frá LHÍ árið 2006 og hefur frá þeim tíma unnið við tískuteikningu og eigin hönnun .
Hún vinnur öll verk sín út frá teikningunum sínum , sem eru listaverk í sjálfu sér og vinnur jafnframt mikið með hefðbundið handverk í óhefðbundnu samhengi .
Útkoman er litríkt ævintýri .
Svartar lykilflíkur Rebekka Jónsdóttir útskrifaðist sem fatahönnður frá Fashion Institute of Design and Merchandising í Los Angeles árið 2008 .
Á námsárunum var hún lærlingur hjá Rodarte en var síðar ráðin þar til starfa .
Ári eftir útskriftina stofnaði Rebekka sitt eigið merki , REY .
Rebekka hugsar flíkur sínar sem lykilflíkur í hvern fataskáp og vinnur ætíð með gæðaefnin silki , ull , kasmír og leður .
Það kveður við hvassari tón í þessari næstkomandi haust og vetrarlínu .
Hönnuðurinn leyfir harðari hlutum eins og málmi að bregða fyrir í annars flæðandi línunni og verður svarti liturinn áberandi .
Systraseiður Kalda er merki systranna Katrínar Öldu og Rebekku Rafnsdætra .
Katrín er með BA-gráðu í Fashion Management frá London Collage of Fashion en Rebekka er lærð í heimspeki og ritlist frá Háskóla Íslands .
Saman stofnuðu þær Köldu árið 2010 og vinna við fyrirtækið bæði í London og Reykjavík .
Þær reka einnig verslunina Einveru við Laugaveg .
Hönnun þeirra einkennist af einfaldleika og hreinum módernískum línum .
Stíllinn er afslappaður , en þó kvenlega fágaður með seiðandi undirtón .
Léttleiki og húmor Hönnuðurinn á bak við Milla Snorrason heitir Borghildur Gunnarsdóttir .
Milla var langömmusystir Borghildar , með fjólubláttt hár og mikil tískuskvísa .
Hilda , eins og Borghildur er jafnan kölluð , útskrifaðist frá Listaháskóla Íslands 2009 .
Hún hefur vakið athygli fyrir litríka sokka og gleraugnaumgjarðir úr viði en á RFF mun fyrsta fatalína hennar líta dagsins ljós .
Milla Snorrason-línan er afslöppuð og full af léttleika , þar sem sterkir litir og snið mætast á útpældan en húmorískan hátt .
Dulúð myrkraheimanna Harpa Einarsdóttir er konan á bak við tískumerkið Ziska .
Harpa starfaði lengi fyrir tölvufyrirtækið CCP en haust- og vetrarlínan 2012 er önnur lína Zisku .
Hún útskrifaðist með BA-gráðu frá LHÍ og starfaði þá sem lærlingur hjá threeASFOUR sem varð henni hvatning á fatahönnunarbrautinni .
Hún sækir innblástur til hins yfirskilvitlega , spíritisma og dulúðar mykraheimanna .
Afrískar kvenhetjur Parið Hugrún Árnadóttir og Magni Þorsteinsson stendur að baki Kron by KronKron og hefur vakið verðskuldaða athygli fyrir skó- og fatalínur sínar síðustu misseri .
Hugrún er fatahönnuður , útskrifuð frá Studio Berçotí París árið 2000 , en Magni er hárgreiðslumaður .
Hönnun þeirra einstök og heill fantasíuheimur út af fyrir sig .
Kveikjan að haustlínu tískumerkisins , sem sýnd verður á RFF er afrískar kvenhetjur .
Áhorfendur mega því búast við að sjá sterka liti og magnaða kvenorku .
Vönduð herraföt Fatamerkið Kormákur & Skjöldur var stofnað af eigendum Herrafataverzlunar Kormáks & Skjaldar og hönnuðinum Guðmundi Jörundssyni .
Tilgangurinn var að hanna klassískan fatnað í þeirra eigin nútímalega búningi .
Tvær haustlínur hafa verið framleiddar , auk þess sem fyrsta sumarlínan lítur dagsins ljós nú í vor .
Línan sem merkið kynnir á RFF verður stærri en áður hefur verið .
Áherslur í sniðum og formum hafa þróast þónokkuð .
Efnin eru ekki af lakari endanum og eru mörg þeirra fengin frá hinu fornfræga merki Holland and Sherry af Savile Row í London .
Megináhersla er lögð á vandaðan fatnað , góð snið og falleg efni .
Ögrandi og klæðilegt Guðmundur Hallgrímsson , sem hannar undir nafninu Mundi , sýnir sína tólftu fatalínu á RFF þrátt fyrir að vera aðeins 25 ára gamall .
Mundi er menntaður grafískur hönnuður og fékk inngöngu í Listaháskóla Íslands óvenjuungur .
Ferill hans í fatahönnun hófst í raun fyrir tilviljun þegar hann var 19 ára gamall en eftir það varð ekki aftur snúið .
Mundi er fjöllistamaður og hefur á einstakan hátt tekist að sameina margskonar listform og hönnun í fatalínum sínum með flíkum sem eru bæði ögrandi og klæðilegar .
