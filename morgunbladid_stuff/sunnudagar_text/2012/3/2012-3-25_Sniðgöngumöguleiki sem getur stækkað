Fjármál og hagfræði eru í sjálfu sér ekki snúin viðfangsefni .
Til að allt sé í lagi þarf að afla meira en eytt er .
Sennilega væri best að banna með lögum alla flóknari gerninga , að minnsta kosti ekki að hafa hátt um þá þar sem sauðsvartur almúginn er annars vegar .
Sunnudagsmogganum barst í vikunni ábending um ómissandi ummæli í dálkinn hér fyrir neðan Rabbið .
En þar sem hann kallast Ummæli vikunnar , og orðin féllu ekki í þessari viku heldur þeirri sem á undan fór , kom birting þar vitaskuld ekki til greina .
Úr því skal bætt hér .
Breytingar á gjaldeyrislögum voru samþykktar á Alþingi í skjóli nætur fyrir skömmu og örugglega ekkert nema gott um það að segja .
Glufa hafði nefnilega verið í lögum um gjaldeyrishöftin sem gerði það að verkum að hægt var að fara á skjön við þau .
En þann sem benti á ummæli Arnórs Sighvatssonar aðstoðarseðlabankastjóra í Morgunblaðinu rak í rogastans og undirritaður verður að játa að hann hringsnerist við lesturinn .
Enda ómenntaður í hagfræði .
Kjarninn í áætlun yfirvalda er að fá langtímafjárfesta í stað þeirra sem fjárfest hafa í gjaldeyri til skamms tíma en vilja selja .
Þegar aðstoðarseðlabankastjórinn var spurður hvort sjá hefði mátt hina óheppilegu þróun fyrir sagði hann : " Kannski mátti reikna með að eitthvað af þessu tagi gerðist , en þetta var viðráðanlegur vandi .
Höfuðstólsgreiðslur af umræddri tegund af skuldabréfum eru flokkaðar sem viðskiptajafnaðargreiðslur , en aðrar höfuðstólsgreiðslur teljast til fjármagnsjafnaðargreiðslna .
Þarna hefur verið um að ræða sniðgöngumöguleika sem getur stækkað og það var það sem við sáum að var að gerast .
" Ætti ég að geta farið með þennan vísdóm utanbókar færi líklega fyrir mér eins og þeim sem hugðist læra vísuna góðu um prestinn , sem þótti auðsæll , en átti bæði ákafa fylgismenn og ramma andstæðinga : Mikið er hve margir lof ' ann , menn sem aldrei hafa séð ' ann , skrýddan kápu Krists að ofan , klæddan skollabuxum neðan .
Það tók andstæðing prestsins , þann sem hugðist fara með vísuna , ekki nema tvö ár að læra textann .
Kom þá sigri hrósandi til kunningja síns og fór með braginn : Mikið er hve margir lof ' ann að ofan , menn sem hafa aldrei séð ' ann að neðan .
Eflaust færi eins fyrir mér með sniðgöngumöguleikann sem gæti stækkað og þeim næma manni sem reyndi að læra vísuna .
Enda ég og hann líkast til ámóta heimskir .
Er ég þó í plús á heftinu .
Skapti Hallgrímsson skapti@mbl.is 