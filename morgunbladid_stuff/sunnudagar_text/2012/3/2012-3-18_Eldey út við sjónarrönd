Þyrla frá Landhelgisgæslunni var notuð til þess að flytja vefmyndavél út í Eldey snemma árs 2008 .
Vélinni er ætlað að gefa fólki kost á að fylgjast með útsendingum af fuglalífinu í þessari stærstu súlubyggð heimsins .
Eðlilega var talsverð fyrirhöfn því fylgjandi að koma fyrir þessum sólarknúna myndabúnaði , sem hannaður var af Sigurði Harðarsyni rafeindavirkja .
Hefur raunar þurft að fara nokkrar ferðir síðan til að dytta að vélinni en útsendingar hennar hafa verið aðgengilegar á vefsetri sem ber nafn eynnar , sem er nánast beint suður af Reykjanestá .
Þar í millum eru fimm til tíu sjómílur , röst sem meðal sjómanna er nefnd Húllið .
Eldey er hefur dulúðuan svip þegar til hennar er horft af Reykjanesi eða þá ofan af Valahnjúk þar sem Reykjanesviti stendur .
Á heitum sumardögum gerir eyin sér raunar lítið fyrir og fer á flakk þegar hún lyftist í hillingum tíbrárinnar .
Og þessum dularfulla svip hefur hún haldið um aldir því það var fyrst árið 1894 – að vitað sé – sem hún var klifin , þá af görpum úr Vestmannaeyjum .
Þeirra á meðal var Hjalti Jónsson sem æ síðan var nefndur Eldeyjar-Hjalti og var kunnur maður á sinni tíð .
Eftir þetta var farið nánast árlega í eyna til fuglatekju , uns hún var friðuð árið 1940 .
En svo kom að því að Eldey var aftur klifin ; það var árið 1971 sem garpar úr Eyjum fóru þangað undir forystu Árna Johnsen , þá blaðamanns á Morgunblaðinu .
Árni gerði raunar út annan leiðangur í eyna árið 1982 en síðan hefur eyin , sem er 77 metrar á hæð , ekki verið klifin .
" Ekki er stingandi strá uppi á eynni , aðeins súla og súluskítur , sem er ærið nóg af og veitti ekki af stígvélum til að ganga í því svaði , " sagði í grein í Morgunblaðinu 28. júlí 1971 um Eldeyjarleiðangurinn fyrri .
Voru eftirmál hans þau að náttúruverndarráð sá ástæðu til þess að grípa til óspilltra málanna og friðaði eyna .
Rúmum áratug síðar var svo komið annað hljóð í strokkinn og þá veitti náttúruverndarráð undanþáguleyfi til Eldeyjarfarar .
Og svo var Eldeyjarlífinu lýst í myndríku máli í Morgunblaðsgrein Árna Johnsen 29. ágúst 1982 .
" Byggðin í Eldey er eins þétt og súlubyggð getur verið og má segja að eyjan sé alsetin , enda situr fuglinn svo þétt að brúnin getur verið kögruð af stélum fuglanna allt um kring þegar lítið flug er á drottningu Atlantshafsins í Eldey .
Úr lofti séð virðist Eldey svo til slétt að ofan , en kollur eyjarinnar skiptist í fjölmarga reiti og slakka , eins konar gilskorninga , sem hver hefur sinn halla .
Súlubyggðin skiptist því í marga reiti þótt um eitt súlubæli og samfellt sé að ræða .
Á nibbum og hryggjum sitja drottningarnar síðan og bugta sig og beygja , sýna listir sínar , skylmast , dansa , blaka vængjum , reigja háls , munda sig til ástaleikja , venja unga sína , og svo framvegis , en súlan hefur einhvern litskrúðugasta persónuleika allra fugla .
" Sigurður Bogi Sævarsson sbs@mbl.is 