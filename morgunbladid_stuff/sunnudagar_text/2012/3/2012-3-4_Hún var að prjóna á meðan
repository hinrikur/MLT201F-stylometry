Ömmur eru til alls vísar .
Ungt fólk og saklaust er meira og minna varnarlaust gegnvart óvæntum uppátækjum þessara vísdómskvenna .
Þær eru nefnilega svo heppnar að vera orðnar nógu lífsreyndar til að vita að það skiptir engu máli hvað öðrum finnst .
Þær láta bara vaða .
Skella kannski óforvarendis framan í okkur einni af þessum blautlegu vísum sem þær lærðu fyrir margt löngu og geyma eins og gull í kolli sínum .
Eina veit ég ömmu sem á það til að gjóa glottandi auga til dótturdóttur sinnar ( sem er fullorðin , bara svo því sé haldið til haga ) og svo fer hún stundarhátt með þessa ágætu vísu og slær út handleggjunum með þó nokkrum tilþrifum : Ingibjörg var afar gleið einkanlega að neðan , Holtamaður henni reið hún var að prjón ' á meðan .
Þetta er náttúrlega ekkert annað en dásemd og dýrð að kunna að skemmta sér svona í hversdeginum og þora að vera amma sem kann að meta góðar klámvísur .
Og vísan er svo miklu meira en lítil saga af henni Ingibjörgu , hún er líka tímanna tákn , svipmynd frá gömlum og horfnum tíma .
Þegar Ingibjörg gleiða var upp á sitt besta þá létu konur ekki nokkra stund til spillis fara við að sinna húsverkum og því sem þurfti að gera á heimilinu , enda verkefnin ærin og endalaus .
Það er eitthvað einstaklega heimilislegt og rómantískt við þessa mynd af konu sem prjónar af yfirvegun á meðan Holtamaður gagnast henni .
Nútímafólk ætti hiklaust að taka sér þetta til fyrirmyndar og tvinna sem oftast saman hversdagsstörf og ástarleiki .
Uppvask , skúringar , eldamennska , tölvuvinna , bóklestur , allt býður þetta upp á hinar ýmsu útfærslur .
Eitthvað er það líka við þessar gömlu góðu klámvísur sem er svo heillandi , þær eru listilega saman settar , til þeirra hefur ekki verið kastað höndum .
Og þær hafa það fram yfir margar nýrri að vera fallegar en ekki sóðalegar .
Og húmorinn er ekki langt undan : Hringasólir hjá honum hafa skjól um nætur .
Eru tólin á honum eins og njólarætur .
Mikið sem það er bjart yfir því að kalla konur Hringasólir , segi ekki meir .
Konur heyra bara allt of sjaldan svona falleg orð um sig höfð .
Enn og aftur erum við minnt á horfna tíma í líkingamálinu , því hver þekkir njólarætur í dag ? Allt illgresi er niður slegið og upprætt , ekkert fær að vaxa í friði villt .
Þessi vísa er ágæt áminning til okkar um að gramsa aðeins meira í moldinni .
Vera ekki svona helvíti sótthreinsuð , klippt og skorin alltaf hreint .
Hættum að vera ferköntuð og prúð .
Slökum aðeins á taumnum , hleypum klárnum , leyfum honum að finna til sín og njótum þess að sitja hann .
Hér er ein ljósblá vísa til viðbótar , fjarska fögur mynd frá gleðistund sem hefur örvað geð höfundarins og hleypt blóðinu af stað : Dansa sprundin dátt í nótt , dilla lund með sanni .
Langar stundir líða fljótt , lifnar undir manni .
Og að lokum er það kurteislega bónin um að fáða : Undarlega ástin skín , ævinlega svona ferðað .
Gætirðu ekki góða mín gert svo vel að lofa mérðað .
