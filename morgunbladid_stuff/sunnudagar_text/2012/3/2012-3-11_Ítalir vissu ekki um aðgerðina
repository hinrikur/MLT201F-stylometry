Bretar og Ítalir eru komnir í hár saman eftir að hernaðaraðgerð af hálfu þeirra fyrrnefndu fór út um þúfur á fimmtudag með þeim afleiðingum að tveir byggingaverkfræðingar , Ítali og Breti , sem verið höfðu gíslar íslamista í Nígeríu , voru teknir af lífi .
" Hegðun breskra yfirvalda er með öllu óskiljanleg , " segir Giorgio Napolitano , forseti Ítalíu .
" Að ráðast í hernaðaraðgerð sem gat haft slíkar afleiðingar án þess að ráðfæra sig við okkur .
" Bretar réttlæta gjörðir sínar á þeim forsendum að þeir hafi verið í sambandi við stjórnvöld á Ítalíu allar götur síðan mennirnir voru teknir í gíslingu í maí á síðasta ári .
" Við létum Ítali vita í gær í þann mund sem aðgerðin hófst en hlutirnir gengu á hinn bóginn mjög hratt fyrir sig , " sagði talsmaður Davids Camerons , forsætisráðherra Bretlands , á föstudag .
" Forgangsverkefni okkar var að bregðast við aðstæðum á jörðu niðri og gera allt sem í okkar valdi stóð til að frelsa gíslana .
" Engin formleg kvörtun Að sögn talsmannsins hafa Ítalir ekki lagt fram formlega kvörtun vegna málsins og Bretar ekki beðist afsökunar .
Talsmaðurinn sagði Cobra-nefndina svokölluðu , sem sérhæfir sig í aðgerðum af þessu tagi , hafa komið um það bil tuttugu sinnum saman til að fara yfir málið .
Það voru stjórnvöld í Nígeríu sem stýrðu björgunaraðgerðinni með stuðningi Breta .
Stóð hún í " fáeinar klukkustundir " en byggingin , þar sem gíslarnir voru í haldi , hafði verið undir eftirliti .
Fréttaritari breska ríkisútvarpsins BBC í Sokoto í norðvesturhluta Nígeríu segir skotbardagann hafa staðið í nokkrar klukkustundir og auk gíslanna tveggja hafi hann séð lík tveggja Nígeríumanna .
Hermt er að hreyfing hafi komist á málið þegar liðsmaður íslömsku samtakanna Boko Haram var tekinn höndum síðastliðinn þriðjudag en böndin munu hafa borist að téðri byggingu í kjölfar upplýsinga frá honum .
Telja mannræningjana hafa myrt gíslana Bæði David Cameron og Goodluck Jonathan , forseti Nígeríu , hafa lýst því yfir að mannræningjarnir hafi sjálfir myrt gíslana .
Á hinn bóginn hefur ónafngreindur starfsmaður nígerísku leyniþjónustunnar haldið því fram að gíslarnir hafi fallið í skotbardaga milli mannræningjanna og þeirra sem hugðust frelsa þá .
Þegar örlög gíslanna lágu fyrir skaut Mario Monti , forsætisráðherra Ítala , þegar á fundi í öryggisráði sínu til að fara yfir málið en engin yfirlýsing var gefin í kjölfarið .
Þingmaðurinn Lucio Malan endurómaði þó óánægju Ítala í samtali við BBC .
" Það er afar óvenjulegt að ríki sem á beina aðild að máli sem þessu sé ekki látið vita fyrirfram .
Ég skil mætavel að aðstæður hafi verið erfiðar og mögulega var þessi aðgerð það eina rétta í stöðunni en það útskýrir ekki hvers vegna ítölsk stjórnvöld voru ekki látin vita .
" Skammur aðdragandi Cameron segir ákvörðunina hafa átt sér afar skamman aðdraganda .
" Það myndaðist skyndilega glufa til að reyna að frelsa gíslana .
Við höfðum líka ástæðu til að ætla að líf þeirra væri í enn meiri hættu en áður .
" Talsmaður Camerons hefur staðfest að stjórnvöld í Róm hafi verið látin vita um leið og aðgerðin var hafin og að Cameron hafi rætt við starfsbróður sinn á Ítalíu um leið og henni var lokið .
Richard Ottaway , formaður utanríkismálanefndar neðri deildar breska þingsins , segir Breta ekki skylduga til að upplýsa aðrar þjóðir um aðgerðir af þessu tagi .
" Ég skil áhyggjur og ergelsi ítölsku stjórnmálamannanna en þeir verða eigi að síður að átta sig á því að þetta eru hraðar og viðkvæmar aðgerðir og það er ekki auðhlaupið að því að halda stjórnmálamönnum stöðugt upplýstum , " segir hann .
" Ég er ekki sannfærður um að það hefði breytt neinu fyrir ítalska gíslinn hefði þarlendum stjórnvöldum verið gert viðvart .
" Treysta á stuðning fjölskyldu og vina Byggingaverkfræðingarnir tveir , Bretinn Christopher McManus og Ítalinn Franco Lamolinara , voru teknir í gíslingu af liðsmönnum Boko Haram 12. maí á síðasta ári .
Þeir unnu að byggingu höfuðstöðva nígeríska seðlabankans í bænum Birnin Kebbi í norðurhluta landsins á vegum ítalska verktakans B Stabilini .
Ítrekað hefur verið reynt að fá þá lausa en án árangurs , fyrstu vopnuðu aðgerðinni lauk síðan með þessum hörmulega hætti .
Ættingjar McManus sendu frá sér yfirlýsingu þegar ljóst var að hann hefði fallið þess efnis að þeir væru miður sín vegna fráfalls hans en þökkuðu um leið þeim sem hættu lífi sínu til að freista þess að fá hann lausan .
" Meðan á þessari þolraun hefur staðið höfum við treyst á stuðning fjölskyldu okkar og vina og með þeim hætti hefur okkur tekist að komast í gegnum þessa erfiðu tíma , " segir í yfirlýsingunni .
Elizabeth Donnelly , sérfræðingur í málefnum Afríku hjá Chatham House , segir lítið vitað um Boko Haram-hópinn .
" Athygli vekur , " segir hún , " að eftir því sem mér skilst höfðu kröfur hópsins verið að taka breytingum .
Það bendir til átaka innan hópsins , hver svo sem hann er .
" Breska utanríkisráðuneytið hefur varað fólk við að ferðast til sumra hluta Nígeríu nema af brýnustu nauðsyn vegna óstöðugleika í landinu .
Birnin Kebbi , þar sem tvímenningunum var rænt , er ekki þar á meðal .
Harmar atvikið Goodluck Jonathan , forseti Nígeríu , hefur harmað þetta hörmulega atvik og heitið því að koma lögum yfir ódæðismennina .
Hann segir þá heyra til íslömsku öfgasamtökunum Boko Haram sem hafa gert fjölmargar árásir á lögreglu , stjórnmálamenn og kennimenn sem hafa aðra sýn á lífið og tilveruna en þau .
Boko Haram mun hafa vaxið fiskur um hrygg undanfarið .
