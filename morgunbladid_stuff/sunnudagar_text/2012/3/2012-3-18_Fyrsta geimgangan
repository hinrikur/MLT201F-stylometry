Það var stór stund í sögu vísindanna þegar maður spókaði sig í fyrsta skipti í geimnum á þessum degi fyrir 47 árum .
Rússneski geimfarinn Alexey Leonov varð þessa heiðurs aðnjótandi , klæddur í þar til gerðan geimgalla .
Á meðan beið félagi hans , Pavel Belyayev , átekta inni í geimfarinu , Voskhod 2 .
Gangan stóð í tólf mínútur og níu sekúndur og á meðan var Leonov tjóðraður við geimfarið til að fyrirbyggja að hann hyrfi inn í tómið .
Gangan , sem hófst yfir landamærum Súdan og Egyptalands en lauk yfir austanverðri Síberíu , heppnaðist í alla staði vel en þegar Leonov ætlaði að smeygja sér aftur inn í sérstakt þrýstijöfnunarhólf á geimfarinu versnaði hins vegar í því , geimbúningur hans hafði nefnilega belgst út meðan á göngunni stóð .
Gat geimfarinn ekki fyrir sitt litla líf troðið sér aftur inn í hólfið .
Nú voru góð ráð dýr og Leonov hugkvæmdist að tappa af ventli á búningi sínum .
Það dugði til og honum tókst að smokra sér aftur inn , með naumindum þó .
Geimfarinn hélt ró sinni meðan á þessum raunum stóð og minntist ekki á vandræðin gegnum talstöðina til að valda fólki á jörðu niðri ekki áhyggjum .
Hitinn í geimbúningnum var gríðarlegur og Leonov upplýsti að hann hefði vaðið eigin svita í hné þegar hann loksins komst inn í geimfarið .
Löngu síðar viðurkenndi Leonov að hann hefði haft eiturpillu í fórum sínum sem hann átti að taka kæmist hann ekki aftur inn í geimfarið og Belyayev neyðst til að snúa heim án hans .
Enda þótt Leonov væri kominn inn í geimfarið aftur voru tvímenningarnir ekki hólpnir , illa gekk að loka hleranum sem opnaður hafði verið þegar Leonov brá sér út í gönguferðina .
Það hafðist á endanum .
Lentu í miðjum Úralfjöllum Ekki var óförum geimfaranna þar með lokið en bilun í sjálfvirkum lendingarbúnaði á leið heim til jarðar varð til þess að Voskhod 2 lenti 386 kílómetra frá áætluðum lendingarstað – í miðjum Úralfjöllum í Síberíu .
Félögunum varð ekki meint af lendingunni en jafnvel þótt flugvél kæmi snemma auga á geimfarið var útilokað að sækja þá á þyrlu .
Leonov og Belyayev þurftu því að þrauka nóttina í 30 gráða frosti í kompaníi bjarna og úlfa .
Til allrar hamingju voru þeir með byssu við höndina ( menn hafa greinilega gert ráð fyrir þessum möguleika ) en ekki þurfti að hleypa af henni þrátt fyrir að fengitíminn væri í algleymingi .
Degi síðar komst björgunarsveit til þeirra á skíðum með vistir og eldivið .
Önnur nóttin í óbyggðunum varð fyrir vikið bærilegri .
Að morgni næsta dags fóru geimfararnir á skíðum fáeina kílómetra þangað sem þyrla gat sótt þá og björgunarsveitina .
Þeim var borgið .
Lendingarhylkið úr Voskhod 2 er nú til sýnis á safni í Korolev , nærri Moskvu .
Alexey Leonov var í miklum metum hjá geimferðamálafrömuðum í Sovétríkjunum og átti að verða fyrsti sovéski geimfarinn til að drepa fæti á tunglið .
Eftir nokkrar misheppnaðar mannlausar ferðir og þá niðurlægjandi staðreynd að Bandaríkjamenn urðu á undan til tunglsins , þegar Appolo 11 lenti þar 20. júlí 1969 , hættu Sovétmenn á hinn bóginn við þau áform .
Árið 1971 átti Leonov að fara fyrir fyrstu mönnuðu geimstöðinni en varð frá að hverfa , þar sem grunur lék á að einn úr áhöfn hans væri með berkla .
Þar slapp Leonov með skrekkinn en áhöfnin sem fór í staðinn beið öll bana í leiðangrinum .
Leonov er enn í fullu fjöri , 77 ára gamall .
Hann hefur tengst geimferðum fram á þennan dag og meðal annars skráð sögu geimkapphlaupsins milli Sovétmanna og Bandaríkjamanna ásamt bandaríska geimfaranum David Scott .
Leonov er einnig frambærilegur listmálari og leitar oftar en ekki fanga í geimnum .
orri@mbl.is 