Fyrir nokkrum árum þurfti blaðamaður nokkur að gera grein fyrir listakonunni Madonnu .
Af einhverjum ástæðum fannst honum við hæfi að koma því á framfæri að konan sýndi kynlífi mikinn áhuga .
Það orðaði blaðamaðurinn svo að hún væri sérlega kynhungruð – sem verður að teljast áberandi kauðskt orð yfir ágætan eiginleika manna og kvenna , enda úr nógu að moða af góðum og gömlum lýsingarorðum , t.d. karlsöm , ásthneigð , ástleitin , gröð , vergjörn , lausgyrt o.fl. Svo vill til að í Njáls sögu segir frá konu einni sem átti umrætt eðli sammerkt með Madonnu , Gunnhildi , eiginkonu og síðar ekkju Eiríks blóðöxar konungs í Noregi .
Í Njáls sögu og raunar fleiri Íslendingasögum kemur fram að hún lét fátt koma í veg fyrir að hún nyti kynlífs í ystu æsar , ekki síst með íslenskum hetjum sem á hennar dögum flykktust til Noregs í leit frægðar og frama , voru sem sé í útrás .
Gunnhildur , sem stundum var kölluð konungamóðir , var einstaklega fögur kona , ættstór og stolt og auk þess rammgöldrótt .
Ekki hafði hún fyrr litið Hrút Herjólfsson augum en hún kolféll fyrir honum enda var hann myndarmaður .
Það varð sem sé ást við fyrstu sýn sem er víst sérlega heit ást .
Gunnhildur bauð Hrúti þegar í herbergi sitt og lokaði á eftir þeim og læsti .
Sá ljóður var á þessu ráði að Hrútur var harðtrúlofaður ágætri konu og ættgöfugri heima á Íslandi .
Þar kom því að hann gerðist hljóður mjög og utanveltu .
Gunnhildi þótti þetta illt og mælir : " Ert þú hugsjúkur , Hrútur ? " mælir hún .
" Það er sem mælt er , " segir Hrútur , " að illt er þeim er á ólandi er alinn .
" Þar með lauk ástarsambandi Gunnhildar og Hrúts sem nú sneri heim til ólandsins síns og heitkonu .
Þetta óland , sem Hrútur talar um , hefur verið skýrt á ýmsa vegu .
Einar Ólafur Sveinsson bendir á í skýringum sínum við Njáls sögu að óland merki framandi land eða illt land sem þó dregur menn til sín .
Sigfús Blöndal gefur upp merkinguna " udyrket , uciviliseret land " og þannig virðist Jón Þorláksson nota orðið í þýðingu sinni á Messíasi eftir Klopstock : " bölvat óland / svo at umskapa , / at þat glíkt gjörist / Guðs veröldum .
" Ljóst er að í þýðingu Jóns er óland ekki eftirsóknarvert land .
Davíð Stefánsson gerir merkingu þessa að sinni í ljóðinu Moldin angar í Svörtum fjöðrum : En þegar svanur svífur yfir dalinn fer sál mín líka hvíta vængi að fá ; en ég , sem hér á ólandi er alinn , get aldrei klofið loftin fagurblá / ...
Hér er þó ekki öll sagan sögð .
Á ofanverðri 18. öld ritaði Eiríkur Laxdal Ólandssögu .
Saga hans einkennist af miklum þjóðsagna- og ævintýraminnum og þar virðist óland merkja land sem ekki er til , staðleysa eða sæluríki ( útópía ) .
Því geri ég ólandið hér að umtalsefni að undanfarin misseri hef ég heyrt fólk nefna Ísland óland ( " þetta er nú ljóta helv ...
ólandið " ) .
Þá er jafnan átt við að landið okkar sé illt land , lítt byggilegt almennilegu fólki ; landinu hafi verið stýrt með þeim hætti að við blasi rjúkandi rúst sem réttast sé að komast sem lengst frá .
Þess vegna verður mér nú starsýnt á vísupartinn hans Jóns Þorlákssonar þar sem lýst er hinu bölvaða ólandi sem þarf að umskapa svo að einn góðan veðurdag líkist það " Guðs veröldum " .
En það er víst langt í það .
