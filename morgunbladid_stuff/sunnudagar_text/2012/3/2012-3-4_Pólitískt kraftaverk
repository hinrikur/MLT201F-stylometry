Joachim Gauck sat í leigubíl í Berlín sunnudaginn 19. febrúar þegar síminn hringdi .
Við stýrið á leigubílnum sat Vadim Belon , fæddur í Rússlandi .
Fyrir honum var Gauck bara gráhærður maður með ferðatösku , sem hann hafði tekið upp í bílinn á Tegel-flugvelli .
" Ég lækkaði í tónlistinni .
Sem leigubílstjóri heyrir maður aldrei alveg hvað fólk segir í símann , en ég heyrði að hann sagði : " Allt í lagi , ég samþykki þetta .
Ég skal gera það , " " sagði Belon við dagblaðið Bild , sem kallar hann frægasta leigubílstjóra Þýskalands .
Hann segir að augnabliki síðar hafi Gauck sagt við sig : " Þú ert nú með hinn nýja forseta sambandslýðveldisins í bílnum hjá þér .
Við þurfum að snúa við og fara beint á skrifstofu kanslarans .
" Símtalið var frá Angelu Merkel , kanslara Þýskalands , og seinna um daginn tilkynnti hún að Gauck yrði arftaki Christians Wulffs , sem hrökklaðist úr embætti 17. febrúar eftir að saksóknari hafði farið fram á að þinghelgi hans yrði aflétt svo rannsaka mætti ásakanir um að hann hefði notið fyrirgreiðslu hjá vinum sínum .
Fyrir tveimur árum þegar Merkel gerði Wulff að forseta var meirihluti Þjóðverja hlynntur því að Gauck fengi embættið .
Gauck er 72 ára gamall .
Hann var lúterskur prestur í Austur-Þýskalandi og barðist þar fyrir mannréttindum .
Hann var í fararbroddi í mótmælahreyfingunni , sem á endanum varð til þess að Berlínarmúrinn féll 1989 .
Gauck fæddist árið 1940 í hafnarborginni Rostock .
Rússneskur herdómstóll dæmdi föður hans í 25 ára fangelsi og var hann sendur í gúlagið í Síberíu .
Gauck ætlaði að fara í blaðamennsku , en sá draumur rann út í sandinn þegar hann fékk ekki inni í þýskum fræðum í háskóla .
Í staðinn fór hann í guðfræði og var vígður til prests 1967 .
Hann sagði einhverju sinni í viðtali að hann hefði áttað sig á því þegar hann " var níu ára að sósíalismi væri óréttlátt kerfi " .
Í predikunarstólnum talaði hann fyrir frelsi og mannréttindum og málflutningur hans fór ekki fram hjá stjórnvöldum og varðhundum öryggislögreglunnar , Stasi , var sigað á hann .
Þegar Þýskaland var sameinað árið 1990 snerist taflið við og Gauck fékk það verkefni að hafa yfirumsjón með úrvinnslunni úr skjalasafni Stasi og þar með í raun uppgjörinu við fortíðina .
Í skjalasafninu var að finna gögn um milljónir manna , sem nú áttu heimtingu á aðgangi að þeim upplýsingum , sem eftirlitsríkið hafði safnað um þá .
Gauck gegndi starfinu til ársins 2000 og naut mikillar virðingar fyrir að hafa tekist samtímis að gera málstað sannleika og sátta jafnhátt undir höfði .
Gauck hefur sagt að hann sé " íhaldsmaður af frjálslynda vinstri vængnum " .
Hann kom til greina í embætti forseta árið 2010 og naut stuðnings bæði dagblaðsins Bild og vikublaðsins Der Spiegel , fjölmiðla , sem sjaldan eru samstiga , svo ekki sé meira sagt .
Þegar Wulff sagði af sér lét Merkel undan þrýstingi samstarfsflokks síns , Frjálsra demókrata , og Græningja og Sósíaldemókrata úr stjórnarandstöðunni .
Merkel er frá Austur-Þýskalandi líkt og Gauck og er dóttir prests .
Hún sagði að Gauck væri " sannur leiðbeinandi um lýðræði " og hefði átt stóran þátt í að hjálpa þýsku þjóðinni að snúa bökum saman eftir sameininguna .
Þýskir fjölmiðlar fögnuðu ákvörðuninni um að gera Gauck að forseta .
Ríkissjónvarpsstöðin ZDF sagði að hann gæti " bjargað forsetaembættinu með persónu sinni " og hrósaði Merkel fyrir að skipta um skoðun .
" Tveir Austur-Þjóðverjar í efstu stöðum sambandslýðveldisins .
Það er næstum því pólitískt kraftaverk , " sagði sjónvarpsstöðin .
Nasistaveiðarinn sem löðrungaði kanslarann Vinstriflokkurinn í Þýskalandi hefur teflt Beate Klarsfeld fram í embætti forseta .
Möguleikar hennar eru hverfandi , en engu að síður verður valið á milli hennar og Joachims Gaucks þegar samkoma þingmanna og kjörmanna , sem þing sambandslandanna velja , kemur saman 18. mars .
Klarsfeld er 73 ára og fæddist í Þýskalandi .
Hún er þekktur nasistaveiðari og hefur ásamt manni sínum , Frakkanum Serge , helgað líf sitt því að hafa uppi á nasistum í felum .
Hún nýtur mikillar virðingar í Frakklandi þar sem þau hjón hafa búið .
" Beate , þú ert birtingarmynd réttlætisins , " sagði Nicolas Sarkozy , forseti Frakklands , þegar hann veitti henni æðstu orðu franska ríkisins í fyrra .
Í Þýskalandi er hún hins vegar einkum þekkt fyrir að hafa veitt Kurt Georg Kiesinger , fyrrverandi kanslara Þýskalands , kinnhest á þingi kristilegra demókrata 1968 eftir að hafa hrópað , " nasisti , nasisti " .
Hún var dæmd í árs fangelsi , en refsingin var síðar milduð og fangelsisvistin bundin skilorði .
Kinnhesturinn vakti miklar umræður um fortíð Kiesingers í þriðja ríkinu .
68 kynslóðin setti Klarsfeld á stall , en almenningur leit hana hornauga .
Áfall eða kænska ? Við fyrstu sýn mætti halda að það væri áfall fyrir Angelu Merkel að þurfa að tefla nú fram manni í embætti forseta , sem hún lagðist gegn fyrir tveimur árum .
Ekki má hins vegar gleyma því að kosið verður í Þýskalandi á næsta ári .
Samstarfsflokkurinn , FDP , mælist nú aðeins með 3% fylgi og er ekki víst að hann nái inn á þing .
Ætli Merkel að sitja áfram þarf hún að finna nýjan samstarfsflokk og það gæti nýst henni vel að taka nú undir stuðning sósíaldemókrata , SPD , við Gauck .
