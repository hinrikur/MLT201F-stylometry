Föstudagskvöld eru kjörin til þess að slappa af fyrir framan sjónvarpið yfir einhverri góðri mynd eftir að hafa lagt hart að sér alla vikuna í vinnu .
Eða það finnst mér allavega .
Síðastliðinn föstudag raskaðist planið hins vegar allhressilega .
Þegar ég kom heim klyfjuð pokum eftir að hafa heimsótt vel valdar verslanir í nágrenni vinnustaðarins í Árbænum með hráefni í heimabakaða pítsu og einn kaldan á kantinum skynjaði ég að það var ekki allt eins og það átti að vera .
Það var einhver pirringur yfir manninum og börnin í greinilegu uppnámi .
Sjónvarpið var bilað ! Það bara slökkti á sér í miðri Cars-mynd .
Skjárinn var jafnsvartur og svartasta svarthol og til viðbótar var blikkandi rautt ljós á því sem sendi frá sér einhvers konar kóða , sannkallað neyðarkall .
Þar sem þetta átti sér allt stað eftir klukkan sex á föstudegi var engin von til þess að koma sjónvarpinu strax í viðgerð .
Og svo er aldrei neinn sem ræður neinu að vinna á laugardögum svo þarna var það strax orðið ljóst að helgin yrði sjónvarpslaus .
Hvað gerir maður þegar það er ekki í boði að horfa á sjónvarp ? Strákarnir fóru áreiðanlega fyrr að sofa en venjulega á þessum degi og foreldrarnir , þeir drógu fram rykugt borðspil og spiluðu , sem var fyrirtaks skemmtun .
Og fóru líka heldur fyrr að sofa .
Morguninn eftir var auðvitað ekki hægt að horfa á neitt morgunsjónvarp barnanna enda ekki mikill tími til stefnu áður en við héldum í íþróttaskólann .
Sunnudagsmorgunninn varð ennþá drýgri þegar barnasjónvarpið var tekið úr jöfnunni , dagskráin á RÚV er svosem ekkert löng en það getur verið erfitt að draga litla sjónvarpssjúklinga , sem eru glaðir yfir að horfa loksins á barnaefni með íslensku tali , frá skjánum .
Fyrir hádegi var bæði spilað lúdó og snákar og stigar og farið út í fótbolta og að róla .
Mjög hressandi .
En mikið saknaði ég Borgen um kvöldið , sem varð hið huggulegasta þrátt fyrir skort á danskri dramatík .
Ég fór upp í rúm að lesa klukkan tíu því það var ekkert annað að gera og mikið sem það er huggulegt að leggjast með Reacher sér við hlið .
( Hafa ekki örugglega allir lesið þessar frábæru spennubækur eftir Lee Child ? ) Á mánudaginn fór sjónvarpið loks í viðgerð .
Tómarúmið varð enn áþreifanlegra og skjannahvíti veggurinn blasti við þar sem sjónvarpið stóð .
Eldri sonurinn ( 4 ára ) stakk upp á því að sjónvarpið hefði bara þurft að hvíla sig .
Það er ekki svo fjarri lagi , nema hvað það vorum við , sem þurftum að hvíla okkur á því .
Helgin var svo afslappandi að þetta var eins og að fara í sumarbústað .
Ps .
Áður en þið farið að hafa of miklar áhyggjur þá var hægt að laga sjónvarpið og það er komið á sinn stað .
Pps .
Sjónvarp er frábært en á eyðieyju tæki ég bækur framyfir það .
Ég les bækur á hverjum einasta degi bæði fyrir mig sjálfa og synina .
Inga Rún Sigurðardóttir ingarun@mbl.is 