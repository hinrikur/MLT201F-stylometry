Borgarsamfélagið á suðvesturhorni Íslands er að verða eins konar frumskógur , þar sem lögmál frumskógarlífsins ráða og allt getur gerzt .
Heimilisfaðir fer til vinnu að morgni og nokkru síðar er hann kominn á spítala lífshættulega slasaður eftir að verða fyrir árás með hníf .
Ungri stúlku er nauðgað af mörgum karlmönnum í húsasundi .
Maður verður fyrir skotárás og kærir en stendur svo titrandi í dómsal og man ekki neitt .
Fátt hefur vakið jafn mikinn óhug hjá fólki að undanförnu og árásin á starfsmann lögfræðiskrifstofu í Reykjavík .
Hvarvetna þar sem komið var daginn eftir var fólk með hugann við þessa árás og spurningar vöknuðu um það , hvort svo væri komið að nauðsynlegt væri að setja upp margfalt meiri öryggisbúnað , en hingað til hefur tíðkazt á vinnustöðum , sem fjalla um viðkvæm mál fólks og er þá ekki bara átt við fjármálafyrirtæki og lögfræðistofur .
Ef svo er komið að við þurfum að víggirða einstaka vinnustaði og jafnvel heimili , erum við illa á vegi stödd .
Þá hefur fámennu samfélagi mistekizt að nýta sér kosti fámennisins , sem eru ekki sízt þeir að við eigum að geta fylgzt betur með meðbræðrum okkar og stuðlað að því að þeir villist ekki af leið .
Hver er sú forsaga , sem leiðir til þess að ungur maður telur að árás með hníf á annan mann sé leiðin til að leysa vanda vegna 100 þúsund króna skuldar í mótorhjóli ? Hvað leiðir til þess að litla barnið sem við hrífumst af í æsku þess breytist í beljaka sem svífst einskis , þegar fíkniefni eiga í hlut ? Það er ekki auðvelt að finna svar við þessum spurningum .
Ekkert auðveldara en að skýra framferði og háttsemi Anders Breiviks í Noregi .
Það eru hins vegar meiri líkur en minni á því , að það sé ekki bara einstaklingurinn sem í hlut á og það veganesti sem hann tekur með sér út í lífið , sem hér kemur við sögu .
Umhverfið og áhrif þess eiga líka hlut að máli .
Við erum öll partur af því umhverfi .
Við skiljum alvöru málsins þegar líkamlegu ofbeldi er beitt en eigum erfiðara með að átta okkur á , þegar og ef um andlegt ofbeldi er að ræða .
Þó er það svo , að á nánast hverjum degi ganga opinberar umræður gagnvart einstaklingum á Íslandi – og í öðrum löndum – svo langt að líkja verður við andlegt ofbeldi .
Það er hægt að meiða fólk með orðum ekki síður en með hníf eða byssu eða öðrum slíkum vopnum .
Stundum getur meiðing með orðum haft varanlegri áhrif en líkamsárás .
Það eru vísbendingar um að fólk víða um lönd – þetta er ekki séríslenzkt fyrirbæri – sé að bregðast við .
Og hvernig bregzt það við ? Með því að draga sig í hlé , ef svo má að orði komast .
Sumir komast að þeirri niðurstöðu , að líf fjarri sviðsljósinu sé farsælla líf en í því .
Það eru gjarnan þeir , sem þar hafa staðið , sem komast að þeirri niðurstöðu .
Hinir , sem ekki hafa þá lífsreynzlu að baki , sækjast gjarnan eftir því .
Aðrir koma sér upp þeirri lífsskoðun , að bezt sé í fámenninu á Íslandi að hvorki sjást né heyrast .
Á Írlandi er athyglisverð þróun í gangi skv. frásögn BBC .
Ungt fólk leitar út í sveitir .
Margir í þeim hópi eru komnir að þeirri niðurstöðu , að frumskógarlífið í borgunum sé ekki eftirsóknarvert .
Og þó að sveitirnar bjóði kannski ekki upp á jafn mikil efnaleg verðmæti bjóði þær upp á annars konar verðmæti sem séu eftirsóknarverðari – að fenginni reynzlu .
Háskóli í Þessalóníku bauð lítið landsvæði til leigu í litlum hlutum til þess að koma þar upp matjurtagörðum .
Það voru hvorki meira né minna en 4000 manns , sem sóttu um að taka þessar spildur á leigu fyrir 120 evrur á ári eða tæplega 1700 íslenzkar krónur á mánuði .
Það sama er að gerast á fleiri stöðum í Grikklandi .
Fólk er að leita til uppruna síns og upphafs .
Fyrir skömmu birtist viðtal í sjónvarpi hér við fjölskyldu sem valdi þá leið eftir hrun að flytja út á landi og hefur kynnzt því að það eru margir kostir við að búa í dreifbýli umfram það að búa í vaxandi frumskógarumhverfi höfuðborgarsvæðisins .
Umræður okkar um veikleika íslenzks samfélags eftir hrunið haustið 2008 hafa um of beinzt að fjárhagslegum þáttum þess , sem er skiljanlegt en það er orðið tímabært að breikka þessar umræður og dýpka þær .
Fámennið á Íslandi veitir okkur einstakt tækifæri til að byggja hér upp fyrirmyndarsamfélag sem hugsar um fleira en efnaleg verðmæti .
Við eigum að nýta þau tækifæri betur en við höfum gert .
Ein af forsendum þess að umræður um þau efni geti fest rætur er að kjörnir forystumenn þjóðarinnar líti á það sem sitt hlutverk og raunar starfsskyldu að taka þátt í þeim til jafns við aðra en láti ekki sem svo að þar sé um að ræða óæðri málefni sem litlu máli skipti og þeir geti leitt hjá sér .
Það er grundvallaratriði fyrir þetta samfélag að hér vaxi ekki úr grasi einstaklingar sem telji að ofbeldi og manndráp séu sjálfsagður þáttur í tilverunni .
Slíkir einstaklingar verða alltaf til en með því að hlúa að þeirri æsku sem verður til með hverri kynslóð er hægt að halda fjölda þeirra í skefjum .
Það er raunar áleitin spurning , hvort fangelsiskerfi eru endilega hin rétta lausn gagnvart þeim einstaklingum sem gerast brotlegir við lög .
Velferðarkerfi okkar er meira í orði en á borði .
Það sinnir þokkalega hinni fjárhagslegu hlið gagnvart sumum .
En þeir sem vilja kynnast veikleikum innviða þess ættu að lesa merkilega bók eftir Sigurstein Másson , sem heitir Undir köldu tungli og út kom fyrir meira en áratug .
Þar má lesa um líf ungrar stúlku , sem skólakerfið og velferðarkerfið hefðu átt að rétta hjálparhönd en gerðu ekki .
Við eigum að reyna að læra af reynzlu þeirrar ungu konu og þeirri fólskulegu árás sem gerð var fyrir nokkrum dögum – í stað þess að gleyma þessu á morgun .
