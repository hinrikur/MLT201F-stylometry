Tíu daga lotu fyrir Landsdómi er lokið .
Og nú er beðið dómsuppkvaðningar .
Hér er farið yfir ummæli sem féllu í vikunni í réttarhöldunum yfir Geir H. Haarde , en áður hefur verið fjallað um vitnisburði fyrstu daganna með svipuðum hætti .
Texti : Pétur Blöndal pebl@mbl.is Myndir : Kristinn Ingvarsson kring@mbl.is Landsdómsdagur 6 Ingibjörg Sólrún Gísladóttir , fyrrverandi utanríkisráðherra og formaður Samfylkingarinnar Um hvort ekki hafi komið fram á fundum með seðlabankastjórum gagnrýni á stöðu bankanna ? " Nei , í sjálfu sér ekki að það væri dregin upp dekkri mynd af stöðu bankanna sem slíkra .
Hinsvegar var dregin upp sú mynd að ýmsir úti í heimi vildu ekkert eiga saman við bankana að sælda .
Ekki síst frá seðlabankastjóranum Davíð Oddssyni , sem talaði um þá sem skúrka og verstu menn , og að þetta væri viðhorfið til þeirra úti í heimi .
En það voru ekki lögð fram gögn eða rök fyrir því að bankarnir stæðu illa .
Við trúðum því statt og stöðugt að hún væri góð .
Og að þeir hefðu ekki tekið þátt í ýmsu öðru sem [ fór illa með ] aðra banka úti í heimi , eins og undirmálslánum .
" Um hvort komið hefði til umræðu í ríkisstjórn að draga úr stærð efnahagsreiknings bankanna ? " Ekki með formlegum hætti .
Það var ekki á dagskrá á ríkisstjórnarfundi , enda held ég að enginn hafi þorað að segja það upphátt .
Menn voru alltaf dauðhræddir við , og það lamaði athafnagetu manna , að eitthvað væri sagt eða gert sem gæti dregið úr trausti og trúverðugleika bankakerfisins og gæti eitt og sér framkallað áhlaup á bankana .
En þetta var oft í upphafi fundar , oft áður en fundur hófst , þá gerði forsætisráðherra grein fyrir málum sem voru á döfinni eða viðkvæm , það gátu verið kjaramál , efnahagsmál , bankamálin .
Þannig var þetta almennt .
" Um hvort tillaga AGS í apríl 2008 um að minnka bankakerfið hefði verið rædd og hefði verið til umræðu í ríkisstjórn ? " Þetta var öllum ráðherrum í ríkisstjórninni ljóst .
Það var öllum ljóst að það þyrfti að vinna að því að minnka bankakerfið , það var margrætt almennt um ríkisfjármálin , Íbúðalánasjóður var margsinnis ræddur og að hann myndi draga úr lánveitingum , nema félagslegum .
Það yrðu gerðar kerfisbreytingar á honum .
Það var margsinnis rætt og um gjaldeyrisvaraforðann .
" Um Icesave og innstæðutryggingasjóð .
" Ég kom bara nánast ekkert að umræðu um Icesave-reikninga og þekki ekkert til þeirrar umræðu .
" Um atburðarásina föstudaginn fyrir Glitnishelgina .
" Það eru kannski aðrir betur fallnir til að svara heldur en ég .
Það þarf aðeins hafa í huga þær aðstæður sem ég bjó við á þessum tíma .
Þetta var mjög dramatísk helgi vegna þess að ég var í New York og hafði veikst og greinst með heilaæxli í þessari viku á undan .
Á föstudeginum átti ég von á því að Hjörleifur maðurinn minn kæmi frá Kína til New York til að fara yfir þessi mál með mér .
Það var líka læknir að koma frá Íslandi til að ráðslagast um þetta og taka ákvörðun um hvort aðgerðin færi fram í New York á mánudeginum eða ég færi til Íslands til að fara í aðgerð þar .
Og þennan föstudag greinir forsætisráðherra mér frá því að hann ætli að fara heim , flytja ræðuna [ á þingi Sameinuðu þjóðanna ] og fara svo heim , því það væru ákveðin vandræði í bankakerfinu .
Hann þyrfti að fara þess vegna .
Ég játa fúslega að ég var ekki með hugann við íslenska bankakerfið á þessum tímapunkti .
" Um vitnisburð Össurar Skarphéðinssonar um að Ingibjörg Sólrún Gísladóttir hefði ekki viljað að haft væri samband við Björgvin G. Sigurðsson viðskiptaráðherra .
" Þetta er bara ekki rétt .
Hann segir að ég að hafi bannað honum að hafa samband við Björgvin .
Með þeim orðum : " Keep it under wraps " .
Allir sem til mín þekkja vita að ég hef ekki þetta orðfæri .
Ég man úr okkar símtali , að hann sagði mér að hann væri í líkamsrækt , að hann vissi ekkert um þessi mál , og ég sagði við hann : " Ég skal senda þér Jón Þór til halds og trausts .
" Ég er bara að vísa í það sem ég man og veit .
Ég veit að ég nota ekki þetta orðfæri og líka að ég var að koma þessu yfir á einhvern sem gæti stýrt verkefninu af okkar hálfu [ Samfylkingarinnar ] .
Ég er ekki sá klækjarefur að mér hafi verið efst í huga á þessum tímapunkti samsæri gegn viðskiptaráðherra .
" Sigurður Einarsson , fyrrverandi bankastjóri Kaupþings Um hlutfallsvanda bankanna .
" Í þeim banka sem ég starfaði í hugsuðum við mest um það sem sneri að starfsemi okkar eigin banka .
Okkur var ljóst að okkar banki var fullstór þegar á árinu 2006 .
Þá fórum við að huga að þessum málum , að breyta Kaupþingi ...
í Evrópufyrirtæki .
Það var hætt við það , á þeim tíma .
Síðan fórum við út í ýmsar hugleiðingar um hvort ætti að flytja eignir á erlendar starfsstöðvar , flytja þær nær uppruna sínum , jafnvel huguðum að því að flytja höfuðstöðvar úr landi .
Það voru unnar ýmsar skýrslur , bæði af hálfu lögfræðifyrirtækja erlendis og líka rætt við FME í Bretlandi , sem tók býsna vel í þessa hugmynd .
" Um það þegar fallið var frá kaupum Kaupþings á NIBC-banka í febrúar 2008 .
" Við töldum kaupin á NIBC góða ráðstöfun , en síðan versna aðstæður mjög skarpt og við förum að hafa efasemdir um að þau séu réttmæt .
Við áttum fjölmörg samtöl við forstjóra Fjármálaeftirlitsins , símtöl við viðskiptaráðherra og það barst í tal á fundi með seðlabankastjóra .
Við reyndum ítrekað að fá eitthvað frá stjórnvöldum sem segði að við mættum ekki framkvæmda þessa ráðstöfun .
Það er rétt að það komi fram , að ég held það sé rétt að forstjóri FME hafi hringt í söluaðila og sagt að ekki væri víst að það myndi samþykkja kaupin , en við fengum aldrei erindi um að það teldi að þetta væri ekki fýsilegur gjörningur .
" Um hvort Kaupþing hafi verið ónæmt fyrir erfiðleikum [ út frá orðum Sigurðar ] ? " Nei , alls ekki ónæmt , það kemur í ljós þjóðnýtingarhelgina á Glitni .
" Lárus Welding , fyrrverandi forstjóri Íslandsbanka Um hvernig Íslandsbanki minnkaði efnahagsreikninginn .
" Við reyndum að draga úr útlánum eins og hægt var , en stærsta verkefnið fólst í því að fórum í að selja stóran hluta af starfsemi í Noregi , það var langt komið og lá fyrir samningur , sem var svo afturkallaður af Nordea [ 23. september 2008 ] .
" Um aðdragandann að því að Glitnir leitaði til Seðlabankans út af lausafjárvandræðum í lok september 2008 .
" Aðdragandinn að því ...
þá vorum við með mjög víðtækt aðgerðaplan , hvernig við myndum fjármagna okkur fram í tímann .
Bankar í eðli sínu eru fjármagnaðir til skamms tíma og lána til langs tíma , en þarna vildum við hafa langa sýn á hvað við gætum gert .
En það eru alltaf vissar forsendur í lausafjáráætlunum .
Aðdragandinn var klárlega sá að eftir fall Lehman , þá gerist ekkert mikið næstu vikuna , menn fara í að skoða hvort orðið hafi tjón á lánum , en svo 23. september , þá hefur fjármálastjóri Nordea samband og segir að það muni ekki geta orðið af sölu í Noregi .
Á sama tíma tilkynnti Landesbank að hann myndi ekki framlengja rekstrarlán , sem þeir höfðu áður sagt að þeir myndu framlengja .
Í kjölfarið er haft samband við stjórnarformanninn og við teljum best að hafa samband við okkar ráðgjafa JP Morgan um hvaða leiðir skuli fara .
Það er gert strax að morgni 24. september .
Ég var þá í Mið-Austurlöndum út af verkefni að sækja meira eigið fé og segi við hann , að eins og hann viti séum við að vinna að því að selja eignir í bankanum , við eigum mikið af góðum eignum , og spyr hvort JP Morgan geti fjármagnað sölu á eignum .
Hann segir mér að símtalið komi ekki á óvart , hann hafi fengið þrjú svona símtöl um morguninn .
" Stefán Svavarsson , aðalendurskoðandi Seðlabanka Íslands Um hvort hann hefði haft áhyggjur af gæðum uppgjöra bankanna .
" Ég hafði ekki ástæðu til þess .
Þessir ársreikningar sýndu mjög góða afkomu , sterka eiginfjárstöðu og voru áritaðir af endurskoðendum sem vottuðu a í samræmi við lög og staðla sem um reikningsskilin gilda og í samræmi við alþjóðlega reikningsskilastaðla .
" Halldór J. Kristjánsson , fyrrverandi bankastjóri Landsbanka Íslands Um hvort mögulegt hefði verið að flytja höfuðstöðvar Landsbankans út fyrir landsteinana ? " Það var algjörlega útilokað .
Landsbankinn var stærstur íslenskra banka á Íslandi og hafði verið áratugum saman .
Það var enginn grundvöllur að ræða um það .
" Landsdómsdagur 7 Tryggvi Pálsson , framkvæmdastjóri fjármálasviðs Seðlabanka Íslands Um hvort málin hafi bjargast hjá stjórnvöldum ? " Það má segja það .
Enda þegar komið er í svona krísu , þá þarf að taka snöggar ákvarðanir og gera hluti undir álagi – og það bjargaðist .
" Um hvort hefði verið hægt að stöðva bankana á árinu 2008 ? " Ég hef hugsað til þess , að ef við hefðum ætlað að stoppa að sem gerðist , þá hefði þurft að bregðast við á árunum 2003 og 2004 og stoppa útrás bankanna .
" Árni Mathiesen , fyrrverandi fjármálaráðherra Um hættuna sem vofði yfir bankakerfinu frá febrúar 2008 ? " Það er út af fyrir sig ekki auðvelt að svara því hvort þessi tiltekna hætta sem er lýst hafi vofað yfir allan þennan tíma eða hvenær hún byrjaði að vofa yfir .
Hins vegar held ég að ég geti svarað því þannig að allt frá því í janúar hafi mér verið ljóst að bankarnir ættu við verulega erfiðleika að stríða varðandi lánsfjáröflun og að það hefði þá aðallega byggst á utanaðkomandi aðstæðum – að aðstæður á alþjóðlegum fjármálamörkuðum væru að breytast til hins verra hvað þetta varðar og það væri verra og jafnvel ómögulegt fyrir bankana að afla sér lánsfjár .
Og þeirra viðskiptamódel byggðist á því auðvitað að afla sér fjár , og þá aðallega erlendis frá , þegar þarna var komið sögu .
Það er ekki fyrr en síðar á árinu að fer að glitta í það að bankarnir eigi í erfiðleikum vegna sinnar eigin stöðu , að innviðir séu ekki eins og þeir ættu að vera .
Allar skýrslur og upplýsingar sem við fengum voru í þá veru að þeir stæðu vel og væru með góð eignasöfn , dreifða áhættu og reknir með hagnaði .
Og að vandamálin væru út af fyrir sig ekki vegna þeirra sjálfra heldur vegna aðstæðna , annarsvegar þess að þeir væru í þessu litla landi og hinsvegar vegna þess að aðstæður á erlendum mörkuðum væru orðnar erfiðar .
Miklu erfiðari en áður hafði verið .
" Um samskipti við bresk stjórnvöld vegna Landsbankans og Icesave .
" Þetta eru mjög skrítin samskipti og það kemur fram í skýrslu bresku þingnefndarinnar þar sem hún fjallar um samskiptin við Ísland , m.a. þetta fræga símtal mitt við Alistair Darling , þar sem breska þingnefndin beinlínis segir að Darling hafi sagt ósatt .
Það er eina skiptið sem ég veit um að þingnefnd segi að ráðherra hafi sagt ósatt .
" Steingrímur J. Sigfússon fjármálaráðherra Um hvort draga hefði mátt úr tjóninu í bankahruninu ? " Allt sem hefði dregið úr þessu tjóni hefði hjálpað , en ég trúði aldrei og það var ekki fyrr en í október , sem ég hafði trú á að allt íslenska bankakerfið myndi hrynja , en ég óttaðist að einn eða tveir bankar stæðu illa eða gætu farið illa .
" Um hvar á yfirlýsingu stjórnvalda í tengslum við gjaldmiðlaskiptasamning við norræna seðlabanka stæði orðið samningur , eins og Steingrímur hafði kallað hana ? " Formið á þessu er samningur , samkomulag , yfirlýsing .
Um það hvernig menn opna þessar lánalínur .
Ég er ekki sérfræðingur um hvernig þjóðréttarlegar skuldbindingar eru .
Menn hljóta að taka alvarlega þegar [ slík yfirlýsing ] er undirrituð af seðlabankastjórum og þremur ráðherrum .
" Um eigin vitnisburð " Og ég hef sagt hér satt og rétt frá .
" Landsdómsdagur 8 Sigríður Friðjónsdóttir , saksóknari Alþingis Um teikn á lofti .
" Minikrísa svokölluð gekk yfir snemma árs 2006 , febrúar 2006 hefur nefndur í því sambandi .
Vitni hafa lýst því að bankarnir íslensku hafi staðið mjög tæpt á þeim tíma .
Davíð Oddsson talaði um að þarna hefðu bankarnir varla getað opnað eftir helgi .
Þá hefði kannski einhver ætlað að menn væru ennþá meir á varðbergi , þar sem þarna var næstum illa farið .
" Um hlutfallsvandann vegna stærðar bankanna .
" En það virðist vera að Landsbankinn hafi litið þetta öðrum augum .
Samkvæmt minnisblaði þaðan var það smæð íslenska hagkerfisins frekar en stærð íslenska bankakerfisins [ sem var vandamálið ] .
Þá hefði kannski verið snjallt að drífa sig í stærra hagkerfi fyrir okkur hin ? " Um aðgerðaleysi .
" Vörnin snýst um ómöguleika , sem er bara ekki rétt .
það er talað um að allar aðgerðir hafi verið ómögulegar vegna þess að þær gátu framkallað áhlaup á bankana , en það voru samt svo miklir hagsmunir í húfi umfram einn banka að það var þess virði að reyna það .
" Landsdómsdagur 9 Andri Árnason , verjandi Geirs H. Haarde Um stjórnvöld og bankakerfið " Það er rétt að benda á það sem eitt grundvallaratriði þessa mál , að lagt er til grundvallar að það hvíli einhver skylda á stjórnvöldum að bjarga fjármálafyrirtækjum , þ.e. að [ Geir ] hefði átt að gera ráðstafanir vegna þeirrar hættu sem vofði yfir fjármálastofnunum .
Ég vil benda á að þetta viðhorf , um að ríkinu beri skylda til að bjarga fjármálafyrirtækjunum , er hvorki viðurkennt né gat átt við í þessu tilviki .
Þetta er gegnumgangandi í rannsóknarskýrslu Alþingis ...
en það á sér bara enga stoð .
Fjármálafyrirtæki eiga engan lögvarinn rétt á því ...
Ef þau geta ekki bjargað sér sjálf fara þau á höfuðið .
Hins vegar hvílir sú skylda á stjórnvöldum að tryggja velferð almennings og íslensks samfélags og síðan að bjarga greiðslukerfinu ...
" Um kerfislega mikilvæga banka " Ef unnt er að bjarga kerfislega mikilvægum banka þá er það skoðað .
Slík ráðstöfun er aldrei kynnt fyrirfram ...
En það að það eigi að refsa ákærða fyrir að bjarga þeim ekki með svo og svo miklu fé úr ríkissjóði stenst bara enga skoðun .
" Um að skort hefði " virkar " aðgerðir varðandi Icesave .
" Ég vil líka benda á að aðstæður voru erfiðar , óútreiknanlegar og engar einfaldar lausnir til .
Og slíkar aðgerðir hefðu getað komið af stað því hruni sem þeim var ætlað að forða .
" Markús Sigurbjörnsson , forseti Landsdóms Að lokum .
" Dómþingi er slitið .
" 