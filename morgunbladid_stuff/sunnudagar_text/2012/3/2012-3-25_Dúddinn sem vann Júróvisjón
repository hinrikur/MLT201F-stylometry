Þetta er dúddinn sem vann Júróvisjón , " heyrðist svarað utan úr sal í grunnskóla þegar forvarnafulltrúi spurði hvort börnin þekktu aðalpersónuna í kvikmynd sem var að hefjast .
Myndin fjallaði um ungan dreng sem hafði vit á að hlýða skynsemisboðum móður sinnar um að elta ekki stóru strákana út af skólalóðinni til að fara að stela og nota fíkniefni – og endaði með því að verða fyrirmyndardúddinn sem vann Júróvisjón .
Þarna var talað hreint út um þær hættur sem ungmennum eru búnar við hvert fótmál .
Ekki er vanþörf á svo feimnislausu tali við börn .
Allt öðru máli gegnir um okkur fullorðna fólkið sem forðumst yfirleitt að nefna forboðna hluti réttum nöfnum .
Þetta rifjaðist upp fyrir mér um daginn þegar ég var spurður að því hvort ég þekkti orðalagið að vera á naglanum .
Ég hafði ekki heyrt það áður en giskaði á að vísað væri til reykinga , enda eru sígarettur oft kallaðar líkkistunaglar .
Það reyndist rétt og ég gat frætt spyrilinn á því að á mínum vinnustað væri aldrei farið út að reykja .
Það þýddi þó ekki að þar væru engir reykingamenn .
Þeir færu bara aldrei út að reykja en sinntu útiverkum , litu til veðurs , fengju sér ferskt loft , athuguðu hvort búið væri að skipta um skrá á útidyrunum , viðruðu úlpurnar sínar eða færu á opinn fund undir Heiðnabergi ( og vísuðu þannig í söguna af Guðmundi góða í Drangey um að einhvers staðar yrðu vondir að vera ) .
Í máli fyrrum forstöðumanns væri hópurinn nefndur sjálfsmorðssveitin .
Reykingar væru of hræðilegt feimnismál til að nokkur maður gæti tekið sér þær í munn með orðum .
Ekki einu sinni reykingafólkið sjálft .
Þetta stílbragð er kallað skrauthvörf í mælskufræðinni , og tengist oft bannorðum eða því sem telst vera óviðurkvæmilegt í opinberri umræðu á hverjum tíma .
Fólk segir eitt en á við annað sem viðmælandinn skilur .
Þannig eru skrauthvörf í flokki myndhvarfa sem eru eitt áhrifamesta bragð skáldlistarinnar .
Nægir þar til skýringar að rifja upp norsku skáldsöguna Sálm að leiðarlokum sem Hannes Sigfússon þýddi árið 1992 .
Þar er sagt frá músíköntum héðan og þaðan úr Evrópu sem fá allir vinnu í hljómsveitinni á Titanic í apríl árið 1912 þegar sú bjartsýni var allsráðandi að skynsemin með tækni og vísindi í fararbroddi myndi setjast við stjórnvölinn í veröldinni .
Veisluglaumurinn og kátínan á fyrsta farrými reynast með miklum glæsibrag á meðan farþegar á öðru og þriðja farrými kúldrast djúpt í iðrum skipsins og fá ekki einu sinni að vera með í björgunarbátunum þegar skipið sekkur .
Varnaðarskeytin sem berast í sífellu um ísbreiður og borgarísjaka framundan týnast í gamanmálunum sem betri farþegar láta loftskeytamanninn senda út í loftið til vina og ættingja .
Lesendur geta notið þess að sitja í sínu hægindi og lesa skáldsögu um löngu liðna atburði en mega um leið skilja að sagan byggist á myndhverfri hugsun og kallast á við samtímann þegar gjörvöll Evrópa var komin á sömu bjartsýnissiglinguna og Titanic forðum eftir nýlegt fall Berlínarmúrsins og járntjaldsins .
Hinum unga norska höfundi , Erik Fosnes Hansen , var greinilega mjög í mun að miðla siðferðisgildum til lesenda sinna og afhjúpa bresti í mannlegri hegðun á skipinu .
En hljómsveitin spilaði uns yfir lauk , að leiðarlokum sálminn Hærra minn Guð til þín , og ekki hvarflaði annað að skipstjóranum en að standa sína vakt eins og lög gera ráð fyrir – þaulreyndum skipstjóra sem vissi af hættunni en hlustaði ekki á varnaðarorð og klúðraði björgunaraðgerðum .
Hansen sá ekki fyrir hið algjöra siðrof sem síðar hefur orðið í evrópskri menningu og birtist í strandi ítalska skemmtiferðaskipsins í janúar sl. þegar skipstjórinn var fyrstur til að forða sér frá borði og lét undirmenn sína um að stjórna björgunaraðgerðum eftir það stórslys sem hann hafði stýrt þeim í .
Engu að síður er hin mikla myndhverfing í sögu Hansens lýsandi dæmi um mátt orðanna við að skýra veröldina fyrir okkur fullorðna fólkinu .
Þótt ekki sé vanþörf á að tala hreint út um hættur heimsins við börn hentar fullorðnum oft betur að hugsa í myndhverfingum og líkingum .
