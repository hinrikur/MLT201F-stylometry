Guðrún S. Gísladóttir er í hópi bestu leikara þjóðarinnar en segist oft fá sviðsskrekk .
Hún hefur fengið sérlega góða dóma fyrir leik sinn í leikritinu Dagleiðin langa en efaðist á tímabili um að hún réði við hlutverkið .
Í viðtali ræðir hún meðal annars um leiklistina , draumahlutverkin , gagnrýni og hið fullkomna frelsi á sviðinu .
Guðrún S. Gísladóttir leikkona fær frábæra dóma gagnrýnenda fyrir leik sinn í leikverkinu Dagleiðin langa eftir Eugene O ' Neill sem Þjóðleikhúsið sýnir í leikstjórn Þórhildar Þorleifsdóttur .
Auk Guðrúnar leika í sýningunni Arnar Jónsson , Atli Rafn Sigurðarson og Hilmir Snær Guðnason .
Í þessu margfræga fjölskyldudrama O ' Neills , sem er að sumu leyti sjálfævisögulegt , fer Guðrún með hlutverk móðurinnar , sem er eiturlyfjasjúklingur .
Þetta er krefjandi hlutverk sem margar þekktar leikkonur hafa spreytt sig á .
" Þetta er mjög erfitt hlutverk sem tekur virkilega á , " segir Guðrún .
" Mér fannst kvíðavænlegt að takast á við hlutverkið og efaðist um að ég réði við það .
Kannski minnkar sjálfstraustið með árunum .
Það var allavega þannig að þegar ég var yngri efaðist ég ekkert um að ég ætti að vera í stórum og erfiðum hlutverkum , ég bara óð í þau þegar þau buðust .
Ég fæ oft sviðsskrekk en ég hef aldrei verið eins kvíðin og núna .
Ég held að það fylgi leikarastarfinu að efast oft um það hvort maður sé að gera rétt því maður er alltaf að versla með sjálfan sig .
Svo er annað , að þegar maður verður fullorðinn þá er ekki sérlega mikið um stór kvenhlutverk eins og í þessu leikriti .
Í leikritum eru ungu konurnar og mæðurnar og einstaka sögulegar kvenpersónur .
Það er ekki nógu mikið af góðum og fjölbreyttum kvenhlutverkum , en móðirin í Dagleiðin langa er virkilega fín og bitastæð rulla .
" Kynntirðu þér hvernig aðrar leikkonur hafa leikið hlutverkið ? " Við horfðum á gömlu myndina með Katharine Hepburn og Ralph Richardson um það bil sem við vorum að ljúka æfingum .
Það er fín mynd .
Svo sá ég viðtal við Liv Ullmann sem lék hlutverkið nýlega í Noregi og mér fannst bara ánægjulegt að heyra hana segja að hún hefði verið mjög kvíðin og að hún hefði aldrei lent í öðrum eins textamassa .
" Finnst þér þetta leikrit hafa staðist tímans tönn ? " Ég var satt að segja farin að hugsa : Ætli þetta sé gott leikrit , það virðist engan enda ætla að taka ! En svo kom generalprufan með áhorfendum í salnum og þá fann ég að leikritið gerði ýmislegt sjálft .
Það fylgir því mikill léttir að finna að leikrit er gott höfundarverk því stundum þarf maður að draga vagninn í verkum sem eru ekki nógu góð .
Þetta leikrit , eins og Allir synir mínir eftir Arthur Miller , sem ég lék nýlega í , gerir svo mikið sjálft .
Það væri mjög auðvelt að afgreiða þetta leikrit með því að segja að það fjalli um fíkn .
Það er samt ekki svo einfalt því verkið fjallar ekki bara um fíkn heldur líka um brostna drauma .
Persónur verksins flýja í fíknina af því að þeim tókst ekki að gera það sem þær langaði til í lífinu .
Nema yngsti sonurinn , sem höfundurinn byggir á sjálfum sér , við skulum ætla að hann hafi gert það sem hann langaði , sem var að skrifa þetta leikrit .
" Í verkinu eru fjórar aðalpersónur sem eru allar meira og minna skemmdar .
Reynduð þið leikararnir eitthvað meðvitað til að létta andrúmsloftið á æfingatímabilinu ? " Nei , verkið er ansi svart og yfirleitt sátum við leikararnir í pásum í mjög þungum þönkum og andvörpuðum .
Ég varð ekki mikið vör við að við værum að lyfta okkur upp .
En samvinnan var mjög góð og það var mjög uppbyggilegt að vinna með Þórhildi .
" Þú hefur fengið frábæra dóma fyrir frammistöðu þína .
Er léttir að fá góða gagnrýni ? " Það er þægilegra en hitt .
En ég hef stundum fengið góða gagnrýni fyrir eitthvað sem mér hefur ekki fundist nógu gott .
Þannig að það er ekki eins og maður trúi allri gagnrýni .
Maður finnur nokkurn veginn sjálfur hvort maður er að gera vel eða illa og finnur það líka hjá sínum nánustu sem maður treystir til að segja manni satt .
" Vil geta valsað um Áttu þér draumahlutverk ? " Mig hefur oft langað til að leika karla sem slá um sig .
Mig langar til að leika Dmitri í Karamazov-bræðrum Dostójevskís , en ég veit að ég fæ það ekki .
Pétur Gaut hefði ég líka viljað leika .
Ég held að ég væri líka ágæt í að túlka persónur í grísku fornleikritunum .
" Hefur þú haft nóg að gera á ferlinum ? " Ég hef verið að leika frá 1977 .
Ég hef ekki yfir neinu að kvarta en það gengur í bylgjum hvort manni finnst eitthvað varið í það sem maður er að gera .
Það koma töfrandi stundir af og til , þó það sé ekki stöðugt þannig .
Það sem mér finnst langmest heillandi við leikhúsið er þegar hið fullkomna frelsi ríkir á sviðinu .
Þannig ætti það alltaf að vera en er ekki alltaf .
Hið fullkomna frelsi þýðir að maður er laus við lög og reglur .
Auðvitað hlýðir maður leikstjóra og fylgir handriti , en leiksvið er svæði þar sem manni á að geta dottið hvað sem er í hug .
Það er þetta sem ég á við þegar ég tala um engar reglur .
Ég vil geta valsað um .
Ég gæti til dæmis aldrei unnið á skrifstofu .
Þá vildi ég frekar moka skurð .
Leikhúsið er griðastaður sem mér þykir vænt um .
Í leikhúsinu er upp til hópa gott fólk , viðkvæmt og meira og minna barngott .
Mér þykir vænt um þetta fólk með öllum sínum göllum .
Mér þykir óskaplega gaman í leikhúsi þegar það er gaman en ef mér þykir ekki gaman þá líður mér ekki vel .
Það er fátt leiðinlegra en að leiðast í leikhúsi .
" Þú ert búin að vera leikkona í áratugi .
Hefurðu einhvern tíma séð eftir að hafa farið í þennan geira ? " Já , mörgum sinnum .
Leikhússtarfsmenn ganga inn í leikhúsið á haustin og dyrnar lokast á eftir þeim og þeir komast ekki í frí fyrr en fer að vora .
Leikarar sem eru í sýningu geta ekki verið úti á landi eða farið til útlanda þegar þeim sýnist .
Og á þessum árstíma verður maður alveg friðlaus að komast burt .
Og svo er svo mikið myrkur , það er myrkur úti og það er myrkur í leikhúsinu .
Kosturinn við starf eins og mitt er að maður er stöðugt að grufla í hinu og þessu .
Hvert verk kallar á að maður veiti alls kyns hlutum athygli , setji þá í samhengi og sökkvi sér ofan í þá .
Þetta er fjölbreytt starf .
Það er hins vegar alveg hryllilega illa launað .
Leikarar eru með svokallað háskólanám , flestir hafa langa starfsreynslu og unnið er um helgar og á kvöldin en mánaðarlaunin slaga ekki í 300.000 .
Þetta er fáránlegt .
Fólk ímyndar sér svo að leikarar séu á Hollywoodkaupi og sennilega verður aldrei hægt að berja niður þá bábilju .
" Lærdómsríkt að vinna með útlendingum Þú hefur leikið í kvikmyndum og sú frægasta er Fórnin sem Rússinn Andrei Tarkovsky leikstýrði .
Hvernig reynsla var það ? " Þetta var fyrsta bíómyndin sem ég lék í .
Ég átti yndislegan tíma á Gotlandi með góðu fólki sem kunni vel til verka og hafði sumt unnið alla sína ævi með Ingmar Bergman .
Mér hefur sýnst að því betri og reyndari sem listamenn eru því almennilegra fólk eru þeir .
Þeir eru komnir yfir einhverja stæla .
Tarkovsky var afar skemmtilegur og sérstakur og beitti sínum rússnesku aðferðum sem Svíunum líkaði misvel .
Við vissum ekki að Tarkovsky væri fárveikur en hann dó um veturinn úr krabbameini .
Það hefur kennt mér afar mikið að vinna með útlendingum .
Erlendir leikstjórar horfa á mann með öðrum augum og nota mann öðruvísi .
Þeir sjá mann ekki eins og íslenskur almannarómur segir að maður sé , eru ekki að hugsa um það af hvaða ætt maður sé , hverjum maður sé giftur eða hvaða skoðanir maður hafi .
Þetta er lítið land og við erum fá og það getur verið íþyngjandi að vera Íslendingur .
Á móti kemur að íslenskir leikarar fá fjölbreytt verkefni miðað við það sem gerist í Ameríku og Bretlandi þar sem leikari getur átt á hættu að festast í sama hlutverki allt sitt líf .
Þegar maður hittir erlenda kollega eru þeir stundum hissa á því að maður sé ekki hafður í vissri skúffu og sé alltaf að leika svipaðar týpur .
" Áttu þér eftirlætisleikara ? " Já , Anthony Quinn .
Mér finnst hann algjörlega ómótstæðilegur og það sama má segja um John Gielgud .
Af íslenskum uppáhaldsleikurum nefni ég Erling Gíslason og Kristbjörgu Kjeld .
Ég lærði heilmikið af því að vinna með Kristbjörgu og fylgjast með henni .
Hún tekur vinnu sína sérlega fallegum tökum og er ákaflega fagleg .
Hún er virkilega til fyrirmyndar í vinnubrögðum .
" Maðurinn þinn , Illugi Jökulsson , þýddi Dagleiðina löngu .
Rædduð þið leikritið mikið heima ? " Við ræddum leikritið eiginlega ekki neitt .
Hann kom ekki fyrr en undir lok æfingatímans að sjá það .
Hann vinnur sína vinnu og ég vinn mína , þótt ég stynji yfir hinu og þessu þegar ég kem heim .
" Illugi hefur skrifað mikið um þjóðfélagsmál .
Hefur þú sama brennandi áhuga á þeim málum og hann ? " Já .
Ég er ekki sérlega ánægð með íslenskt þjóðfélag eins og það er þessa stundina .
Fólk er að flýja land vegna þess að hér er ekki boðið upp á nægilega góð kjör .
Ég þoli ekki þá tilhugsun að börnin mín eða barnabörn þurfi að flýja til útlanda til að geta átt gott líf .
Ég get ekki séð af hverju við ættum ekki að geta haft það ágætt .
Sem þjóð virðumst við vera orðin svo rugluð í ríminu að við vitum ekki lengur hvað er satt og rétt og hvað er það ekki .
Stjórnmálamenn okkar virðast svo vera ótrúlega fljótir að hverfa frá mennsku um leið og þeir ganga inn í stjórnmálin .
Þeir fara eftir einhverjum allt öðrum lögmálum en við hin .
" Hefur starf þitt sem leikkona haft einhver áhrif á heimilislífið ? " Illugi hefur unnið meira og minna heima og svo hef ég dreift barneignum þannig að á heimilinu hefur verið bara eitt lítið barn í einu .
Ég held að starf mitt hafi ekki haft tiltakanleg áhrif á heimilislífið .
En auðvitað er ég misjafnlega þung á brún fyrir frumsýningar .
Þá er ég ekki alltaf skemmtileg því ég er alltaf viss um að allt fari í handaskolum .
Kannski er heimilisfólkið bara fegið því að ég sé ekki alltaf heima .
" 