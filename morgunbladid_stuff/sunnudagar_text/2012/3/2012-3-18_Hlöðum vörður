Við skulum hlaða vörðu uppi á fjallsins tindi þar sem við svona heit og rjóð í kinnum eftir uppgönguna gátum ekki látið á móti okkur að snertast , með allan þennan vind í hárinu og ölvuð af vímunni sem fylgir því að sigra stórgrýtt fjall og ferlegt yfirferðar .
Tindurinn leysti okkur úr álögum og við hættum að vera það sem við vorum áður en við lögðum af stað , lágum marflöt og lafmóð á bakinu og tíminn stóð í stað .
Ég sem hélt að ég gæti ekki hætt að glápa upp í himininn vissi ekki af fyrr en ég reisti mig upp til að athuga hvort öll þessi ský spegluðust ekki örugglega í augunum þínum .
Og steinarnir sungu og mosinn hló .
Og flíkurnar fuku .
Og holdinu bera var alveg sama um klípandi kulda .
Lendanna mýkt mynntist við stein .
Fjallið drakk í sig svita og safa .
Svalaði þúsund ára þorsta .
Með moldarlykt í nösum hlóðum við vörðu á staðnum okkar og hugsuðum um hvernig fjöll breyta fólki .
Allir varnarmúrar falla í víðáttunnar algleymi .
Þegar veturinn er svona nálægt því að sleppa af okkur krumlunni þá er ekki laust við að hugurinn leiti til fjalla sem bíða þess að við sigrum þau á komandi sumri .
Þegar birtan ein ærir fólk .
Og nývöknuð náttúran kallar með öllum sínum frumkrafti .
Mannskepnunni er ekki eiginlegt að húka inni í kofum sínum langtímum saman .
Gefum fjallageitinni í okkur lausan taum og látum okkur hlakka til að stökkva upp á hálendið þar sem við getum fleygt okkur flötum eitt eilífðar augnablik á hæsta tindi .
Og hlöðum vörður .
