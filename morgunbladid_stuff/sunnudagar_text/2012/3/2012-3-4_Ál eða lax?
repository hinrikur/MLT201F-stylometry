Hver er frægasti núlifandi Íslendingurinn ? Þessari spurningu er auðsvarað , það er söngkonan Björk Guðmundsdóttir .
Björk er góður fulltrúi íslensku þjóðarinnar á erlendri grund .
Á fundum með fjölmiðlafólki fjallar hún iðulega um íslenska náttúru , sérstöðu hennar , fegurð og þýðingu hennar fyrir þjóðina og raunar allt mannkynið .
Björk hefur því kynnt Ísland á síðari árum meira en nokkur annar Íslendingur og á hún því talsverðan þátt í hinni miklu fjölgun erlendra ferðamanna hingað til lands á síðari árum .
Nokkrir Íslendingar eru vel þekktir innan ákveðins geira , á ákveðnum sviðum .
Í því sambandi mætti nefna Kristin Sigmundsson söngvara sem er vel þekktur í óperuheiminum .
Margir laxveiðimenn , vestan hafs og austan , þekkja til Orra Vigfússonar , formanns NASF , Verndarsjóðs villtra laxa .
Orri nýtur mikillar virðingar á meðal veiðimanna og náttúruverndarsinna , enda hefur hann lyft grettistaki á sviði verndar og uppbyggingar stofna villtra laxa hér í Norður-Evrópu og raunar víðar .
Orri er frumkvöðull og eldhugi sem vert er að hlusta á , ekki síst núna á tímum efnahagsþrenginga og atvinnuleysis .
Nú hefur Orri velt upp þeirri hugmynd að gera Þjórsá að laxveiðiperlu .
Orri leggur til að fengnir verði sérfræðingar til að athuga hvort hægt sé að minnka framburð árinnar .
Ef hægt er að gera Þjórsá tæra svo að sólarljósið kæmist í gegnum vatnið myndi framleiðslan í lífríki árinnar stóraukast .
Orri bendir á að laxastofninn í Þjórsá sé líklega stærsti villti laxastofn á Íslandi og meðal þeirra stærstu í Atlandshafi .
Þess utan eru í ánni góðir stofnar sjóbirtings , staðbundins urriða og bleikju .
Þess má geta að talið er að 40 laxar sem veiddir eru á stöng skili einu ársverki .
Um 1200 störf tengjast laxveiðum hér á landi , beinar og óbeinar tekjur af greininni eru um 12 milljarðar króna .
Þetta eru mikilvægar tekjur í sveitum og í strjálbýlum héruðum sem dreifast á fjölmarga .
Fljótt á litið er þetta frábær hugmynd sem sjálfsagt er að þróa frekar .
Það sem mælir á móti framkvæmd þessa máls að óskabarn þjóðarinnar , Landsvirkjun , vill byggja virkjanir í neðri hluta Þjórsár .
Þessar virkjanir munu víst verða afar hagkvæmar og skila góðum tekjum eða um 20 milljörðum á ári .
Orri Vigfússon og fleiri hafa hinsvegar bent á að fleiri virkjanir í Þjórsá muni eyða 81 – 89 % af laxastofni árinnar .
Þessi skoðun Orra er byggð á rannsóknum dr Margaret Filardo sem rannsakað hefur áhrif virkjana á seiði og göngufiska í ám á vesturströnd Bandaríkjanna .
Orri segir að eigi að virkja þá sé verið að taka flest bestu búsvæði laxins í Þjórsá og gera lón úr þeim .
Þar sem gerðar eru stíflur í ám þá hættir að vera rennsli sem framleiðir skordýr og aðrar lífverur .
Þá eyðileggja virkjanir hrygningarstaði og náttúruleg seiðaframleiðsla dregst verulega saman .
Það er sem sagt ekki hægt að virkja í neðri hluta Þjórsár og á sama tíma gera ána að einni öflugustu laxveiðiá í Evrópu .
Fljótt á litið virðist það mun hagstæðara fyrir þjóðarbúið að virkja en að gera ána að laxveiðiparadís .
Það hlýtur því að vera mun skynsamlegra að virkja ef tekið er mið af stöðu þjóðarbúsins í dag – nú á tímum mikilla erlendra skulda , atvinnuleysis og lítilla verklegra framkvæmda .
Við hefðum kannski getað leyft okkur þetta í góðærinu , að bíða með að virkja eða virkja annarstaðar á óhagkvæmari stöðum og gera Þjórsá að stórfenglegri laxveiðiá , en við getum varla leyft okkur slíkan lúxus í dag .
Við skulum nú samt aðeins skoða málið nánar .
Heimsverð á áli fer lækkandi og erum við ekki sammála um að það sé komið nóg af álbræðslum á Íslandi ? Þá er áhugi erlendra fjárfesta vægast sagt afar takmarkaður á því að fjárfesta hér á Íslandi .
Til lengri tíma litið gæti það því orðið betri fjárfesting fyrir þjóðina að gera Þjórsá að laxveiðiperlu en að byggja þar fleiri virkjanir .
Það er hlutverk þess ágæta fyrirtækis Landsvirkjunar að virkja , framleiða rafmagn .
Hvernig væri nú að Landsvirkjun virkjaði í þágu náttúrunnar og hefði frumkvæði að því að breyta Þjórsá í stórkostlega laxveiðiá ? Sú framkvæmd yrði ekki aðeins þjóðhagslega hagstæð þegar til lengri tíma er litið heldur einnig góð auglýsing fyrir Landsvirkjun .
Með því að breyta Þjórsá í spennandi laxveiðiá værum við að snúa baki við þeirri hugmyndafræði sem ríkti hér fyrir hrun .
Það er góð hugmynd .
