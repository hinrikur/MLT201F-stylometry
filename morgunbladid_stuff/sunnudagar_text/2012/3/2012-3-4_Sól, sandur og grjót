Velflestir Íslendingar sem halda til Kanaríeyja fara þangað til að sleikja sólina , enda eru ferðir þangað auglýstar sem sólarferðir .
Það má þó gera fleira þar en liggja á ströndinni , svamla í sjónum eða þræða barina , því fáir staðir henta betur til gönguferða en einmitt eyjarnar þrettán .
Veðurfar er þar gott allan ársins hring , landslag fjölbreytt og engar óttalegar skepnur sem ógnað geta göngumönnum , engar eiturpöddur , snákar eða mannýg villidýr .
Þegar við bætist að samgöngur eru jafnan góðar um eyjarnar má segja að hér sé komin paradís göngumannsins .
Ekki bara sólbað Gran Canaria var forðum sú eyja sem flestir Íslendingar fóru til , þó að nú fari fjölmargir , og kannski flestir , til Tenerife eða Lanzarote .
Margir halda þó tryggð við Gran Canaria og Ensku ströndina , Playa del Ingles , og hér verður sjónum beint að henni , enda hentar Gran Canaria einstaklega vel til gönguferða , enda fjöllótt og falleg og loftslag á henni fjölbreytt ; því hefur verið haldið fram að hún sé sem smágerð heimsálfa , enda er þar að finna gullstrendur , eyðimerkur , hrikaleg gil , fjalllendi með kyrkingslegum þykkblöðungum , háfjallagróðri og furuskóg , en líka nánast regnskóg og hitabeltisplöntur .
Miðja eyjarinnar er fjalllend og veðurfar eftir því , sjaldan of heitt á daginn og sjaldan of kalt á nóttunni .
Norðan við fjallið mikla Pico de Las Nieves ( 1.949 metrar ) og hálendið í kringum það er veðurfar mildara en fyrir sunnan , þar rignir meira og gróðurfar er eftir því .
Þannig getur verið rigning og / eða þoka fyrir norðan fjall á meðan fólk stiknar á ströndinni fyrir sunnan þó að eyjan sé ekki stór ; ekki nema 1.560 ferkílómetrar og þvermál hennar um 50 km .
Það segir sitt um stærð eyjarinnar að það tekur mann ekki nema hálfan annan tíma eða svo að aka frá ströndinni að miðju hennar og hæsta punktinum .
Konunglegar asnaslóðir Það bendir ekki margt til þess að Gran Canaria sé gönguparadís þegar ekið er frá flugvellinum norður til höfuðborgarinnar La Palmas eða suður á sólarstrendurnar við Playa del Ingles , Puerto Rico eða Arguineguin .
Hvarvetna blasir við auðn , enda þrífst fátt í svo miklum hita og þurrki og löngu aflögð tómataræktun sem var upp um allar hlíðar í fyrndinni þó að enn megi sjá merki um áveituskurði .
Víst er grænt að sjá í kringum sumardvalarstaði á leiðinni , þar sem hóteleigendur hafa komið upp grænu skjóli , en annars er landslagið hrjóstrugt og óaðlaðandi .
Það er og svo víðast á suðurhlutanum , gróðurfar er með dauflegra móti og grænkar ekki að ráði fyrr en maður er kominn nokkuð hátt upp í fjöllin þó að það sé ekki beinlínis gróskumikið nema á norðurhlutanum .
Víða í fjöllunum eru merktar gönguleiðir , en ekki gott að treysta fullkomlega á þær merkingar .
Á undanförnum árum hafa stjórnvöld lagt talsverða vinnu og fé í að endurgera gamlar þjóðleiðir á eyjunum , svonefndar Caminos Reales , konungsvegi , sem voru þjóðleiðir á milli þorpa og þá farin önnur leið styttri en núverandi bílvegir , enda má klífa talsverðan bratta á tveimur jafnfljótum með fótvissan asna sér til halds og trausts .
Verkið er mislangt á veg komið og þó að víða sé hægt að feta sig eftir slíkum konunglegum slóða er rétt að festa kaup á góðri göngubók ef halda á upp í fjöll , til að mynda bókinni sem getið er um hér til hliðar .
Möndlutré í blóma Þeir sem haldið hafa í fjallgöngur og hálendisgönguferðir kunna flestir að klæða sig , en samt er rétt að taka fram að gott er að hafa með sér hlýjan fatnað ef ganga á á Gran Canaria enda getur kólnað uppi í fjöllum á Kanarí ekki síður en á Íslandi , þó að ekki verði þar jafn kalt og íslenskt vetrarveður .
Þó að það sé 30 stiga hiti á ströndinni getur verið 15 stiga hiti uppi í fjöllum eins og getið er um hér að ofan , þó að þar sé annars bjartviðri eða sólskin .
Ekki má svo gleyma því að vera vel birgur af sólarvörn , með sólhatt og nóg af vatni og svo að vera vel búinn til fótanna .
Að þessu sögðu eru þær gönguferðir sem hér er getið um ekki erfiðar og ættu að henta fyrir hvern og einn sem kemst langleiðina upp Esjuna .
Íslendingar kannast vel við sig í fjalllendi Kanaríeyja , enda eru eyjarnar orðnar til við eldgos í sjó líkt og Ísland .
Á Kanaríeyjum er veðurfar þó með öðrum hætti en á Íslandi , því þó að þar geti hvesst hressilega og brostið á með sannkölluðu steypiregni þá flísar frostið ekki bergstálið líkt og hér heima og á Gran Canaria voru engir skriðjöklar sem skófu út dali og slípuðu niður fjalleggjarnar .
Gilin eru því mörg hrikaleg og jafnvel hrikalega hrikaleg og á sumum fjallaslóðum þarf að fara varlega .
Hvassar fjallseggjar og djúpir gilskorningar gera svo sitt í að tryggja fjölbreytt veðurfar og þó að það sé rigning á ströndinni getur verið besta veður uppi í fjöllum og öfugt .
Best er að ganga á suðurhluta eyjarinnar yfir veturinn , frá nóvember fram að páskum , en norðurhlutann er best að skoða frá febrúar fram í júní þegar gróður er þar í mestum blóma .
Að því sögðu er hægt að ganga hvarvetna á eyjunni allt árið og til að mynda er mjög skemmtilegt að ganga í gróðurlendi norðanlands upp úr miðjum janúar þegar möndlutrén standa í blóma og ekki síst þegar haldin er árleg möndluhátíðarvika í þorpunum þar í lok janúar / byrjun febrúar .
Taktu strætó Á Gran Canaria er prýðilegar almenningssamgöngur .
Þeir sem hagvanir eru á sunnanverðri eyjunni kannast eflaust við Global-vagnana og þeir koma að góðum notum þegar leggja á upp í langferðir .
Ótal gönguleiðir eru aðgengilegar frá suðurströndinni , til að mynda sú sem ég lýsi hér , en einnig er gott að taka rútuna og þá oft vagn 18 sem leið hans liggur upp á miðja eyju , til að mynda til San Bartolomé de Tirjana eða Tejeda , en á þeim slóðum eru margar skemmtilegar gönguleiðir .
Í annarri göngunni sem ég lýsi hér er vagn tekinn til Puerto Rico frá Playa del Ingles , til að mynda leið 33 , en aðrir vagnar fara sömu leið , og síðan gengið yfir fjöll til Arguineguin og þaðan eftir ströndinni til baka .
Hin gangan er á norðurhluta eyjarinnar , í allt öðruvísi umhverfi , og þá genginn hringur frá smábænum Vega de San Mateo , en leiðin þangað lá til Las Palmas með leið 30 og svo leið 303 til Vega de San Mateo ( hægt er að fara með 18 frá Las Palmas til Vega de San Mateo ) .
Langi lesandann í frekari gönguævintýri en hér eru rakin má benda á fyrirtæki sem sett hefur saman gönguleið á milli gististaða sem gengin er á átta dögum .
Gangan hefst í Arucas á norðurhluta eyjarinnar , þaðan er gengið til Tejeda , svo San Bartolomé , Fataga og loks Agüimes , en segja má að gönguleiðin liggi nánast eftir eyjunni endilangri , frá norðri til suðausturs .
Farangur er fluttur á milli hótela þannig að göngufólk þarf ekki að bera nema göngupoka .
Sjá : http://goo.gl / YQCr5 Af göngugörpum Gönguleiðalýsingarnar sem hér er sagt frá eru báðar upp úr bókinni Don ' t Leave Gran Canaria Without Seeing it eftir Rambling Roger .
Roger sá sem um ræðir er á sjötugsaldri og hefur búið á Kanaríeyjum í hálfan annan áratug að hann segir sjálfur frá .
Hann býr í Fataga , sem er skammt frá San Bartolomé de Tirjana í hálendinu um miðbik eyjarinnar .
Í Don ' t Leave Gran Canaria Without Seeing it eru 25 gönguleiðir , flestar um 4-5 tímar , fáeinar styttri og sumar nokkru lengri .
Lengsta gangan er hálfur áttundi tími með hækkun upp á 1.300 metra og lækkun upp á 1.400 metra og því býsna strembin á pappírnum í það minnsta .
Flestar göngurnar kemst maður í með því að taka strætó og allmargar eru miðaðar við það að lagt sé upp frá Playa del Ingles en sumar eru þannig að maður þarf að hafa bíl við höndina .
Leiðarlýsingar í bókinni eru mun ítarlegri en þær sem ég læt fylgja , auk þess sem Roger gefur upp GPS-punkta með reglulegu millibili allar gönguleiðirnar .
Þess má og geta að hann fer með hópa í gönguferðir á hverjum miðvikudegi og þær ferðir eru ókeypis fyrir þá sem keypt hafa bókina , hvort sem það er á pappír eða í rafrænni útgáfu .
Rafræna útgáfan hefur þann kost að maður getur prentað út þá gönguleiðarlýsingu sem framundan er og haft lýsinguna samanbrotna í vasanum , sjá http://www.ramblingroger.com / .
Norðmannaklúbburinn , Club Noruego , sem starfræktur er í Arguineguin býður líka upp á vikulegar gönguferðir með leiðsögumönnum sem sjá má á vefsetri hans , http://www.den-norske-klubben.com / .
Á hverjum sunnudegi er létt ganga sem hefst kl. 10 að morgni , en síðan eru lengri og meira krefjandi göngur á miðvikudögum .
Þess má geta að um 8.000 Norðmenn taka sér vetrarfrí á þessum slóðum á hverju ári .
Grupo Montañero de Mogán , http://www.trekkingmogan.com , býður líka upp á fjallgöngur á hverjum sunnudegi og svo eru skipulagðar göngur á vegum kanaríeyskra fjallamanna , Federación Gran Canaria de Montañismo , sjá : http://www.fgcm.org / .
Þessu til viðbótar er svo legíó af fyrirtækjum sem skipuleggja ýmsar gönguferðir um Gran Canaria og eins um aðrar eyjar í klasanum .
Slíkar gönguferðir kosta eðlilega meira en þær sem hér er getið .
Puerto Rico-hringurinn Á slóðum Norðmanna Þessi ganga sameinar fjallgöngu um hrjóstrugt fjalllendi og spássitúr eftir strandvegi ; eiginlega það besta sem suðurströndin hefur upp á að bjóða .
Gangan hefst í Puerto Rico , sem er skammt vestan við Playa del Ingles , en gengið er til vesturs frá strætóstöðinni , krækt fyrir hæðarrætur og upp gilið að raflínum .
Þar er stefnan tekin upp að rafmagnsstaurnum sem hæst stendur , gengið þaðan að " Norska garðinum " , Puerto Rico , en þar hefur félag Norðmanna á Gran Canaria ræktað upp gróðurvin og rétt að setjast þar niður og blanda geði við frændur vora sem eru þar fjölmennir á góðviðrisdögum .
Frá Norska garðinum liggur leiðin eftir nokkuð greinilegum slóða til suðausturs þar til komið er niður að ströndinni í Arguineguin , en þar má segja að sé nýlenda Norðmanna á Kanarí , norsk kirkja og vinsælt veitingahús með norskum hversdagmat .
Gengið er til vesturs eftir strandveginum í átt að Puerto Rico í gegnum Patalavaca og La Verga , en þegar ekki verður lengra komist liggur leiðin til norðurs upp í hæðirnar aftur og göngunni lýkur að segja má á sama stað og hún hófst í hæðunum fyrir of an Puerto Rico eftir um fimm tíma þægilega göngu .
San Mateo-hringurinn Skógur og gróið land Þeir sem gengið hafa á suðurhluta Gran Canaria falla í stafi yfir gróðrinum þegar komið er norðureftir .
Vega de San Mateo er um 25 kílómetra vestur af Las Palmas og gangan hefst við strætóstöðina í miðjum bænum .
Gengið er til norðurs frá stöðinni og síðan til suðvesturs og upp í mót , alls er hækkunin um 500 metrar en gangan öll á malbiki eða greiðförnum malarvegum .
Í 1.300 metra hæð er mikill furuskógur og mikið útsýni noður eftir eynni í átt að Las Palmas til norðausturs þar sem himinn og sjór renna saman og gámaskipin verða að himinfleyjum .
Síðan liggur leiðin til suðausturs niður í gróðursælt gil , hálfgerðan frumskóg , þar sem finna má ýmsan gróður sem einkennandi er fyrir eyjarnar í bland við fjallagróður sem verður stórvaxinn í skjólinu .
Leiðin liggur svo uppúr því gili og eftir fjallshlíðum til norðausturs í átt að San Mateo þar sem göngunni lýkur eftir ríflega fjögurra tíma rölt .
Ólíkt því sem er á suðurströndinni liggur leiðin í gegnum gróskumikinn skóg og gróið land , framhjá kálgörðum , aldingöðum og bóndabæjum .
Víða er hægt að kaupa heimagarðan geitaost og aðrar landbúnaðarafurðir á leiðinni , en stór hluti hennar er á Camino Real sem er sumstaðar ekki nema grýttur slóði .
