Vart hefur farið framhjá bókmenntaunnendum að í ár eru 200 ár liðin frá fæðingu Charles Dickens .
Breski leikarinn Simon Callow hefur nú sent frá sér ævisögu Dickens , en Callow hefur áður skrifað ævisögur Orson Welles og Oscar Wilde .
Callow er heimsfrægur leikari og hefur leikið í ýmsum gæðamyndum , eins og Howard ' s End , Room With a View , Four Weddings and a Funeral og Shakespeare in Love .
Hann lék Charles Dickens í bresku sjónvarpsþáttunum Dr. Who og fór með hlutverk Mr. Micawber í sjónvarpsmynd BBC eftir einni frægustu skáldsögu Dickens , David Copperfield .
Bók Callow um Dickens nefnist Charles Dickens and the Great Theatre of the World .
Eins og titillinn ber með sér er áhersla höfundarins á Dickens og leikhúsið .
Dickens hafði ástríðufullan áhuga á leikhúsi og ætlaði sér að verða leikari .
Sjálfur sagðist hann hafa á unglingsárum farið í leikhús á hverju kvöldi í þrjú ár .
Leikhúsáhuginn fylgdi honum alla tíð og hann lék á sviði , stundum í ansi vondum leikritum .
Seinna á ævinni fór hann í upplestrarferðir þar sem hann las upp úr eigin verkum og brá sér í gervi persóna .
Sagt var að upplestur hans úr eigin verkum væri dramatískur , magnaður og ógleymanlegur .
Áhrif frá leikhúsinu má vel greina í skáldverkum hans , eins og í sviðsetningum á atburðum og persónusköpun .
Það er einfaldlega engin tilviljun að skáldsögur Dickens hafi svo oft verið settar á svið og kvikmyndaðar .
Þrátt fyrir mikla lengd henta þær einmitt til slíks .
Dickens virðist hafa séð persónur sínar fyrir sér eins og væru þær á sviði og þegar hann var að skrifa las hann texta sinn upphátt til að kanna hvernig hann hljómaði .
Í einkalífi reyndist Dickens góður leikari .
Hann faldi fyrir vinum sínum þá ömurlegu staðreynd að faðir hans sat um tíma í skuldafangelsi og að hann sjálfur hefði á barnsaldri neyðst til að vinna í verksmiðju við vondar aðstæður .
Þegar hann , kvæntur maður til áratuga , tók upp ástarsamband við unga leikkonu , Ellen Ternan faldi hann það samband vandlega fyrir umheiminum og tókst það reyndar svo vel að sumir ævisagnaritarar hans hafa haldið því fram að hann hafi aldrei átt í ástarsambandi við hana .
Callow fjallar í bókinni um einkalíf og ástir Dickens .
Hann telur að Dickens hafi einungis kvænst Catherine eiginkonu sinni vegna þess að systir hennar Mary , sem hann tilbað , fengist þannig til að búa hjá þeim hjónum .
Þegar Mary dó skyndilega var Dickens óhuggandi og sá ekki lengur tilgang með hjónabandinu sem endaði með skelfingu mörgum árum síðar .
Önnur bók sem tengist Dickens er komin út .
Í henni er að finna úrval af bréfum rithöfundarins en hann var ötull við að skrifa vinum og kunningjum .
Um 14.000 bréf sem hann skrifaði eru til , en þúsundir hafa glatast , þar á meðal eru bréf sem Dickens skrifaði tveimur vinum sínum , en barnabörn þessara vina gerðu sér ekki grein fyrir verðmæti og gildi þeirra og brenndu þau .
Í þessu bréfasafni er að finna 450 bréf sem Dickens skrifaði um alls kyns efni , barnaþrælkun , dauða eftirlætis hrafnsins síns , um ömurleika Ameríku , vonda bankamenn og fleira og fleira .
Bréfin eru lýsandi fyrir athyglisgáfu hans , skemmtilega hugsun , greind og stílfimi .
Bók sem mun örugglega gleðja aðdáendur þessa mikla rithöfundar .
