5.00 Klukkan hringdi ekki , ekki heldur síminn , engu að síður vakna ég , tveimur tímum of snemma .
Ekki gott mál .
Velti mér í tvo tíma þar til síminn fer að væla .
7.00 Staulast fram úr og vek 10 ára son minn .
Skyldan kallar .
Útbý morgunmat fyrir hann og kem honum af stað í skólann rétt fyrir átta .
8.00 Loksins stund fyrir sjálfan mig , mikið djö ...
langar mig aftur upp í rúm , enda nánast ósofinn .
Nei , enga linkind , sturta , blaðalestur , létt AB mjólk með granóla , kaffi latte , léttur en sterkur .
Hvernig er það , átti ég ekki von á smiði til að gera við svalahurðina ? Næ ekki í hann .
Enívei , út úr húsi , verkefni dagsins bíða .
9.00 Bíllinn startar ekki , gleymdi ljósunum á í gærkvöldi .
Vesen .
Leigubíll með startkapla .
Enda á verkstæði því það reynist ekki hægt að loka húddinu almennilega eftir hleðslu .
Málið græjað og er mættur í Kvikmyndaskóla Íslands ( KVÍ ) rétt fyrir tíu .
Spennandi dagur framundan .
10.00 Undirbúningur fyrir mikilvæga heimsókn .
Við eigum von á Henning Camre , fyrrverandi skólastjóra bæði Danska kvikmyndaskólans og hins enska National Film and Television School .
Hann er ráðgjafi íslenskrar nefndar sem á að gera tillögur um framtíðarskipan kvikmyndakennslumála á Íslandi .
Mun Kvikmyndaskóla Íslands loks verða sköpuð sú framtíðarstarfsaðstaða sem hann svo sannarlega verðskuldar , eða verður hann einfaldlega " skipulagður " út af borðinu ? Við krossum fingur í hóflegri bjartsýni .
– Hringir þá ekki smiðurinn .
Dagurinn fer enn batnandi .
11.00 Mættur heim til að hleypa smiðnum inn .
Aftur upp í skóla .
Í tölvunni bíður mín ný handritsútgáfa að mynd sem við Páll Kristinn Pálsson erum að vinna að .
Gaman , gaman , en yfirlestur verður að bíða , alla vega til morguns .
12.00 Fundur með yfirmönnum einstakra deilda KVÍ .
Hugur í mannskapnum .
14.00 Við Böðvar Bjarki Pétursson og nokkrir lykilkennarar KVÍ hittum Henning Camre og konu hans Regitze , ásamt Laufeyju Guðjónsdóttur , forstöðukonu Kvikmyndmiðstöðvar Íslands , í Bíó Paradís .
Kynnum þeim á grafískan hátt skipulag skólans og sýnum þeim svo þrjár nemendamyndir .
16.00 Eftir að hafa sýnt gestunum húsakynni skólans í Ofanleiti 2 hefjum við " raunverulegan " fund með Henning og Laufeyju .
Góður fundur með góðu fólki .
Dagurinn er fínn .
18.00 Kem við í Stúdíói Sýrlandi á heimleið og hlusta á lokamix af laginu " Spriklandi vor " , fyrsta laginu sem fer í kynningu af nýju Melchior-plötunni Matur fyrir tvo , sem kemur út í vor .
Mixið er í góðu lagi og við hlökkum til útgáfu .
19.00 Samráð við nokkra nemendur um hver aðkoma mín að knattspyrnuleik milli KVÍ og LHÍ eigi að verða .
Samþykkt að tefla skólastjóranum fram sem leynivopni .
Einhverjir efins um leikmann sem átti blómaskeið sitt á síðustu öld , en ákveðið er að hlusta ekki á úrtöluliðið og taka sénsinn .
Nemendur kunna væntanlega ekki við annað en að hafa kallinn góðan og leyfa honum að vera með .
20.00 -24.00 Horfi á fótbolta með öðru auganu og Kiljuna með hinu .
Í stað þess að bregða mér á Þýska kvikmyndahátíð er ég heima og fer í gegnum heimildamynd sem kollegi og vinur er að gera um frelsisbaráttu Eystrasaltsríkjanna og aðkomu Jóns Baldvins að þeim .
Töluverð vinna eftir , en lofar góðu .
00.30 Geng til náða .
Góður dagur að baki .
