Þetta er ekki tónlist ! " hreytir eldri kona í ungan fiðluleikara á lestarstöð í Berlín .
" Venjulega spilar fólk alvöru tónlist hér ! " Þessi sena er úr væntanlegri kvikmynd gerðri á vegum Kaleidoskop tónlistarhópsins .
Fiðluleikarinn er einn af 15 strengjaleikurum hópsins , en við Íslendingar eigum tvo þeirra , þau Elfu Rún Kristinsdóttur , fiðluleikara , og Kristján Orra Sigurleifsson , kontrabassaleikara .
Klassíska tónlistarformið hefur verið á undanhaldi og hefur tónleikagestum fækkað til muna á síðustu áratugum .
Nýr andblær og áhugasamir tónlistarmenn einsetja sér þó að breyta þessu .
" Hvað vekur áhuga og hvað myndum við vilja heyra á tónleikum ? " spurðu þeir Michael Rauter , sellóleikari , og Julian Kuerti , stjórnandi , sig þegar þeir stofnuðu strengjasveitina Kaleidoskop .
Á þeim sex árum sem liðin eru frá stofnun strengjasveitarinnar hefur hún tekist á við fjölmörg nýstárleg verkefni .
Stærsta verkefnið til þessa , XI , unnu þau síðasta sumar í Berlín .
Þátttakendur voru 30 tónlistarmenn ásamt kvikmyndaupptökuliði og parkour-gjörningi , en það eru fimleikamenn sem helst er hægt að lýsa þannig að þeir hlaupi með kúnstum í umhverfi sínu hindrunarlaust m.a. upp og niður húsveggi .
Verkefnið hófst á tónleikum í sal Berlínarfílharmoníunnar .
Daginn eftir klæddust tónlistarmennirnir einskonar herbúningi og fluttu sex tónlistargjörninga í neðanjarðarlestarstöðvum með parkour-listamönnum .
" Það stóð til að vera úti á götu en akkúrat þennan dag kom brjálað veður svo við urðum að breyta staðsetningunni , " segir Elfa Rún .
Tónlistin var eftir tónskáldið og arkitektinn Xenakis , tónverk sem lýsir hljóðum úr seinni heimstyrjöldinni .
Parkour-gjörningurinn snerist um að búa til eins konar þrívíddarmynd úr nótum Xenakis , og mynda þannig tengsl milli tónlistarinnar og byggingarlistar .
" Um kvöldið dreifðum við okkur svo um borgina .
Hver og einn fór á ákveðinn stað , t.d. í heimahús eða á veitingastað , og þar fluttum við tónlist fyrir áheyrendur á staðnum en jafnframt fyrir farsíma .
Farsímarnir voru svo tengdir við græjur í bílum sem voru staðsettir við lestarstöðina Gleisdreieck .
Bílarnir spiluðu svo tónlistina og keyrðu eftir ákveðnu skipulagi , " segir Elfa Rún um verkefnið .
Verkefnið var tekið upp og kvikmyndað jafnóðum og er kvikmynd um það væntanleg .
Hún er ekki tilbúin en kynningu má sjá á heimasíðu Kaleidoskop , www.kaleidoskopmusik.de .
Næsta haust verða tónleikar Kaleidoskop í Hörpu .
Þá gefst Íslendingum í fyrsta sinn tækifæri til þess að sjá og upplifa þennan frumlega tónlistarhóp .
