Hvernig ætli húsmæður fyrri ára hafi farið að þessu ? Steikt og bakað daginn út og inn .
Kleinur í tonnavís og brauð .
Svo var erfitt að fá sykur um tíma og líka smjör og flest sem í baksturinn þurfti .
Sjálf hef ég alla þá nútímatækni sem þarf til , hrærivél og allan pakkann .
Líka ísskáp sem heldur hráefnunum köldum og blástursofn sem bakar á skotstundu .
Hvernig ætli hafi verið við hlóðirnar í dimmu , kulda og sagga ? Þá var ekkert hægt að henda í " eina Betty " eða hlaupa út í búð eftir því sem gleymdist .
Þá var líka ekkert verið að sulla með fullt af sírópi og súkkulaði eins og við gerum í dag .
Hvað þá að búa til ýmiss konar litlar kökur og setja í form .
Form ? Það hefði sjálfsagt þótt hið mesta pappírsprjál .
Eða að skreyta kökurnar með glassúr og þúsundkornasáldri .
Kannski hefðu húsmæðurnar samt smellt þvílíku glitrandi fíniríi á lummurnar .
Svona rétt í lokin .
Síðan hefði dásemdin verið borin fram .
Baðstofan staðið á öndinni yfir kökubakstri í lit .
En það kom seinna .
Þá varð matarlitur aðalmálið .
Það var engin kaka með kökum nema hún væri í það minnsta í tveimur litum .
Helst fjórum .
Búðingar og eftirréttir örugglega líka .
Það er gaman að ímynda sér að maður gæti farið aftur í tímann .
Skellt " einni Betty " á borðið með lakkrís og smarties og töfrað fram kaffi úr espressokönnunni .
Jafnvel boðið upp á lummur með hveitiklíð og hráköku með döðlum og hrásykri .
Gaman væri að fylgjast með viðbrögðunum .
Flestur matur venst þó hann þyki framúrstefnulegur í fyrstu .
Jafnvel vondur .
Í besta falli skrýtinn .
Svo kannski væri ekkert svo erfitt að venja heimilisfólkið á " Chocohóli " ( ég sé fyrir mér að fólk myndi ánetjast dökku súkkulaði jafn hratt þá og nú ) við hrákökur og nýstárlegar lummur .
Kannski yrði jafnvel opnuð lífræn verslun á bænum .
" Lífrænt fyrir menn og dýr – fóðurkögglar og döðlur .
" Það má í það minnsta ímynda sér .
