07:09 Mér tekst á einhvern undraverðan hátt að drattast fram úr þar sem frúin hefur komið svona 40 sinnum inn í herbergi og sagt HALLI. Hún er á leið til vinnu og ég þarf því á þessum tímum jafnréttis að sjá um litla manninn okkar sem hefur á einhvern óskiljanlegan hátt vanið sig á að vakna helst á milli sex og sjö alla morgna .
Sem á samkvæmt mínum bókum ekki að vera hægt líffræðilega ...
08:45 Kem litla guttanum loksins í úlpu og skó og ferðinni er heitið á leikskólann .
09:03 Mættur í hljóðver til þess að lesa inn útvarpsauglýsingar .
Oft er best að lesa inn auglýsingar snemma á morgnana , þá er röddin svona djúp og " feit " en þessar auglýsingar voru þess eðlis að röddin þurfti að vera björt og blíð svo þetta fór nú ekki vel af stað en blessaðist fljótlega og útkoman bara fín .
10:00 Rétt náði á réttum tíma í vinnuna uppi í Borgarleikhúsi þar sem haldinn var fundur um rennslið á Hótel Volkswagen sem átti sér stað kvöldið áður og rætt um það sem vel var gert og annað sem mætti betur fara .
12:00 Matartími með skemmtilegu fólki í Borgarleikhúsinu , alveg með eindæmum hvað það er góður matur hjá stelpunum í eldhúsinu .
12:30 Mættur niður á svið að æfa það sem rætt var um morguninn .
16:00 Nú má ég engan tíma missa þar sem ég þarf að sækja frúna í vinnuna og svo guttann á leikskólann , merkilegt hvað það er alltaf mikil umferð þegar maður er að flýta sér .
16:30 Kominn heim að nýju og nú byrja slagsmálin við að fá drenginn úr úlpunni .
Við tekur létt spjall við konuna um ævintýri dagsins og áður en ég veit af þarf ég að leggja af stað aftur upp í vinnu .
18:00 Kominn í leikhúsið á ný og framundan er leiksýningin Fanny og Alexander .
23:30 Geng inn um dyrnar heima , allir sofnaðir og ég á skilið harðfisk og einn bjór áður en ég leggst á koddann og vona að drengurinn láti sér detta í hug að breyta út af venjunni og vakna klukkan níu sem verður aldrei .
