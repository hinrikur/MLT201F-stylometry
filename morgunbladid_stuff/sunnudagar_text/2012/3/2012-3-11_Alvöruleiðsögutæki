Margir nota snjallsíma sem leiðsögutæki , enda eru kortaforrit fyrir þá mörg býsna góð .
Enginn farsími skákar þó góðu GPS-tæki sem sannast á Garmin nüvi 3490LMT .
Garmin Garmin nüvi 3490LMT er ekki mikið stærra en farsími , 12,2 cm á lengd , 7,4 á breidd og 0,9 að þykkt .
Skjárinn er mjög góður og mjög skýr , 4,3 " , 800x400 dílar .
Þeir sem notað hafa Garmin-græjur þekkja það væntanlega að stjórntækin eru ekki nema miðlungi notendavæn , en ég hef ekki séð þau betri en á þessu tæki og hægt að breyta uppsetningunni .
Rétt er að taka fram að hægt er að hafa allt á íslensku .
Hægt er að stjórna tækinu með röddinni og gekk þokkalega , hefði eflaust þurft meiri tíma til að ná tökum á því , en það er náttúrlega mikill kostur að þurfa ekki að stilla tækið í höndunum .
Þannig er hægt að " vekja " það með raddskipun og gefa frekari fyrirmæli .
Íslandskortið í græjunni er frá Samsýn og mjög skemmtilegt kort með þrívíddarbirtingu .
Það byggist á gögnum Samsýnar , landupplýsingakerfis Reykjavíkur ( LUKR ) og Landmælinga .
Á tækinu er rauf fyrir MicroSD minniskort og því einfalt að bæta nákvæmari borgarkortum við ef vill , skipta um raddir eða viðlíka .
Kort eru ekki bara kort , því þó það sé gott af vita á hvaða götu maður er og hvað næstu götur heita , er betra að vita hvað er handan við hornið ; er það bakarí eða búlla ? Evrópukortið sem fylgir græjunni er þrælfínt hvað þetta varðar miðað við rannsóknir mínar og til viðbótar fylgir ókeypis eilífðaruppfærsla á kortunum .
Hvar ertu ? Er ekki nóg að hafa GPS-ið í snjallsímanum ? Sú var tíðin að fjörugur slagur var milli GPS-tækjaframleiðenda , en skyndilega tóku farsímaframleiðendur þátt í þeim slag með látum , enda svo komið að annar hver snjallsími er með innbyggt GPS .
Margur kemst líka af með farsímann sem leiðsögutæki , hægt er fletta því upp hvar maður er staddur og síðan láta hann segja sér til um hvernig maður kemst þaðan .
Það er þó einfaldara á pappírnum en í raun og veru .
Víst getur farsími gagnast á götu í stórborginni , en það getur verið dýrt að nota Google Maps , því þar er sífellt verið að sækja gögnin ( sjá þó Pre-cache-möguleika í Google Labs ) og hvert MB kostar sitt .
Nokia-menn hugðust selja aðgang að kortum fyrir Ovi-maps , en sáu að sér .
Kostur við Ovi-kortin er að hægt er að sækja kort í símann og svo eru þau þar þegar á þarf að halda .
Að því sögðu er fátt verra viðureignar en Ovi-hugbúnaður Nokia svo það er eins gott að gefa sér góðan tíma , sérstaklega ef menn eru ekki með nýjustu gerðir síma .
