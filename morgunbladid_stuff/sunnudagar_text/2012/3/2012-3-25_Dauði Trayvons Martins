Reiðialda fer nú um Bandaríkin eftir að hvítur maður á nágrannavakt , sem skaut óvopnaðan svartan dreng til bana í litlum bæ í Flórída , var látinn laus vegna þess að hann sagðist hafa verið að verja hendur sínar .
Rúmlega ein milljón manna hefur nú skrifað undir áskorun á netinu um að maðurinn verði dreginn fyrir dóm fyrir morð .
Martin Trayvon var á leið úr 7-Eleven-verslun með poka af Skittles og íste í dós í poka að kvöldlagi í ausandi rigningu þegar hann vakti athygli George Zimmermans , foringja í nágrannavaktinni í bænum Sanford , sem sat í bíl sínum .
Zimmerman hringdi í neyðarnúmer lögreglu og sagðist hafa komið auga á " verulega grunsamlegan " mann , samkvæmt afriti af samtalinu , sem hefur verið birt .
Zimmerman var sagt að lögregluþjónar yrðu sendir á staðinn og beðinn að elta drenginn ekki .
Zimmerman virðist hafa elt hann samt .
Á einhverjum tímapunkti fór hann út úr bílnum .
Lögreglan er með átta upptökur af símtölum , sem tengjast atvikinu .
Á einni þeirra hringir kona á hjálp .
Í bakgrunni heyrast óp og tveir skothvellir .
Á annarri segir maður að þeir virðist vera að " glíma á pallinum hjá mér .
Svartur maður liggur .
Það lítur út fyrir að hann hafi verið skotinn og hann er dáinn .
" Lögreglan í Sanford kvaðst vera þess fullviss að á upptökunni heyrðist Zimmerman kalla á hjálp , en faðir fórnarlambsins , Tracy Martin , kveðst ekki í nokkrum vafa um að þetta sé sonur sinn .
Hann sagði við blaðamenn að sér fyndist hann hafa verið " svikinn " af lögreglunni , sem rannsakar málið , vegna þess að Zimmerman hafi ekki verið handtekinn .
Hann sagði að fjölskyldan vildi " ekki hefnd , við viljum réttlæti – sama réttlæti og allir myndu búast við ef sonur þeirra hefði verið skotinn og myrtur að ástæðulausu " .
Málið hefur valdið mikilli reiði vestan hafs og þykir bera því vitni hvað kynþáttavandamál séu langt frá því að vera úr sögunni í Bandaríkjunum .
Natalie Jackson , lögmaður fjölskyldu Trayvons Martins , sagði við BBC að væri dæminu snúið við og svartur maður hefði skotið hvítan ungling , hefði hann aldrei verið látinn laus .
Þúsundir manna mættu á útifund í bænum Sanford á fimmtudag til að fá útrás fyrir reiði sína og krefjast réttlætis .
Blökkumenn voru þar í miklum meirihluta og komu margir langt að .
Diane Culmin ók í fjóra og hálfan tíma frá Miami ásamt tveimur drengjum , barnabörnum sínum , " til að styðja þessa fjölskyldu og sýna þeim að kynþáttahatur sé enn við lýði sums staðar í landi okkar " , barnabörnin þurfi að skilja að " lýðréttindabaráttan heldur áfram árið 2012 " .
Trayvon var borinn til grafar 3. mars .
Zimmerman gengur enn laus og hefur hvorki verið handtekinn né ákærður .
Eins og bent var á í grein í The New York Times vekur hegðun hans vekur margar spurningar .
Hvers vegna þótti honum Martin grunsamlegur ? Hvers vegna elti hann drenginn þegar neyðarvaktin sagði honum að gera það ekki ? Hvers vegna fór hann út úr bílnum ? Hvers vegna hafði hann byssuna með sér ? Hvernig getur sá sem eltir verið að verja hendur sínar ? Dagblaðið Orlando Sentinel setti málið í sögulegt samhengi .
23. september árið 1955 kveiktu Roy Bryant og J. W. Milam í vindlum og föðmuðu konur sínar .
Klukkustundu áður hafði kviðdómur í Mississippi haft örlög þeirra í hendi sér .
Þeir voru fyrir rétti fyrir að hafa rænt 14 ára gömlum svörtum dreng , Emmet Till .
Þeir börðu andlit hans í klessu , skutu hann í höfuðið og hentu honum með viftu , sem fest var við háls hans með gaddavír , í ána Tallahatchie .
Þrátt fyrir órækar sannanir voru Bryant og Milam sýknaðir .
Það tók kviðdóminn 67 mínútur að komast að niðurstöðu .
Síðar seldu þeir tímaritinu Look sögu sína og lýstu því í smáatriðum hvernig þeir myrtu Till fyrir að þeirra sögn að hafa blístrað á eftir hvítri konu .
" Næstum 67 árum síðar , " skrifar Darryl E. Owens , dálkahöfundur Orlando Sentinel , " og um 800 mílum frá árósabænum þar sem Emmett Till mætti endalokum sínum hefur dauði annars , svarts ungmennis endurvakið grunsemdirnar um að líf blökkumanns sé ekki sérstaklega mikils virði .
" Látinn laus vegna laga um sjálfsvörn George Zimmerman var foringi í nágrannavakt fyrir Twin Lakes , lokað byggðarlag í bænum Sanford í Flórída .
Zimmerman , sem er af suðuramerískum uppruna , átti sjálfur frumkvæði að því að stofna nágrannavaktina .
Wendy Dorival , sem stjórnaði skipulagi nágrannavaktarinnar fyrir hönd lögreglunnar á staðnum , segir að hún ítreki ávallt að þeir , sem eru á nágrannavaktinni , eigi að vera " augu og eyru " lögreglunnar , þeir eigi ekki að taka lögin í sínar hendur , ekki að bjóða neinum byrginn , heldur hringja í lögreglu .
Ekki eigi að koma til greina að menn beri byssu á nágrannavaktinni .
Zimmerman var látinn laus eftir að hann skaut Trayvon Martin , óvopnaðan ungling , sem var á gangi klæddur hettupeysu með hettuna á höfði , til bana .
Hann bar við sjálfsvörn .
Lögreglustjórinn í Sanford , Bill Lee , hefur mætt harðri gagnrýni fyrir að láta Zimmerman lausan og hefur nú hætt störfum tímabundið .
Hann kveðst hins vegar ekki hafa átt annars kost en að sleppa Zimmerman út af lögum , sem sett voru í Flórída árið 2005 um sjálfsvörn .
Samkvæmt þeim nýtur hver sá , sem banar einhverjum , friðhelgi frá því að vera sóttur til saka ef hann mátti með rökum ætla að honum stafaði lífshætta af honum .
Lee telur að vegna þessara laga hafi hendur hans verið bundnar gagnvart Zimmerman .
Kviðdómur í Flórída á nú að meta hvort Zimmerman verður kærður fyrir morð og bandaríska dómsmálaráðuneytið hefur hafið rannsókn á meðferð málsins hjá lögreglunni í Flórída .
Horfi í sál sína Barack Obama , forseti Bandaríkjanna , sagði í gær , föstudag , að Bandaríkjamenn þyrftu að horfa í sál sína eftir að hvítur maður á nágrannavakt skaut svartan , óvopnaðan ungling , Trayvon Martin , til bana í Flórída .
" Ef ég ætti son myndi hann líta út eins og Trayvon , " sagði Obama , fyrsti blökkmaðurinn til að setjast í stól forseta í Bandaríkjunum .
" Þetta er augljóslega harmleikur .
Ég get aðeins reynt að ímynda mér hvað foreldrar hans þurfa að ganga í gegnum .
Og þegar ég hugsa um þennan dreng hugsa ég um börnin mín .
" 