Borgin Abbottobad í Himalajafjöllum komst í sviðsljós fjölmiðla á síðasta ári þegar bandarískir sérsveitarmenn tóku þar af lífi nokkra íbúa í friðsælu heldri manna hverfi .
Húsráðandi þar var hinn illræmdi Ósama bin Laden .
Morgunblaðið heimsótti þessa fallegu fjallabyggð í febrúar og skyggnist um forvitnilegar nærsveitir .
Fjölmiðlar hafa gert vígi Ósama nokkur skil en á allra síðustu dögum hefur verið unnið að því að rífa það .
Hér er því einu við að bæta að mikill meirihluti þeirra bæjarbúa í Abbottobad sem blaðamaður ræddi við töldu þessa sögu Bandaríkjamanna hreinan uppspuna og fráleitt að Ósama hafi verið einn af íbúum borgarinnar .
Frá þessu voru þó undantekningar og þannig taldi Zubair Awan blaðaljósmyndari sem tók myndir úr húsi hryðjuverkaleiðtogans það rétt að Ósama hafi búið þarna og verið veginn af bandaríkjamönnum ásamt syni og nokkrum öðrum íbúum sem vígamenn heimsveldisins skyldu eftir liggjandi í blóði sínu .
Myndir Awan af þeim mönnum og húsinu hafa farið í fjölmiðla um heim allan .
" En Ósama var ekki í neinum tengslum við Al-Qaeda , " bætti Awan við .
" Hann var búinn að slíta á þau tengsl og bjó þarna bara með eiginkonum sínum .
" Sætur ilmur Abbottobad Ég man þegar ég kom hingað fyrstog fann sætan ilm Abbottobad .
Þannig orti breski herforinginn James Abbott ( 1807-1896 ) við burtför frá Abbottobad .
Hann var árið 1849 settur yfir Hazarahérað í hinni indversku nýlendu Breta og færði skömmu síðar stjórnstöð héraðsins frá bænum Haripur sem herforinginn Hari Singh Nawla stofnaði nokkrum áratugum fyrr .
Hin nýja stjórnstöð fékk nafn hins nýja landsstjóra , Abbottobad .
Ljóðið sem hefur hlotið talsverða frægð orti hann við burtför frá bænum og þar lofar hann snjó sem var hið mesta sjóv , á stað sem var eins í draumi , skammt frá litlum straumi .
Dagblaðið Guardian gaf hinu einstaka ljóði James Abbott þá einkunn að þar væri komið sá versti kveðskapur sem nokkur maður hefur sett á blað ! James Abbott kemur við sögu í átökum Rússa og Breta í Mið-Asíu þar sem njósnarar og agentar voru sendir þvers og kruss milli hinna litlu konungdæma til að draga úr möguleikum andstæðingsins til áhrifa .
Ein af ævintýralegri ferðum þessa tíma var sendiför Abbotts og síðar félaga hans Shakespear til konungsins í smáríkinu Kiva þar sem þeir lögðu hart að honum að sleppa öllum þrælum af rússneskum uppruna .
Þar með hefðu Rússar ekki lögmæta ástæðu til að ráðast á konungdæmið en Bretar töldu slík afskipti Rússa ógna nýlenduveldi sínu á Indlandi .
Bær skóla og hers Abbottobad er um milljón manna borg og byggir tilvist sína á tvennu .
Annarsvegar gríðarlega stórri herstöð en pakistanski herinn er langstærsti vinnuveitandi landsins og eins og forsætisráðherrann lét nýlega hafa eftir sér , ríki í pakistanska ríkinu .
Hin stoðin undir byggðina í Abbottobad eru skólar en menntastofnanir í bænum eru 50 talsins , þar af sjö á vegum hersins og aðrar sjö teljast til skóla á framhaldsskóla- og háskólastigi .
Í vígbúnaði og menntun ber borgin höfuð og herðar yfir aðrar borgir af sambærilegri stærð í Pakistan .
En það er einmitt hinn mikli styrkur pakistanska hersins sem gerir Pakistönum ómögulegt að viðurkenna að starfandi leiðtogi Al-Queda hafi verið búsettur í bænum .
Pakistan ver helmingi allra tekna ríkisins til hermála og virðing þjóðarinnar fyrir hernum er mjög einlæg og inngróin hverjum manni líkt og trúin .
En fyrir leikmann er ekki erfitt að sjá ástæðu fyrir því að flóttamaður heimslögreglunnar velji Abbottobad sem sinn verustað .
Það er í rauninni af sömu ástæðu og pakistanski herinn hefur hér eina af sínum stærstu bækistöðvum .
Við erum hér rétt við gríðarlega illfært ættbálkasvæði þar sem mætast óteljandi menningarheimar og það er stutt að flýja í skjól frá Abbottobad .
Öfugt við nágrannabæina er þessi bær nógu stór til að íbúar Bilal hverfisins þar sem Ósama bjó , geri sér ekki rellu yfir því þó það búi ókunnugt fólk í einu húsinu .
Óvíg fjallaskörð Abbottobad er í 1300 metra hæð og teygir sig um fjallaskörð neðst í vesturenda Himalajafjalla .
Hér um liggur frægur vegur .
Kínverjar og Pakistanar sammæltust um vegagerð þessa eftir að hafa lagt niður vopn og samið um landamæri milli hinna fornu konungsríkja Hunza Pakistanmegin og Kashgar Kínamegin á sjöunda áratug 20. aldar .
Framkvæmdin við veginn tók síðan 20 ár .
Það eru ekki endilega mikil tíðindi að nágrannalönd semji um vegalagningu en Karakoram þjóðvegurinn er talinn verkfræðilegt afrek þar sem svæðið var áður nánast ófært öllu nema fuglinum fljúgandi .
Hér um lágu vissulega gamlar þjóðleiðir en þær fóru mun lengri og krókóttari stigu um fjallaskörð og voru ekki ætlandi venjulegu fólki heldur þaulkunnugum fjallahetjum .
Á 18. og 19. öld eyddu bæði Bretar og Rússar miklum fjármunum til að rannsaka þetta svæði vegna deilna um landamæri og áhrifasvæði .
Stóra spurning breska heimsveldisins var hvort Rússar gætu komist yfir Mið-Asíufjöllin með stóran her og ráðist á Indland .
Þó þeirri spurningu hafi aldrei verið svarað endanlega þá liggur svar í því að Rússakeisari lagði aldrei í slíka herför þó að hún hafi öldum saman verið á teikniborðinu .
Fyrir utan hættur náttúrunnar af kulda , skriðum og illviðri lágu hvarvetna í leyni ræningjahópar .
Þegar bresk yfirvöld færðu það í tal við Safdar Ali konung Hunza sumarið 1889 að þjóð hans yrði að hætta ránum svaraði konungur því til að þjóð sín hefði afar fáar náttúruauðlindir og lítið annað að til framfæris .
Fyrir Safdar Ali voru Rússakeisari , landstjóri Indlands og keisarinn í Kína ættbálkahöfðingjar eins og hann sjálfur en slík heimssýn hneykslaði breska hershöfðingja .
Bretar háðu síðar bardaga við þennan sérstæða konung og höfðu þar nauman sigur .
Heil heimsálfa Silkivegur Kínverja lá um fjallaskörð Miðasíu og blómstraði fram á 12. öld þegar útbreiðsla íslamtrúar á svæðinu gerði hinu búddíska stórveldi erfitt fyrir .
Endalok þessarar verslunarleiðar milli Kína og Evrópu voru þó ekki fyrr en með siglingu Vasco de Gama sjóleiðina milli Asíu og Evrópu 1497 .
Auk Kínverja settu hér sitt mark norðlægari Mið-Asíuþjóðir og óteljandi innrásarherir inn í Indland í árþúsunda sögu mannsins á þessum slóðum .
Niður í Indusdalnum runnu þjóðir þessar saman og mynduðu eina menningarheild en öðru máli gegnir um fjallaskörðin .
Þar varð hver dalur sem eitt land , með sinn kóng , sinn her , sérstök þjóðareinkenni , sitt tungumál og sína siði .
Talið er að á 1200 kílómetra Karakoram leiðinni séu töluð á þriðja tug tungumála .
Sum innbyrðis skyld en önnur af mjög óræðum og lítt þekktum uppruna .
Hugmyndir Hunzakonungs á 19. öld um að Bretar , Kínverjar og Rússar væru ættbálkar næstu dala er lýsandi fyrir einangrun svæðisins .
Nýleg og raunar síendurtekin mannvíg þar sem öfgahópar drepa menn út frá þjóðerni og trú á þessu svæði er önnur birtingarmynd einangrunar í fjallaskörðunum .
Í yfirstandandi viku lágu þannig 18 shíta-múslimar fallnir eftir morðárás vígamanna .
Þrjú þúsund manna þjóð Ævintýralegust allra þessara byggða er Chitralhéraðið í norðvesturhorni Pakistan .
Karakoramvegurinn er örlítið austar en algeng ferðamannaleið er að fara af honum við borgina Gilgit og þaðan er dagleið til Chitral um nærri 4000 metra hátt Shandur skarð .
Bretar herjuðu á konungsríkið Chitral 1895 vegna ótta um að Rússar væru þar á leið til áhrifa .
Eftir að hafa hrakið sitjandi konung settu þeir til valda 12 ára gamlan leppkonung .
Hann var einn fjölmarga sona hins fallna Aman ul-Mulk .
Þetta litla land sem er allt í 1000 metra hæð yfir sjávarmáli hélt sjálfstæði sínu að nafninu til fram 1969 þegar það var endanlega innlimað í Pakistan .
Fjöllin hér ná yfir 7000 metra hæð en landið allt er um 350 kílómetra langt fjallaskarð .
Á fyrri öldum var konungsríki Chitral til muna stærra og náði yfir hluta þess sem í dag telst til Afganistan .
Hér býr hin forna Chitral þjóð í samnefndri höfuðborg , múhameðstrúarfólk í dag en hátindi í völdum og menningu náði þjóð þessi undir stjórn hins mystíska búddakonungs Bahman á 8. öld eftir Krist .
Nágrannar Chitralþjóðarinnar og innan hennar ríkis er Kalash fólkið sem ein allra þjóðarbrota á þessu svæði hefur komist hjá því að vera snúið til múðhameðstrúar .
Þeir hafa vitaskuld sitt eigið tungumál , Kalasha sem er af Dardickvísl indóevrópskra mála .
Trú þeirra er fjölgyðistrú og höfuðguðinn heitir Mahjandeo .
Þeir iðka trú sína með brennifórnum dýra , dansi og margræðri samræðu við náttúru jarðar og stjörnur himinhvolfsins .
Þó svo að áfengi sé stranglega bannað í Pakistan leyfist Kalashi fólki að brugga sitt vín og drekka það en notkun þess tengist um leið trúariðkun .
Þetta er þó langt því frá að vera mjög stórt frávik frá bannlögum Pakistana því Kalashifólkið er fátt , rétt um 3000 manns og hefur fækkað verulega á seinustu áratugum .
Árið 1951 var Kalashi þjóðin talin um 10 þúsund manna .
Bláeygir afkomendur Alexsanders mikla Blár augnlitur þekkist meðal Kalash fólksins og goðfræðilegar sögur þessa fólks segja frá því að þjóðin eigi uppruna sinn í hersveitum Alexsanders mikla sem gerðu víðreist rétt fyrir Krists burð .
Aðrar sögur þessa sama fólks segja að það hafi komið frá hinu fjarlæga og þjóðsagnakennda Tsiyam landi .
Nútíma mannfræðingar hafa talið að blá augu Kalash manna og fleiri ættbálka á þessu svæði séu arfur frá Aríum Mið-Asíu að því marki sem ekki mega rekja þau til afskipta breska hersins .
Chitralhérað er lokað ferðamönnum þessa dagana eins og svo mörg af þessum fjallahéruðum .
Blaðamaður Morgunblaðsins verður því að láta sér nægja að hitta nokkra burtflutta Kalashbúa í borginni Peshawar .
Túlkur við þær samræður er Kausar Hussein leiðsögumaður og hann byrjar á að skýra mér frá einu og öðru um Kalash fólkið .
Undir lok þess samtals lækkar hann róminn og vill greinilega ekki að aðrir heyri um hvað hann er að tala .
" Þeir aðhyllast ástarhjónabönd og drengirnir þar velja sér konur á danssamkomum .
" Þetta er mjög frábrugðið hinu pakistanska normi og raunar langt utan þess velsæmis sem hérlendir þekkja .
Bjarni Harðarson skrifar frá Pakistan .
