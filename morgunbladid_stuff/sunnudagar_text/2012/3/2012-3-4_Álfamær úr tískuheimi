Pixie Geldof var mjög áberandi á nýliðinni tískuviku í London þar sem hún var jafnan í fremstu röð .
Hún er fædd 17. september árið 1990 og er því 21 árs .
Hún er yngsta dóttir Bobs Geldofs og Paulu Yates .
Pixie , sem þýðir álfur , er ekki venjulegt nafn en systur hennar bera ennþá óvenjulegri nöfn , Fifi Trixibelle og Peaches Honeyblossom .
Hún á líka eina yngri hálfsystur , Heavenly Hiraani Tiger Lily Hutchence Geldof , sem er dóttir Yates og söngvara INXS , Michael Hutchence , en þau féllu bæði frá fyrir aldur fram við sviplegar aðstæður .
Pixie sækir marga viðburði í tísku- og listaheiminum og hafa bresku blöðin gaman af því að fylgjast með henni .
Hún er eins og svo mörg önnur smástirni skráð á Twitter en þar fylgjast rúmlega 17.000 manns með athöfnum hennar .
Auk þess að vera áberandi í samkvæmislífinu starfar Pixie sem fyrirsæta .
Það virðast vera örlög margra dætra frægra rokkara en til dæmis eiga Keith Richards og Mick Jagger dætur sem hafa lagt fyrirsætustörf fyrir sig .
Fyrsta tímaritaforsíða hennar var hjá blaðinu Tatler árið 2008 .
Hún var nýlega fyrirsæta í auglýsingaherferð hjá Debenhams en hún hefur líka verið í auglýsingum fyrir Levi ' s , Diesel , Henry Holland , Agent Provocateur , Loewe og Pringle of Scotland auk þess að hafa gengið sýningarpallinn fyrir Vivienne Westwood , PPQ , Luellu og Jeremy Scott .
Hún er líka söngkona í eigin hljómsveit sem ber nafnið Violet .
Hver veit , kannski á hún eftir að vekja meiri athygli á tónlistarsviðinu , en upptökum er nýlega lokið á smáskífu sveitarinnar .
