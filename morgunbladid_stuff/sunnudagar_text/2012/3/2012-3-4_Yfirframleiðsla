Nú getur hver maður komist í gömul blöð og tímarit með því að fara inn á slóðina timarit.is .
Einnig er hægt að fara á google.is og slá inn leitarorð og ramba þannig inn í tímaritin .
Ég setti inn orðið biblíuljóð og var þá óðara kominn í ritdóm Einars Benediktssonar í Dagskrá frá 13. og 20. febrúar árið 1897 um Biblíuljóð sr. Valdimars Briem .
Sá dómur var ekki tekinn inn í heildarútgáfu á verkum Einars Benediktssonar á sínum tíma , hugsanlega vegna þess að útgefandanum hefur þótt hann of hvass .
Það þótti a.m.k. dr. Birni M. Ólsen sem andmælti honum í Ísafold þann 8. maí árið 1897 .
Niðurstaða Björns M. Ólsens um dóm skáldsins Einars um skáldbróðurinn Valdimar Briem er stutt og laggóð : " Eitt gott geta skáldin lært af hröfnunum : að kroppa ekki augun hvor úr öðrum .
" Á sínum tíma fengu Biblíuljóðin mikið lof .
Þess má geta til marks um vinsældir þeirra að þau voru birt í Lögbergi , blaði Vestur-Íslendinga , eins og framhaldssaga viku eftir viku þetta sama ár .
Björn M. Ólsen talaði því um " hjáróma " rödd Einars Benediktssonar í þessu sambandi .
En um gengi Biblíuljóðanna var Einar þó sannspár því enginn minnist á þau nú .
Gefum Einari Benediktssyni orðið þar sem hann hefur vísað í ljóðlínur úr þeim hluta Biblíuljóða þar sem greint er frá höggorminum : " Öllu þróttminni rímgerð mun naumlega finnast á vorum tíma hjá skáldi er telst meðal betri höfunda .
" Og Einar heldur áfram , og er nú kominn að syndaflóðinu : " Í Flóðinu segir svo , 3. erindi : " Reiður varð réttvís guð / rangan er sá hann gang ; ( ! ) / kvað hann af miklum móð : ( ! ) / ' Mái eg af kynslóð þá ' .
" Guð kvað " af miklum móð " ! Smekklausara orðatiltæki mun ekki auðfundið í skáldskap menntaðra manna .
Og guð sá " rangan gang " ! Þetta tvennt er ærið nóg , og getur ekki komið fyrir nema í óvandaðri skáldmennt .
Og hvernig kemst svo " bók bókanna " að orði ? – " Og drottinn sá að illska mannanna var mikil á jörðinni og að öll hugsun mannsins hjarta var vond alla daga .
" – Hver vill sjá hinn " ranga gang " þessa mjög-rímandi klerks við hliðina á svo prjállausu , málmhreinu máli ? " Einar Benediktsson endar grein sína á þessum orðum : " Það mun ekki alls kostar ólíklegt að einhverjum kunni ef til vill að þykja betur að nokkur stöðvun yrði nú á yfirframleiðslu þessa sálmahöfundar , og víst má telja það , að bókmenntir vorar mundu nú eiga mikið færri og betri ljóð eftir hann , ef honum hefði verið bent á það í tíma , að eitt einasta sterkt , vel ort kvæði , sem lýsir ósvikinni tilfinningu , er tíu sinnum betra en heilir tugir af þynntum og útflöttum rímþulum .
" Í sálmabók sem mér var eitt sinn gefin eru tvö kvæði eftir Einar Benediktsson .
Annað þeirra er Hvað bindur vorn hug við heimsins glaum ? Segja má að með því hafi Einar sannað kenningu sína um " eitt einasta sterkt , vel ort kvæði " því vel gæti ég trúað að þetta ljóð hans sé nú sungið oftar í kirkjum landsins en nokkur hinna 125 sálma biblíuljóðaskáldsins í nefndri sálmabók .
Einar gagnrýndi fleiri skáldbræður í Dagskrá , m.a. skrifaði hann harkalegan dóm um smásögur Gests Pálssonar 7. og 14. nóv. 1896 , fimm árum eftir lát Gests .
Þar mundi einhver segja að skot hans hafi geigað , a.m.k. ef farið er eftir " líftíma " Gests , sem enn lifir góðu lífi í skólum landsins og fræðingarnir hafa keppst við að lofa .
Einar sagði : " Gestur Pálsson skrifaði ekki vel .
Mál hans er óíslenskt og sjaldan svo sterkt að það sé samboðið þeim fyrirmyndum meðal nýnorskra og danskra höfunda sem hann vildi líkjast .
" Einar bætti því við að Gestur tæki " lausatökum á öllum þjóðareinkennum Íslendinga " og að hann leiddi fram " dönsku og norsku persónurnar með íslensku nöfnin " .
Hver er þá niðurstaðan í dag ? Við getum dregið saman og sagt : 1 ) Tímaritin gömlu eru gullkista fyrir þá sem vilja afla sér þekkingar um liðinn tíma – eða styrkja málkenndina , sbr. lýsingarorð Einars Benediktssonar prjállaus og málmhreinn .
2 ) Það eru ekki einungis skáldin sem kroppa augun hvert úr öðru ; í því sambandi verður manni meðal annars hugsað til þingmanna og ráðherra sem eiga að heita samflokksmenn .
3 ) Ritdómendum getur skjátlast .
Við skulum ekki taka alla dóma þeirra alvarlega : góð verk lifa þá af .
4 ) Forðumst yfirframleiðslu .
Styttum mál okkar , t.d. um helming í fyrstu lotu .
Lesendum mundi þá fjölga .
