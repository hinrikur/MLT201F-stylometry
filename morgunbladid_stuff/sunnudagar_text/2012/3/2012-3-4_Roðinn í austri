Óhlætt er að segja að síðustu ár hafi verið gósentíð fyrir skandinavískar bókmenntir , þ.e. skandinavískar glæpabókmenntir .
Sagan af velgengni Arnaldar Indriðasonar er öllum kunn og eins að Yrsu Sigurðardóttur hefir líka gengið bráðvel ytra , aukinheldur sem ýmsir reyfarahöfundar aðrir íslenskir hafa fundið sér útgefendur vestan hafs og austan .
Sagt hefur verið að sænsku hjónin Maj Sjöwall og Per Wahlöö séu foreldrar norrænu glæpasögunnar og áhrifa þeirra sér líka víða stað , en uppganginn nú er rétt að skrifa á Stieg sáluga Larsson og Millennium-þríleikinn sem situr enn ofarlega á metsölulistum sex árum eftir að fyrsta bókin kom út í heimalandi hans .
Ekki má þó gleyma því að Henning Mankell ruddi í sjálfu sér brautina fyrir Larsson , enda var Larsson kynntur sem sporgöngumaður Mankells vestan hafs .
Í kjölfar Mankells og Larssons fylgir legíó höfunda ; Karin Alvtegen , Åke Edwardson , Kerstin Ekman , Karin Fossum , Anne Holt , Lars Kepler , Åsa Larsson , Camilla Läckberg , Jo Nesbø , Håkan Nesser , Johan Theorin og Helene Tursten , svo aðeins sé getið þeirra höfunda sem gefnir hafa verið út á ensku á síðustu árum .
Þetta er drjúgur skammtur af skandinavísku þunglyndi og kemur ekki á óvart að sumir gagnrýnendur kveinka sér yfir grámanum sem drýpur af hverju orði .
Útgefendur eru líka margir teknir að svipast um eftir næsta tískufyrirbrigði ; kannski það verði frá Austur-Evrópu og skammt í að allir séu að tala um Boris Akunin , sem er reyndar ekki nýr af nálinni , George Arion , Nilolai Aleksandrov , Zygmunt Miloszewski , Pavel Kohout , Bogdan Hrib og Oana Stoica-Mujea .
