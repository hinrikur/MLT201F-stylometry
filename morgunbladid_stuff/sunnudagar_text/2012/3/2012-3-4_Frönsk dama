Loksins kom ég því í verk að sjá kvikmynd Woody Allen , Midnight in Paris .
Ég er enginn sérstakur aðdáandi kauða en þessi mynd olli mér sannarlega engum vonbrigðum .
Strax á fyrstu mínútunum féll ég .
Féll fyrir París .
Borginni þar sem ég hef aðeins lent á flugvellinum og keyrt síðan um í brjálæðislegum hringtorgum til að keyra annað .
Náði líka að kíkja í garðinn í Versölum .
Komst ekki lengra því búið var að loka kóngsins höllu þann daginn .
Leikkonan og söngkonan Marion Cotillard er skínandi stjarna í þessari mynd .
Hún smellpassar við umhverfi Parísar .
Enda frönsk og fallega " brune " eins og þeir segja í Frakklandi .
Það er að segja dökkhærð með dökk augu og ólífublæ á hörund .
Það er ekkert skrýtið að hin bandaríska söguhetja myndarinnar verði alveg tjúllaður í henni .
Hún er fíngerð , þokkafull og talar enskuna með sjarmerandi frönskum hreim .
Hún er hin " dæmigerða " franska kona .
Þessi sem borðar heila steik í hádeginu með frönskum og fitnar ekki , verður sólbrún af næstum engu og einhvern veginn svífur um í lausu lofti .
Ég veit ég er að fabúlera .
Það er bara svo auðvelt að ímynda sér svona og missa sig í Frakklands-aðdáun og -áhuga .
