Fyrir tæpum aldarfjórðungi stóð biskupskjör fyrir dyrum .
Mér er minnisstæð sú áherzla sem margir kirkjunnar menn á þeim tíma lögðu á mikilvægi þess að nýr biskup yrði góður " stjórnandi " ( administrator ) .
Í barnaskap leikmannsins taldi ég að mestu skipti að nýr biskup stæði undir því nafni að vera andlegur leiðtogi þjóðarinnar .
Biskupsskrifstofan gæti svo ráðið góðan stjórnanda .
Hefur nokkur annar einstaklingur staðið undir því virðingarheiti á seinni áratugum að teljast andlegur þjóðarleiðtogi en Sigurbjörn heitinn Einarsson ? Þessar umræður frá liðinni tíð komu mér í hug þegar ég las fréttir af ræðu Rannveigar Rist , forstjóra ÍSAL á Iðnþingi fyrir skömmu .
Hún sagði í ræðu sinni að hér væri of mikið einblínt á efnahags- og fjármál en að rót vandans lægi ekki í efnahags- eða fjármálalegum tækniatriðum .
Rannveig Rist sagði skv. glærum , sem birtar eru á heimasíðu ÍSAL : " Meginvandinn er okkar eigin hegðun , framferði , gildi og siðferði .
Of mikil eiginhagsmunasemi , sókn í skammtíma vinning , óheiðarleiki , hroki og virðingarleysi ...
Sífelldar fréttir um siðleysi og brot hjá háum sem lágum .
" Forstjóri ÍSAL bætti svo við : " Þurfum að fara að taka okkur saman í andlitinu .
" Þessi orð Rannveigar Rist eru mjög umhugsunarverð .
Annars vegar vegna þess sem að sjálfum okkur snýr , hverju og einu .
Hins vegar vegna þess að þetta er í fyrsta sinn frá hruni sem einstaklingur sem eftir er tekið vegna eigin verka kemur fram og hvetur þjóðina til að horfast í augu við sjálfa sig .
Hvers vegna hefur enginn af hinum kjörnu forystumönnum þjóðarinnar , hvort sem er í stjórn eða stjórnarandstöðu , talað á þennan veg ? Hvers vegna hefur enginn þeirra reynt að kafa undir yfirborðið til þess að skýra og skilgreina hvað gerðist með öðru en " fjármálalegum tækniatriðum " og ásökunum gagnvart öðrum ? Veruleikinn er sá að stór hluti þjóðarinnar var meðvirkur í þeirri atburðarás sem leiddi til hrunsins m.a. vegna þess að svo margir vildu hagnast sjálfir á þeim leik .
Þetta er ekki sagt í ásökunartón heldur sem viðleitni til að skilja .
Meðvirkni sést stundum ekki fyrr en eftir á og þeir sem meðvirkastir eru sjá það síðastir allra .
Þetta var kannski skiljanlegt .
Sjálfur forseti Íslands var í forystu hinnar meðvirku hreyfingar .
Stórir hlutar fjölmiðlasamfélagsins og háskólasamfélagsins voru meðreiðarsveinar , að ekki sé talað um stjórnmálamennina og hina minni viðskiptajöfra .
Þetta er það sem Rannveig Rist á við þegar hún segir að " rót vandans liggi ekki í efnahags- eða fjármálalegum tækniatriðum " heldur í " okkar eigin hegðun , framferði , gildi og siðferði " .
Með sama hætti og biskupar Íslands þurfa að vera annað og meira en góðir stjórnendur þurfa pólitískir forystumenn að vera annað og meira en duglegir að vinna eða duglegir við að rækta hin innri flokkstengsl .
Þeir þurfa að veita forystu á öðru og breiðara sviði en því sem Rannveig Rist segir að þjóðin einblíni á , þ.e. efnahags- og fjármál .
Ég efast um að Winston S. Churchill hafi verið góður " stjórnandi " .
Hann reykti of mikið , drakk of mikið og svaf of mikið á vitlausum tíma sólarhringsins .
En hann hafði skýra framtíðarsýn , vissi hvert hann vildi stefna og hæfileika til þess að blása brezku þjóðinni í brjóst baráttu- þrek .
" We shall fight on the beaches ...
" Forystuhæfileikar Steve Jobs , stofnanda Apple-fyrirtækisins hafa áreiðanlega legið á öðrum sviðum en að vera góður stjórnandi frá degi til dag .
Þegar John F. Kennedy sagði við hálfa milljón Berlínarbúa : " Ich bin ein Berliner " , lýsti hann með fjórum orðum því sem kalda stríðið snerist um á þann veg að allir skildu – og skilja enn .
Hvernig stendur á því að það koma engir einstaklingar fram á sjónarsviðið á Íslandi sem eru tilbúnir að horfast í augu við þjóðina , ræða við hana um hennar eigin veikleika og vísa henni veginn fram á við til nýrrar framtíðar ? Þjóðverjar hafa nýlega kosið sér forseta , Joachim Gauck , sem er líklegur til að tala við þýzku þjóðina um annað en efnahagsmál og fjármál .
Hann er prestur frá Austur-Þýzkalandi .
Réttarhöldin yfir Geir H. Haarde munu ekki duga íslenzku þjóðinni til að komast tilfinningalega frá hruninu .
Hún þarf að fá tækifæri til að horfast í augu við sjálfa sig og skilja sjálfa sig og eigin veikleika .
Það á við um þjóðir ekkert síður en einstaklinga .
Þjóðin þarf að fá tækifæri til slíks uppgjörs við sjálfa sig .
Það fær hún ekki nema einhver taki upp slíkt samtal við hana .
Það getur verið nýr biskup sem tekur að sér þá sálgæzlu .
Það getur verið nýr forseti sem að vísu yrði að tileinka sér meiri auðmýkt en einkennt hefur það embætti um skeið .
Og svo er auðvitað ekki hægt að útiloka að einhvers staðar leynist úti í samfélaginu einstaklingur sem gæti tekið að sér þetta verkefni á vettvangi landsmála .
Það var athyglisvert að fylgjast með því hvað framlag Einars Más Guðmundssonar rithöfundar til þjóðfélagsumræðna fyrstu mánuðina eftir hrun skipti miklu máli .
Álforstjórinn Rannveig Rist hefur með ræðu sinni á Iðnþingi opnað fyrir þessar umræður .
Kannski kemur það einhverjum á óvart .
En líklega er eitthvað til í því sem Christine Lagarde , forstjóri Alþjóðagjaldeyrissjóðsins , sagði í sjónvarpsviðtali fyrir nokkrum dögum að fjármálakreppan á heimsvísu hefði orðið minni að umfangi ef fleiri konur hefðu verið í ábyrgðarstörfum .
