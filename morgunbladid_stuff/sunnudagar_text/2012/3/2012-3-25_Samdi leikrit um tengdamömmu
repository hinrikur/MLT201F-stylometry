Ég var bara að hleypa kettinum út , " segir Valur Freyr Einarsson undrandi að sjá blaðamann í útidyragættinni á Brekkustíg .
Og viti menn , heimiliskötturinn stekkur lipurlega hjá og út í frelsið .
En blaðamaður vísar sér inn , er óðar sestur við eldhúsborðið og gerir kröfu um heimalagað kaffi .
Tilefnið er leikritið Tengdó , sem frumsýnt verður á föstudag í Borgarleikhúsinu , en Valur Freyr var svo djarfur að skrifa það um tengdamóður sína , Magneu Reinaldsdóttur eða Maddý , og leikur hana í ofanálag sjálfur ásamt Kristínu Þóru Haraldsdóttur .
Hamingjusöm gamalmenni – Hvernig datt þér þetta í hug ! ? spyr blaðamaður .
" Hvað er málið ! ? " bætir Ilmur Stefánsdóttir við og er sakleysið uppmálað , þrátt fyrir að hún sjái um búninga og leikmynd í verkinu um mömmu sína .
" Í stuttu máli er þetta saga tengdamóður minnar sögð og skrifuð af mér , " svarar Valur Freyr auðmjúkur .
– Treystir hún tengdasyninum til þess ? " Hún fékk reyndar að líta á handritið á vinnslustigi , " segir hann .
" Hugmyndin að því að vinna með sögu hennar kviknaði fyrir mörgum árum á milli okkar Ilmar þegar við sátum á kaffihúsi í Feneyjum .
" " Við vorum að horfa á gamalmenni , " skýtur Ilmur inn í .
" Hamingjusöm gamalmenni í Feneyjum sem voru að drekka brennivín á pöbbarölti , urðu fyllri og fyllri , " heldur hann áfram .
" Þetta var þessi suðræna menning , þar sem fólk er hávært og með læti , og tengdamóðir mín er þannig – hávær og suðræn .
Mér datt í hug að hún væri efni í leikrit , sem væri nánast eins og glærukynning , það þyrfti ekkert að vera flóknara en það .
Svo mallaði hugmyndin og af hálfgerðri rælni sóttum við um styrk til menntamálaráðuneytisins með fólkinu okkar í CommonNonsense .
Þegar við fengum styrkinn urðum við að slá í klárinn og horfast í augu við viðfangsefnið .
" " Í bókstaflegri merkingu , " segir Ilmur glettnislega .
En Valur Freyr lætur ekki slá sig út af laginu .
Það er of seint .
Leikritið verður frumsýnt á fimmtudag .
" Tengdamóðir mín á sér ákveðna sögu og án þess að gefa of mikið upp um innihaldið , þá er hún ástandsbarn , fæddist árið 1945 og er lituð – pabbi hennar var sem sagt amerískur hermaður sem hvarf af landi brott með hernum án þess að vitað væri hvort hann vissi af þessari þungun eða ekki .
" Þetta var auðvitað " tabú " í samfélaginu á þeim tíma .
" Tengdamóðir mín fæðist dökk á hörund og með snarkrullað hár , " heldur hann áfram .
" Hún býr með móður sinni suður með sjó , þar stingur hún í stúf við alla , og lífið verður mikil barátta um þennan grundvallarrétt manneskjunnar : " Ég vil vera hér eins og ég er .
" En hún gat aldrei svarað neinu þegar hún var spurð : " Af hverju ertu svona dökk ? " Það var grafið leyndarmál í hennar fjölskyldu .
Það eina sem hún vissi var að faðir hennar var bandarískur hermaður sem fór áður en stríðinu lauk .
Öll æskan litaðist af því að fantasera um það hver pabbi hennar er .
Þetta er löngu áður en farið er að ættleiða börn hér á landi og lítið er um ferðamenn , þannig að menn sáu ekki svart eða litað fólk – hvað þá börn .
" Og grunnstefið í verkinu er hennar leit .
" Hún fer í markvissa leit að föður sínum og eyðir í það bæði mikilli orku og tíma .
Í raun er grunnspurningin sem hún vill fá svar við : " Hvar liggja ræturnar ? " " Leidd á villigötur – Er mikilvægt að þekkja sinn uppruna ? " Ég þekki það ekki á eigin skinni , " svarar hann .
" Íslendingar ganga allir að því sem sjálfsögðum hlut , fletta Íslendingabók og skoða ættartréð langt aftur .
Það er alltaf viðkvæðið þegar maður kemur út á land : " Þú ert sonur þeirra ! " Og svo er það rakið : " Við erum skyldir ! " Maður er alltaf að hitta frænkur sínar og frændur , en hjá henni er Íslendingabók bara hálf , ekkert hinum megin og hún veit ekkert um þá hlið .
Það má segja að þráin spennist upp , ekki síst þegar svona stórt afl stöðvar upplýsingaflæðið .
Herinn gaf ýmist engar upplýsingar eða bara " nonsense " , þar sem hún var í raun leidd á villigötur .
Þannig var það alveg þangað til bresk samtök , sem kölluðust War Babies , unnu mál árið 1992 gegn bandarískum yfirvöldum og fengu aðgang að upplýsingum með ákveðnum takmörkunum .
Í raun fólst í því leyfi til að spyrja ákveðinna spurninga eins og : " Hver er pabbi minn ? " Auðvitað spyrja þúsundir karla og kvenna um allan heim slíkra spurninga , bandaríski herinn skilur eftir sig slóð hvarvetna sem hann hefur verið og ekki bara sá bandaríski , það eru flókin og erfið mál í Noregi þar sem konur sátu uppi með að eignast börn með óvininum – Þjóðverjum .
Það er enn öfgafyllra .
" Hann segir að Íslendingar hafi komið illa fram .
" Þó að Bandaríkjamenn væru bandamenn okkar þá fórum við með konurnar sem áttu börn með hermönnum sem óvini , þær mættu fjandsamlegu viðmóti .
" " Það stafaði greinilega ógn af þeim , þetta voru sjentilmenn og ógn við íslenska karlmenn , " skýtur Ilmur inn í .
" Það sést vel á því að íslenska ríkið gerði samkomulag við bandaríska herinn um að hér mættu bara vera hvítir hermenn , " heldur Valur Freyr áfram , " helst af norrænum stofni , svo að íslenska kynstofninum stafaði sem minnst hætta af veru þeirra hérna .
Við vorum hrædd við útrýmingu , það komu þúsundir ungra og stæltra karlmanna með hersetuliðinu og balansinn í samfélaginu fór á hvolf ! " " Ef þetta heldur áfram í sama horfinu sjáum við fram á endi Íslendingasagna – þetta er búið ! " laumar Ilmur að .
" Menn voru með mjög stórar og miklar yfirlýsingar , " tekur Valur Freyr undir .
" Þannig að mamma er endir á Íslendingasögum , " bætir Ilmur við .
" Það var líka mikið um upphrópanir , að þetta væru bara skækjur og afdankaðar piparjónkur , hreint ótrúlega niðrandi ummæli um þessar konur , sem áttu í vök að verjast .
Það var hrópað á eftir þeim , hótað að snoða þær , þær voru rifnar úr kápunni úti á miðri götu , áreitnin var mikil : " Þú ert hóra ! Kanamella ! " " Fékk flisskast Einnig er saga Guðbjargar sögð , móður Maddýjar .
" Þeirri sem sefur hjá " the soldier " , " segir Ilmur brosandi , " sem notfærir sér hinn kynstofninn ! " Í því skyni fór leikhópurinn einnig að Laxárholti á Mýrum .
" Þar var bragginn úti á tanga , þar sem menn gátu fylgst með lofthelginni og sjóferðum , " segir Ilmur .
" Þarna var hermönnum potað niður og engar vegasamgöngur eða neitt .
Þeir sukku með jeppann ofan í forina , af því að þeir þekktu ekki til , og urðu að keyra eftir girðingarstaurum til að komast leiðar sinnar .
Þetta hafa verið ævintýralega skrýtnar aðstæður fyrir þessa hermenn .
Þeir voru fimm og þessi tiltekni hermaður til viðbótar , eini litaði gæinn í hópnum .
Einhver staðar " in the middle of nowhere " – að passa lofthelgina .
" Jón Páll Eyjólfsson er leikstjóri verksins , Davíð Þór Jónsson annast tónlist og hljóðmynd , auk þess sem þeir eru " gleðiboltar og sprengjur " .
En leikararnir eru tveir .
" Ég leik hana stóra , " segir Valur Freyr og hallar sér fram til áherslu .
" Við leikum hana bæði fullorðna , en Kristín Þóra leikur hana sem barn .
" Leikmyndin er öll fengin að láni hjá Maddý , fallhlíf frá bandaríska hernum sem geymd hefur verið uppi á háalofti frá 1960 , Volkswagen-bjalla sem hún átti er hún var yngri , saumakistill og dúkarnir sem hún saumaði út , stóllinn frá mömmu hennar og myndaalbúm með fjölskyldumyndunum .
" Við vorum með fyrsta rennslið áðan , " segir Valur Freyr .
" Viðfangið kom að sjá það í fyrsta sinn og það er furðulegasta tilfinning sem ég hef fengið ! Hún er svo örlát og ekki með neina afskiptasemi .
En auðvitað er þetta mjög persónulegt og mikil dirfska af hennar hálfu , að treysta okkur til að gera þetta .
Það eitt að hún sat úti í sal varð til þess að ég fékk straum , bara inni í hausnum á mér , og fékk flisskast eins og smástelpa ! " Hann hristir höfuðið .
" Það voru taugaviðbrögðin sem fylgdu því að leika tengdó fyrir framan tengdó .
Svo grét hún frá fyrstu mínútu , stóð upp í hléinu og sagði bara : Jesús minn .
" – Fann hún pabba sinn ? " Við viljum helst ekki segja hvernig þessi leit endar .
Það kemur í ljós í verkinu .
En það má segja að hún spanni fimmtíu ár .
" 