" Það býr svo margt í okkar menningu sem vert er að horfa á þegar þetta peningaæði er runnið af fólki , " segir Einar Hákonarson listmálari en norræn goðafræði , álfar , hestar , dulúðugt landslag og íslenska þjóðin eru meðal þess sem hann yrkir um á stórri sýningu í Norræna húsinu sem opnuð verður í dag , laugardag , og stendur til 18. mars .
Texti : Orri Páll Ormarsson orri@mbl.is Myndir : Ragnar Axelsson rax@mbl.is Það er með undirheima Norræna hússins eins og aðra undirheima , Hel ræður þar ríkjum .
Gyðjan tekur skarpeygð á móti manni , ægifögur á annan vangann , holdlítil á hinn .
Um leið og þetta afkvæmi Loka og Angurboðu fæddist kastaði Óðinn henni niður í Niflheim – þar sem hún ríkir bersýnilega enn .
Í Ragnarökum berst Týr við hundinn Garm sem var bundinn fyrir Gnipahelli í Hel .
Týr er vanur að kljást við úlfkynjaða óvætti og berst hraustlega en Garmur er honum sterkari og gleypir hann .
Áður en Týr gefur upp öndina í kviði Garms stingur hann sverði sínu í hjarta hundsins innanfrá og drepur hann .
Ekki er á þá logið , æsina .
Inni í salnum , sem væntanlega mun kallast Éljúðnir næstu tvær vikurnar , tekur Einar Hákonarson listmálari á móti mér .
Hann las norræna goðafræði sem drengur en það sem kveikti í honum nú var kvikmyndin " Hetjur Valhallar – Þór " sem frumsýnd var á síðasta ári .
" Það vakti áhuga minn hvað myndin var langt frá mínum hugmyndum um goðafræðina og þess vegna fór ég að glugga aftur í hana .
Hún er þvílíkur hafsjór af myndefni ef maður bara vill .
Dramatíkin er mikil og goðafræðin tvímælalaust grunnur í okkar menningu enda þótt efnið sé heiðið .
Það býr svo margt í okkar menningu sem vert er að horfa á þegar þetta peningaæði er runnið af fólki .
" Álfar upp um alla veggi Enda þótt norræn goðafræði opni sýninguna liggur Einari margt fleira á hjarta að þessu sinni – sem endranær .
Sýningin er stór í sniðum , yfir fimmtíu ný olíumálverk , mestmegnis stórir flekar .
" Það er búið að mála mikið á Ströndum , " upplýsir Einar sem undanfarin ár hefur búið og málað á Hólmavík .
Kom sér upp vinnustofu , þar sem hátt er til lofts og vítt til veggja .
Álfar leika lausum hala á sýningunni og Einar viðurkennir að þeir séu honum hugleiknir í seinni tíð .
" Eftir að hafa búið á Ströndum skil ég af hverju álfasögur urðu til .
Þegar maður leitar í ræturnar verður goðafræðin ekki bara á vegi manns , heldur ekki síður álfar og tröll .
Þetta er mitt framlag til að byggja Ísland upp aftur .
" Honum finnst hann vera nær upprunanum fyrir norðan ( eða vestan , eftir því hvernig á það er litið ) .
Meiri einlægni og hreinleiki sé í hugum fólksins en hér syðra .
" Það lifir og deyr í sátt við umhverfið og sjálft sig , " segir Einar og vísar til þess að Bragi Kristjónsson bóksali hafi haldið því fram í Kiljunni í sjónvarpinu fyrir skemmstu að hvergi væri betra samfélag á Íslandi en á Ströndum .
Með lífið í lúkunum Sumar myndanna eru persónulegri .
Einar nemur staðar við mynd sem hann kallar " Með lífið í lúkunum " .
" Ég fór í mikinn uppskurð á síðasta ári og var satt best að segja býsna smeykur .
Hér lýsi ég þeirri upplifun .
" Fjölbreytnin á sýningunni er mikil , eldar og hiti brenna í sumum myndanna , í öðrum bítur kuldinn kinn .
" Veturinn getur verið langur og auðvitað hefur hann tekið sinn toll af þessari þjóð .
Það má hins vegar ekki gleyma því að hann getur verið ægifagur líka , " segir listmálarinn .
" Hvenær fer dramað úr myndinni ? " hrópar nú sýningarstjórinn , Hjálmar sonur Einars , skyndilega .
Hann er að stilla lýsinguna í salnum og þarf kalt mat .
Hann býr ekki að amalegum ráðgjöfum í salnum , Einari Hákonarsyni og Ragnari Axelssyni ljósmyndara .
Þeir vita eitt og annað um lýsingu .
Ég kinka bara kolli .
Það er hófadynur í salnum og Einar viðurkennir að hann hafi dálæti á íslenska hestinum .
" Ég hef að vísu aldrei verið hestamaður , nema sem strákur í sveit , en íslenski hesturinn er ótrúleg skepna , sterk og þolmikil með mikla aðlögunarhæfni .
" Á það líka við um íslensku þjóðina ? " Það getur meira en verið .
Það er hins vegar hægt að eyðileggja með því að halda að henni lágmenningarkúltúr .
" Túlki það hver fyrir sig .
Spurningin er ekki úr lausu lofti gripin en Einar hefur oft notað hesta sem ígildi mannfólksins í verkum sínum .
Tvær myndir æpa á mann á þessari sýningu .
Annars vegar getur að líta skelkað folald sem má sín lítils andspænis höfuðskepnunum og voðaverkum okkar mannanna .
Skyldi folaldið vera íslenska þjóðin ? Hin myndin sýnir sjálfan Sleipni , áttfættan hest Óðins í goðafræðinni , í vígamóð .
Í orðsifjaorðabók Ásgeirs Blöndal Magnússonar segir að orðið sleipnir sé skylt orðinu sleipur og að eiginleg merking þess sé : Sá sem rennur hratt áfram .
Er Sleipnir ef til vill íslenska þjóðin – í náinni framtíð ? Spurður hvort við séum að jafna okkur eftir gjörningaveður síðustu ára hallar málarinn sér aftur í stólnum , hugsi .
" Mér finnst alltof mikil deyfð yfir fólki , " segir hann svo .
" Kannski stafar það af því að stjórnvöld gera ekki nógu mikið , eins og þeim ber , til að skapa jarðveg svo fólk geti látið hendur standa fram úr ermum .
Þegar ég kom , ungur maður , til Austur-Þýskalands og Póllands var eins og mara lægi yfir öllu .
Ástandið hér á landi nú minnir mig á það , sérstaklega þegar maður kemur til Reykjavíkur .
Ég örvænti samt ekki enda veit ég sem Íslendingur að í þessari þjóð býr óbeislaður kraftur sem hlýtur að brjótast út fyrr en síðar .
" Auka má þorskkvótann Einari þykir við vera að missa alltof margt fólk úr landi og að landsbyggðin njóti sín ekki sem skyldi vegna rangrar stefnu við stjórn fiskveiða .
" Þegar ég var á síðutogurunum í gamla daga mokuðu allra þjóða kvikindi fiski upp á miðunum við landið .
Frá því að kvótakerfið var tekið upp fyrir 28 árum komst vissulega regluverk á veiðar en mörg sjávarpláss koðnuðu niður þegar kvótinn fór frá þeim .
Sjávarútvegurinn er líka byggðastefna .
Fiskur kemur og fiskur fer , það er gömul saga og ný .
Mætti ekki stórauka þorskkvótann , sérstaklega á handfæri ? Það er alla vega mín tilfinning .
Maður sér hvað lifnað hefur yfir sjávarplássunum eftir að strandveiðin var tekin upp .
" Að áliti Einars er hægt að heimfæra þennan vandræðagang á myndlistarlífið í Reykjavík .
" Ég hef lengi haldið því fram að miðstýringin og einvaldastefnan í íslensku myndlistarlífi sé argasta austantjaldspólitík .
Heil kynslóð eldri málara hefur kerfisbundið verið haldið frá opinberum sýningarsölunum í yfir 20 ár þar sem hugmyndlistin hefur verið allsráðandi .
Það er sorglegt að margir málarar af gamla skólanum sem nú eru látnir voru settir til hliðar í lifanda lífi og þjóðinni nánast gleymdir .
Það er von mín að minning og heiður þessara málara verði endurreistur og list þeirra kynnt þjóðinni .
Ljósi punkturinn er að það er mikil vakning í málverkinu á heimsvísu , ekki síst hjá ungu listafólki .
Þessi sýning hérna í Norræna húsinu er fyrsta sýningin sem ég held í opinberu sýningarrými í tvo áratugi .
Kannski er það vegna þess að forstjóri Norræna hússins Max Dager er sænskur .
" Hann hlær .
Einari þykir yfirdrifið nóg að forstöðumenn stóru safnanna sitji í fjögur ár – átta ár sé óheilbrigt fyrir greinina og leiði til þröngsýni .
" Fyrir vikið eru salir safnanna galtómir , nema á opnunum .
Viljum við hafa það þannig ? Er ekki betra að leyfa öllum miðlum að blómstra ? " Eins og blómi í eggi Einar lifir eins og blómi í eggi á Hólmavík og sér eiginlega eftir því að hafa ekki flutt þangað fyrr á lífsleiðinni .
" Ég hef svo mikið næði þarna .
Það er ekkert sem truflar mig .
Ekki misskilja mig ég elska líka stórborgir , svo sem New York , þar er svo mikil dínamík .
Það er hins vegar hvergi betra að vinna úr upplifun sinni en í kyrrðinni á Ströndum .
" Einari finnst hann alls ekki einangraður .
" Eftir að internetið kom til sögunnar getur maður fylgst ótrúlega vel með öllu – hvar sem er í heiminum .
Hægt er að skoða heilu sýningarnar á netinu og ég nota netið líka mikið til að kynna mig og selja verk .
" Hann kveðst selja mest í Þýskalandi og Bandaríkjunum .
" Þjóðverjar virðast vera hrifnir af myndunum mínum , kannski vegna þess að myndheimurinn er svo norrænn .
Ég er norrænn málari .
" 