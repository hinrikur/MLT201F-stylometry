Fyrirsætan og frumkvöðullinn Elettra Wiedemann er stödd hér á landi með veitingastað sinn Goodness sem hefur aðsetur á Satt í fjóra daga í tilefni Hönnunarmars .
Hún er athafnasöm kona , fyrir utan veitingareksturinn er hún með góðgerðarfélag og sinnir fyrirsætustörfum um allan heim .
Hún er líka með meistaragráðu í líflæknisfræði og hefur mikinn áhuga á sjálfbærni og hnattrænni hlýnun .
Og ef það er ekki nóg til að vekja athygli á þessari frambærilegu konu er hún líka dóttir Isabellu Rossellini og dótturdóttir Ingrid Bergman en betri Hollywood-ættartala er vandfundin .
Texti : Inga Rún Sigurðardóttir ingarun@mbl.is Myndir : Kristinn Ingvarsson kring@mbl.is Þrátt fyrir að farið sé að kvölda skín sólin inn um stórar rúðurnar á fjórðu hæð Hótel Reykjavík Natura þegar Elettra Wiedemann gengur inn í herbergið .
Hún er nýlent á landinu en geislar samt af orku og heilbrigði enda vön að ferðast .
Á jarðhæðinni er Elettra með veitingastað sinn Goodness í fjóra daga meðan á Hönnunarmars stendur .
Þetta er í fyrsta skipti sem hann er utan Bandaríkjanna en hann hefur verið settur upp tvisvar sinnum í tengslum við tískuvikuna í New York til að útvega fyrirsætum og öðrum í tískubransanum aðgang að hollum mat .
" Stjúpmóðir mín er íslensk , pabbi giftist íslenskri konu sem heitir Þuríður .
Ég kom hingað í sumar með þremur bestu vinum mínum og hitti alla íslensku fjölskyldu mína í fyrsta sinn frá því að foreldrar mínir giftu sig , " segir Elettra .
" Ég kynntist konu að nafni Marta Eiríksdóttir en hún kom til New York þegar ég setti upp fyrsta Goodness-veitingastaðinn .
Hún sýndi þessu áhuga , eitt leiddi af öðru og nú er þetta orðið að veruleika , " segir hún .
Matseðlarnir á Goodness breytast frá degi til dags .
Sunnudagskvöld er til dæmis boðið uppá grillaðan kúrbít með granateplafræjum , fetaosti , furuhnetum og klettasalati og grillaða bleikju með sultuðum sítrónum , jógúrti og tómat , svo eitthvað sé nefnt en mikil vinna liggur að baki matseðlunum .
Komin út úr skápnum sem kokkur " Maður vinnur með kokkunum á staðnum hverju sinni og þeir þekkja auðvitað vel til þess að setja saman matseðil .
Ég vann hér með með Stefáni matreiðslumanni á Satt og útskýrði hugmyndina fyrir honum og Icelandair-hótelfólkið var spennt fyrir þessu .
Sumir réttirnir eru mínir eigin en aðrir eru frá Stefáni .
" Eldarðu mikið sjálf ? " Já , ég geri það .
Ég kenndi sjálfri mér að elda því ég þarf að borða samkvæmt ströngu mataræði út af vinnunni minni .
Það verður leiðigjarnt eftir viku að borða bara tófú og grænmeti ! Ég reyndi því að vera skapandi með hollt hráefni .
Ég prófaði mig áfram og var með hugmynd að nokkrum réttum sem ég prófaði síðan á kærastanum mínum .
Hann var hrifinn af þeim og þá var ég viss um að þetta væri gott ! Ég ákvað að koma út úr skelinni með þetta og er búin að deila uppskriftunum með nokkrum og núna fáið þið að bragða á þeim hér .
Ég vona að fólk njóti matarins .
" Áttu einhver uppáhalds hráefni ? " Ég gæti borðað heila skál af pestó .
Ég held mikið uppá ólífuolíu .
Ég hallast að miðjarðarhafseldamennsku .
Ég var alin upp með henni , báðir foreldrar mínir eru mjög ítalskir kokkar .
Hinsvegar ef ég færi á matreiðslunámskeið myndi ég læra taílenska matargerð eða einhvers konar asíska matargerð .
Það er svo spennandi bragð af asískum mat en í hann eru notaðar margar jurtir sem ég veit ekki mikið um en ég vildi gjarnan læra meira um .
Besta leiðin til þess væri auðvitað að fara til Taílands á sex vikna námskeið .
En það tekur tíma , " segir Elettra sem er jafnan upptekin manneskja .
Engin prédikun , bara skemmtun Leiðin sem Goodness fer er mjög ólík þeirri prédikunarleið sem er algengari í umræðu um bætt mataræði , sérstaklega í tískuiðnaðinum .
" Þegar ég var í skóla fannst mér svo leiðinlegt þegar verið var að prédika yfir manni .
Um leið og mér var sagt að gera eitthvað , vildi ég ekki gera það .
Ég vildi með Goodness skapa skemmtilegt andrúmsloft og fræða fólk án þess að það vissi að það væri verið að kenna því eitthvað , " segir hún og tekur dæmi .
" Mikið af hráefninu sem notað er á Goodness kemur beint frá bónda .
Við reynum að nota hráefni úr nágrenninu og líka árstíðabundið hráefni .
Við erum ekkert að troða þessum upplýsingum ofan í fólk en ef það spyr þá kemur þetta í ljós .
Ég vildi að þetta yrði skemmtilegt en ekki einhver prédikun .
Fólk hefur beðið mig um að breyta skilaboðunum sem Goodness sendir frá sér og gera þau " grænni " en ég hef ekki viljað gera það .
Ég held að það sé ekki rétta leiðin .
Fólk mætir á staðinn af því að maturinn er góður en ekki af því að hann er grænn en í leiðinni er maður að styðja við bændur úr nágrenninu .
" Lóðréttur landbúnaður Elettra er með meistarapróf í líflæknisfræði frá London School of Economics .
" Ég lagði áherslu á lýðheilsu , sjálfbærni og stjórnsýslu umhverfismála .
Svo þegar kom að því að skrifa ritgerðina varð ég að finna leið til að tengja þessa hluti saman og það gerði ég í gegnum mat .
Ég hef líka mikinn áhuga á sjálfbærni og málefnum hnattrænnar hlýnunar , " segir hún en í meistararitgerð sinni lagði hún áherslu á fæðukerfi ( e. food systems ) .
" Margir hafa skrifað um fæðukerfi nútímans svo ég ákvað að einblína á fæðukerfi framtíðar með áherslu á lóðréttan landbúnað ( e. vertical farming ) .
Lóðréttur landbúnaður er háhýsi í miðri borg , ræktunarsvæði sem getur fætt allt að 50.000 manns og er algjörlega stjórnað af mannfólki .
Rannsóknirnar sem ég lagðist í vegna ritgerðarinnar höfðu mikil áhrif á viðhorf mitt til matar og þess vegna varð Goodness til .
" Hún telur að eitthvað þurfi að breytast í heiminum .
" Til að fæða mannfólkið þarf jörðin að framleiða fimm milljarða tonna af mat árlega .
Það tók 10.000 ár að komast að þeim punkti .
En strax árið 2025 þarf þessi tala að tvöfaldast en það eru ekki til næg landbúnaðarsvæði í heiminum til að ná þessu takmarki þannig að eitthvað þarf að breytast .
Það er mikil sóun í kringum matvælaiðnað í heiminum .
Þrátt fyrir þetta tel ég að ekkert breytist fyrr en neyðarástand skellur á .
Ég hef skoðað nógu mikið af sögu mannsins til að komast að þeirri niðurstöðu .
Ég óska þess samt að ég hafi ekki rétt fyrir mér .
Fólk er þannig gert að það bregst oft ekki við áður en einhvers konar neyðarástand kemur upp , " segir hún og tekur persónulega dæmisögu .
Reykti í mörg ár " Ég reykti til dæmis í mörg ár .
Mig langaði til að hætta en gerði ekkert í því þangað til einn daginn ákvað ég að fara út að hlaupa og ég gat ekki hlaupið lítinn hring í hverfinu mínu .
Ég var nítján ára gömul .
Það var neyðarástandið mitt .
Ég hugsaði : Guð minn góður , ég verð að breyta einhverju ! Þangað til þú nærð þessu stigi þá breytirðu engu , jafnvel þó þú vitir að þú sért að gera eitthvað sem er ekki gott fyrir þig .
Þetta er satt um einstaklinga og samfélög .
" Hefurðu mikinn tíma fyrir fyrirsætustörfin samhliða öðrum störfum ? " Ég blanda þessu öllu saman .
Ég var til dæmis að koma úr verkefni í Brussel og var þar á undan í Dóminíska lýðveldinu .
Ég er með góða umboðsmenn , " segir hún og bendir síðan á aðstoðarmann sinn sem situr til hliðar í herberginu .
" Hann er búinn að vera með mér í tíu ár .
Fólkið mitt veit að ég er í fyrirsætustörfum en vil líka sinna öðru , svo við reynum að finna eitthvert jafnvægi þarna á milli .
Það er stundum mjög mikið að gera en það er allt í lagi .
" Hvernig var að flytja til London meðan á náminu stóð ? " Mér fannst þetta skemmtilegur tími .
Hluti ástæðunnar fyrir því að ég sótti um skóla í Evrópu var að ég er svo mikið í Evrópu vegna vinnu minnar , ekki síst í París vegna þess að Lancôme er með höfuðstöðvar þar .
Þetta var frábært , ég ferðaðist mikið en í lestum í stað flugvéla .
Mér finnst London frábær og ég hitti fullt af góðu fólki .
Ég bjó með tveimur enskum stelpum , önnur þeirra var bakari og stofnaði veisluþjónustu og var alltaf að elda í eldhúsinu okkar ! Ég var samt alveg tilbúin að flytja aftur til New York að náminu loknu því unnusti minn er þar og við vorum í sundur í tvö ár sem var erfitt .
" Heimili að heiman Elettra er á Íslandi í fimm daga í þetta skiptið en dvaldi tvær vikur á landinu í sumar .
" Síðasta sumar fór ég í sumarhús út um allt og skemmti mér mjög vel .
Stjúpmamma mín fór með mig á ótrúlegan stað þar sem gufubaðið var ofan á hver ! Þetta er kannski venjulegt fyrir ykkur en mér fannst þetta alveg ótrúlegt .
Mér fannst svo gaman að heimsækja öll þessi sumarhús og miðnætursólin var líka alveg ótrúleg .
" Er ekkert frí hjá þér í þetta skiptið ? " Ég er bókuð alla daga frá og með í dag [ mið. 21. mars ] þar til 5. apríl en það er allt í lagi .
Ég er vön að vinna marga daga í röð .
Ég passa samt að vera alltaf umkringd fólki sem mér þykir vænt um og þykir vænt um mig .
Ég reyni að skapa gott andrúmsloft í kringum mig því þegar maður er svona lengi að heiman reynir maður að skapa sér heimili að heiman þar sem maður er , " segir hún en unnusti hennar , James Marshall , var til dæmis með henni í þessari ferð .
Faðir hennar býr síðan í Seattle .
" Það er styttra fyrir mig að fljúga til London frá New York heldur en þangað .
Það er varla hægt að komast lengra frá New York í Bandaríkjunum en það ! " Elettra er jafnframt með góðgerðarfélagið One Frickin Day .
" Ég og unnusti minn komum því á fót .
Við einblínum á lítil en áhrifamikil verkefni .
Fyrsta verkefnið sem við gerðum var að byggja sólarrafstöð á heilsugæslustöð í Búrúndí en áður var þar ekkert rafmagn .
Framkvæmdirnar kostuðu um 40 milljónir króna og eiga að duga til að útvega sjálfbæra orku næstu 25 ár .
Þetta er ótrúlega ódýrt miðað við hverju það skilar .
Góðgerðarfélagið gengur út á að við biðjum fólk um að gefa andvirði eins dags vinnu í ákveðið verkefni .
Og út af því að það er hægt að ná takmarkinu sér fólk að framlag þess skiptir máli og það verður því síðan vonandi hvatning til þess að láta meira fé af hendi rakna .
Þetta er öfugt við sum góðgerðarfélög þar sem maður er alltaf að gefa en nær aldrei að átta sig á því í hvað peningarnir eru að fara og sér enga breytingu , " útskýrir hún hugmyndina en starfið hefur virkilega skilað árangri .
" Við höfum núna byggt þrjár sólarraforkustöðvar við þrjár heilsugæslustöðvar í þremur löndum á síðustu fjórum árum .
Núna erum við reyndar í smá pásu því við erum upptekin við fleira eins og Goodness , unnusti minn rekur síðan fyrirtæki og ég er líka mikið að sitja fyrir .
Við erum eins og eldfjall , annað hvort að gjósa eða í hvíld ! Núna erum við í hvíld .
Við erum að skoða hvaða verkefni við getum unnið næst , " segir hún en eitt sem er líka skemmtilegt við félag þeirra er að hlutfallslega lætur fólk jafnmikið fé af hendi rakna .
" Þetta er sama fórnin fyrir alla .
Ég var líka orðin þreytt á sumum góðgerðarfélögum í New York sem taka ekki við pening nema lágmarksupphæð sé náð .
Ef maður er milljarðamæringur sem gefur 10 milljónir dala er það ekki mikið fyrir mann .
Það getur verið svipað og tíu dalir fyrir tíu ára barn sem sparar vasapeningana sína í þrjár vikur .
Það er asnalegt að taka bara við lágmarksupphæð .
One Frickin Day kann að meta öll framlög , hvort sem það er einn dalur eða meira .
" Nauðsynlegt að prófa ýmislegt Hvenær ákvaðstu að láta til þín taka í góðgerðarmálum ? " Ég hugsaði þetta aldrei beint þannig meðvitað .
Ég reyni bara að gera hluti sem mér finnast skemmtilegir og áhugaverðir .
Eins og með One Frickin Day sá ég tækifæri til að hjálpa og það tókst .
Ég var heppin .
Með Goodness fannst mér vera tækifæri til að gera eitthvað sem hafði ekki verið gert áður og fólk brást við þessu á jákvæðan hátt .
Þetta hefði getað misheppnast ! En ég hefði samt gert þetta .
Ég tel að maður eigi að prófa ýmislegt í lífinu .
" Hvert stefnirðu núna með Goodness ? " Ég veit það ekki .
Það er mikil vinna að koma einum veitingastað í gang .
Núna er ég búin að gera þetta þrisvar á nokkrum mánuðum og gæti trúað því að við tækjum hlé í einhvern tíma núna .
Kannski förum við af stað á ný næsta haust eða mögulega næsta vor .
Það hefur mikið verið þrýst á mig að breyta þessu í vörumerki en ég er ekki tilbúin í það núna .
Ég bjóst aldrei við því að Goodness kæmi til Íslands .
Stundum verður maður bara að bíða og sjá hvert lífið sendir mann .
" Tvær kynslóðir Lancôme-fyrirsætna Elettra fylgdi í fótspor móður sinnar Isabellu Rossellini sem andlit Lancôme .
Isabella var andlit þessa fræga franska snyrtivörufyrirtækis í 14 ár og nú hefur Elettra verið í sömu stöðu í sex ár .
" Þetta hefur verið frábært .
Ég hef unnið með þeim í sex ár .
Í fyrstu var ég ekki viss um að ég ætti að taka þessu .
Ég var ekki viss um að þetta væri rétt skref fyrir mig því skuggi fjölskyldu minnar er svo langur ef svo má segja .
Ég á stundum erfitt með að fá fólk til að hugsa um mig sem einstakling en ekki hluta af stærri heild .
Ég hafði áhyggjur af því að ef ég skrifaði undir samninginn yrði ég ennþá meira að " dótturinni " .
En að sama skapi er það að fá slíkt tilboð alveg frábært og ef maður neitar svona góðu boði er maður líklegast frekar heimskur , " segir hún og hlær .
" Ég ákvað að taka þessu en bjóst ekki við að þetta yrði svona langur tími .
Sex ár í fyrirsætubransanum er heil eilífð ! Mér finnst samt gaman að vinna með fyrirtækinu og hinum stelpunum .
Ég sé alls ekki eftir þessu .
" 