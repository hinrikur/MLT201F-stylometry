Ekkert vakti meiri athygli á rauða dreglinum fyrir 73 .
Óskarsverðlaunahátíðina í Los Angeles sunnudagskvöldið 25. mars 2001 en svanskjóllinn sem Björk Guðmundsdóttir klæddist .
Hún var tilnefnd fyrir besta frumsamda lag í kvikmynd ; I ' ve seen it all úr Dancer in the Dark eftir Lars von Trier .
Flestir eru líklega búnir að gleyma að Bob Dylan fékk Óskarinn í þessum flokki fyrir lagið Things Have Changed , úr myndinni Wonder Boys , en enginn gleymir kjólnum ! Björk tók að sér að semja tónlist í mynd danska leikstjórans en svo fékk von Trier hana til að taka að sér aðalhlutverkið – hlutverk tékkneska innflytjandans og verkakonunnar , Selmu .
Björk sló í gegn og var valin besta leikkona í aðalhlutverki á kvikmyndahátíðinni í Cannes árið 2000 .
Hin árlega Óskarshátíð er jafnan krufin til mergjar á allan mögulegan og ómögulegan hátt ; fötin , greiðslan , vaxtarlagið , brosið , þakkarræðurnar ...
Allt féll í skugganum af Björk og svaninum að þessu sinni .
Kjóllinn var hannaður af vini Bjarkar , makedónska tískuhönnuðinum Marjan Pejoski , sem býr og starfar í London .
Þessi frægasta flík hönnuðarins var samsett úr einhvers konar fjaðrapilsi og eftirlíkingu af svanshálsi , sem Björk hafði um hálsinn við verðlaunaafhendinguna .
Höfuð fuglsins hvíldi á brjósti tónlistarkonunnar .
Það vakti óskipta athygli þegar Björk lyfti kjólnum á rauða dreglinum og verpti eggi fyrir viðstadda fjölmiðlamenn og áhorfendur sem fylgdust með utan við Shrine samkomuhúsið í Los Angeles .
Eggið reyndist vera samkvæmisveskið hennar .
Fjölmiðlamenn , ekki síst þeir sem einbeita sér að tískunni , veltu uppátæki íslensku söngkonunnar mikið fyrir sér og ekki voru allir jafn hrifnir .
" Það má segja að útgangurinn á henni hafi valdið fjaðrafoki , " sagði Merle Ginsberg frá tímaritinu Women ' s Wear Daily .
" Það er aldrei neinn illa og óviðeigandi klæddur á svona hátíðum og því er gaman þegar einhver reynir eitthvað nýtt og hleypir lífi í tuskurnar .
" Heidi Oringer , tískusérfræðingur ABC-sjónvarpsstöðvarinnar , sagði klæðnaðinn aftur á móti hafa verið stórslys ! Hvorki nælonsamfestingurinn sem Björk klæddist undir svaninum né egglaga samkvæmisveskið hefði virkað .
Björk viðurkenndi í viðtali við Sunday Times fyrir nokkrum árum að hún hefði verið að grínast og ekki gert ráð fyrir því að kjóllinn drægi jafn mikla athygli að henni sjálfri og raun bar vitni .
" Ég var rosalega hissa á því hversu margir héldu að mér væri alvara .
Ég ætlaði ekki að gera allt vitlaust .
" Vert er að rifja upp að þennan dag , 25. mars 2001 , var Julia Roberts valin besta leikkona í aðalhlutverki fyrir myndina Erin Brockovich og Russel Crowe þótti besti karl í aðalhlutverki í Gladiator .
skapti@mbl.is 