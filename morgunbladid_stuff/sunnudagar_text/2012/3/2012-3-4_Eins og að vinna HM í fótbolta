Kvikmyndagerðarlistin varð til í Frakklandi undir lok 19. aldar en ekki leið á löngu þar til Bandaríkjamenn náðu heimsyfirráðum í greininni .
Þeir eru reyndar ekki stórtækastir í framleiðslu lengur en horft er á bíómyndir ættaðar úr Hollywood og nágrenni í hverju krummaskuði í heiminum og hvarvetna um að ræða þær vinsælustu , eins og Íslendingum er kunnugt .
Í ljósi sögunnar var það því stór stund og gladdi Fransmenn mjög þegar Listamaðurinn , The Artist , fékk Óskarsverðlaun sem besta mynd ársins og Jean Dujardin Óskar fyrir bestan leik í aðaðalhlutverki , fyrstur franskra karla , fyrir frammistöðu í þessari frábæru , svart-hvítu og nánast þöglu mynd , sem hefur sópað að sér verðlaunum .
Velgengni Listamannsins er stór sigur fyrir franska menningu , að mati þarlendra .
Kvikmyndagerð hefur lengi staðið í blóma í Frakklandi , verk þaðan verið kjörin best í flokki erlendra og heimildamynda , en aldrei í eftirsóttasta flokknum .
" Þetta er eins og að vinna heimsmeistaramótið í fótbolta , " sagði Dujardin eftir að hann tók við viðurkenningu sinni , að rifna úr stolti .
Dujardin ólst upp í Rueil Malmaison , sveitarfélagi í vesturhluta Parísar þar sem nú búa um 80 þúsund manns .
Að loknum framhaldsskóla hóf hann störf í byggingarfyrirtæki foreldra sinna og það var ekki fyrr en meðan á herskyldu stóð að leiklistin náði tökum á Dujardin .
Hann átti auðvelt með að bregða sér í ýmissa kvikinda líki , samdi einleiki og tróð upp í hermannaskálunum .
Eftir dvölina í hernum hélt hann uppteknum hætti , kom fram á börum og kabarettum í höfuðborginni og gekk til liðs við gamanflokkinn Nous C Nous sem vakti þjóðarathygli í hæfileikakeppni í sjónvarpi .
Fyrsta stóra hlutverk Dujardins var í gamanþáttaröðinni Un gars , une fille sem var gríðarlega vinsæl 1993 til 2003 og þegar þar var komið sögu stóðu honum margar dyr opnar í kvikmyndaheiminum .
Hann hefur verið vinsælasti gamanleikari Frakklands síðustu ár , myndir hans hlotið bestu aðsóknina og Dujardin kallaður hinn nýi Belmondo .
Sá gamalkunni leikari , Jean-Paul Belmondo , er mörgum að góðu kunnur .
Frakkinn Maurice Chevalier var tilnefndur til Óskars fyrir bestan leik í aðalhlutverki 1929 og 1930 , Charles Boyer 1961 og Gérard Depardieu 1990 .
Franskri dömu hefur einu sinni hlotnast Óskarsstytta sem sú besta í aðalhlutverki ; Marion Cotillard þegar hún túlkaði söngkonuna Edith Piaf í La Vie en Rose árið 2007 .
Ógleymanleg frammistaða það .
Áður höfðu Claude Colbert ( 1934 ) og Simone Signoret ( 1959 ) verið tilnefndar .
" Ég lét mig ekki einu sinni dreyma um þennan starfsferil þegar ég var lítill .
Þetta er í raun fáránlegt en samt gaman að sjá hvað lífið hefur upp á að bjóða .
Ég hlýt að vera fæddur undir heillastjörnu , " sagði Dujardin nýlega .
Leikarinn , sem er 39 ára , segir Óskarsverðlaunin þó ekki munu breyta sér hætishót .
" Þau munu veita mér aukið frelsi en eðlisávísunin breytist ekki .
Mér líður vel og þess vegna er ekki ástæða til þess að breyta neinu .
" Uggie sestur í helgan stein Hundurinn Uggie , sem segja má að hafi stolið senunni í Listamanninum ( The Artist ) , er hættur leik þá hæst hann stendur , af heilsufarsástæðum .
Uggie er 10 ára Jack Russell-terrier .
Hann hefur leikið í fimm kvikmyndum , komið fram í auglýsingum og sýnt listir sínar á skemmtunum víða í Bandaríkjunum og Suður-Ameríku .
Hundurinn var við hestaheilsu þar til fyrir nokkrum mánuðum er í ljós kom að flókinn taugasjúkdómur herjaði á hann .
Veikindin lýsa sér í skjálfta annað veifið en eigandi hans og þjálfari , Omar von Muller , segir að hundinum líði reyndar best þegar hann hefur nóg fyrir stafni .
Sjúkdómurinn ágerist þegar Uggie geti slakað á , en engu að síður ákvað von Muller að draga hund sinn úr sviðsljósinu og tryggja honum áhyggjulaust ævikvöld .
Von Muller segir álagið í hund sinn hafa verið mjög mikið við tökur á Listamanninum , hann hafi ekki látið veikindin hafa áhrif á sig en nú sé komið nóg .
Skv. nýjustu fregnum virðist þó ekki vera loku fyrir það skotið að Uggie rétti fram hjálparloppu við gerð eins og einnar myndar í viðbót , en aðeins í mjög litlu hlutverki .
