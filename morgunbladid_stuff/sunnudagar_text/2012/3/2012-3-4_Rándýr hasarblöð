Það getur borgað sig að halda upp á lesefni æskuáranna .
Safn 345 hasarblaða , sem bandarískur unnandi teiknimyndasagna keypti sem drengur á fjórða áratugnum , var selt fyrir 3,5 milljónir dala á uppboði , um 430 milljónir króna .
Meðal gersemanna var eitthvert dýrasta fágæti í sögu hasarblaða , nær ólesið eintak af 27. tölublaði Detective Comics frá 1933 en þar birtist ofurhetjan Batman , Leðurblökumaðurinn , lesendum í fyrsta sinn .
Þrátt fyrir að hafa kostað aðeins 10 cent á sínum tíma , var þetta eintak slegið hæstbjóðanda á rúmlega 60 milljónir króna .
Í safninu var líka fyrsta tölublað Action Comics frá 1938 , en þá birtist Súperman fyrst .
Um 200.000 eintök voru prentuð en um 100 hafa varðveist .
Maður að nafni Billy Wright kom sér upp safninu á sínum tíma en það fannst ekki fyrr en eftir að hann lést , árið 1994 .
Heftin fundust þá í snyrtilegum stöflum í kjallara heimilis hans í Virginiu og voru seld af ættingjum hans .
" Það var ótrúlegt að sjá hvað þau voru verðmæt , " er haft eftir einum frænda Wrights , en hann fann hasarblöðin þegar verið var að tæma húsið .
