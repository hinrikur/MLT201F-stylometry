Ársins 1968 hefur oft verið minnst fyrir þá félagslegu ólgu sem þá setti svo mjög svip á alla menningu vestrænna þjóða .
Stríðsrekstur Bandaríkjamanna í Víetnam var farinn að dragast mjög á langinn og átti þó eftir að standa lengi enn .
Í Grikklandi var herforingjastjórn við völd og á innlendum vettvangi var sem fyrr undirliggjandi kvika vegna aðildar Íslands að Nató og veru Varnarliðsins á Miðnesheiði .
Mótmælendur , einkum af vinstri væng stjórnmálanna , töldu því nauðsyn að láta til sín taka þegar utanríkisráðherrar aðildarríkja Atlantshafsbandalagsins komu saman til fundar hér á landi sumarið 1968 .
Lögregla hafði vegna þess mikinn viðbúnað og öfluga varðstöðu en mótmælendum var þó gefið ákveðið svigrúm þar sem þeim var gefinn kostur á að standa með spjöld sín við Hagatorg , en einmitt þar í grenndinni funduðu hinir erlendu áhrifamenn .
Stóðu hrópendurnir þar með mótmælaspjöld sín og fór boðskapur þeirra varla fram hjá nokkrum manni sem til þeirra sá og á mál þeirra hlýddi .
" Ekki verður um það deilt , að Atlantshafsbandalagið hefur náð megintilgangi sínum ...
Aukinn samgangur þjóðanna báðum megin við járntjaldið og vaxandi skilningur þeirra í milli er ekki sízt að þakka valdajafnvægi og öryggi , sem Atlantshafsbandalagið hefur skapað , " sagði Bjarni Benediktsson forsætisráðherra í Morgunblaðinu þegar fundurinn hófst .
Þessum orðum voru þó ekki allir sammála – eins og mótmælin vitnuðu um .
Ber þar hæst að einn úr andófsliðinu gerði sig líklegan til að hafa á brott með sér fána Nató sem var á stöng utan við Hótel Sögu , en var stoppaður af .
Ástæður þess hve hátt öldur mótmæla risu eru vafalaust margar , en á innlendum vettvangi er veigamikil skýring vafalaust að hart var í ári á Íslandi .
Síldarstofninn hafði hrunið og verð sjávarafurða á erlendum mörkuðum fallið sem aftur leiddi til þess að margir fluttu af landi brott , m.a. til Skandinavíu og Eyjaálfu .
Kemur það heim og saman við þá alþekktu félagslegu kenningu að þegar þrengir að er fólki tamt að snúast gegn valdhöfunum og hinu viðtekna .
Hluti af þessari kviku birtist í því að þegar Íslendingar gengu að kjörborði sumarið 1968 og völdu sér nýjan forseta höfnuðu þeir þeim frambjóðanda sem telja mátti til valdastéttarinnar og völdu mann nýrra viðhorfa og auðvitað hljómaði sem öfugmælavísa að sá kæmi af Þjóðminjasafninu .
Eigi að síður endurspeglaði Kristján Eldjárn öðrum betur að þjóðfélagið var að breytast þótt hann sæi líka ástæðu til þess að benda hinni " ungu gagnrýnu kynslóð á að vanmeta ekki það sem hér hefur áunnist , því að áður en varir verður það hún sem tekur við og ber ábyrgð á hvernig framhaldið verður " , eins og hann komst að orði þegar hann tók við búsforráðum á Bessastöðum .
Sigurður Bogi Sævarsson sbs@mbl.is 