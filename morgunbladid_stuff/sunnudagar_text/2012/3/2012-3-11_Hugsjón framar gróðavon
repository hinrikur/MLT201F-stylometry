Það er ekki alltaf heiglum hent að komast að Þrasastöðum í Fljótum .
En heimilisfólkið er býsna sátt við kyrrðina ; var að minnsta kosti fegið þegar flutningabílar hættu að bruna í gegnum hlaðið .
Og Jón bóndi þarf heldur ekki lengur að draga bíla úr skafli á heiðinni ! Í fyrstu tilraun Sunnudagsmoggans til þess að koma í heimsókn var það ekki hægt ; snjó hafði kyngt niður og skafið þannig að var kolófært .
Í næsta skipti var svo hvasst og fljúgandi hált að ekki var vitglóra í því að aka inn Fljótin .
Allt er þá þrennt er .
Nokkuð hafði skafið í byrjun vikunnar en fólk sem vant er norðlenskum vetri kemst á leiðarenda við þær aðstæður ...
Þrasastaðir er innsti bær í Fljótum ; alveg inn undir Lágheiðinni .
Hjónin Íris Jónsdóttir og Jón Elvar Númason una þar hag sínum vel ásamt fjórum sonum , hann ólst upp á Þrasastöðum en hún er frá Selfossi .
Var snemma ákveðin í að koma sér fyrir í sveit , kynntist Jóni Elvari á Bændaskólanum á Hvanneyri og hikaði ekki við að flytja norður í land .
" Það var fínt , ég var ekki nema tvítug en var ekkert að spá í þetta ; við höfðum bæði áhuga á að búa og þá skipti í sjálfu sér engu máli hvar það yrði , " segir hún við blaðamann sem sestur er í eldhúsið .
Tróð mér í sveit ! " Allt mitt fólk bjó á Skeiðunum , ég var í hestamennsku heima á Selfossi og hafði mikinn áhuga á að komast í sveit .
Systir mömmu fór sem ráðskona inn í Fljótshlíð , mamma leysti hana af einhverja páskana og eftir það fór ég alltaf þangað .
Tróð mér eiginlega í sveitina ! " Þess vegna var hún mjög ánægð að draumurinn rættist og þau Jón fóru að búa á Þrasastöðum .
" Það hafa ekki allir möguleika á því að komast í góða sveit .
Jarðaverð er orðið gríðarlega hátt .
" Þau voru líka heppin , segir hún , því á sama tíma kom annað ungt fólk í sveitina og börnum fjölgaði fljótlega .
" Strákarnir hafa þess vegna verið í stórum skólahópum og það skiptir miklu máli að eiga vini .
Nú eru ellefu krakkar í skólanum að Sólgörðum og félagslífið mikið ; það eru til dæmis 11 afmæli þar sem allir hittast .
Að vísu er bara ein stelpa í skólanum , vinkonur fóru á Hofsós í haust en hún hittir þær aftur næsta vetur .
" Grunnskóli er rekinn á Sólgörðum , 20 kílómetrum frá Þrasastöðum , og þar eru einnig fjögur börn á leikskóla , en nemendur á unglingastigi fara á Hofsós .
Þangað eru um það bil 50 kílómetrar frá innsta bæ í Fljótum .
Íris er ein heima með Konráð sex ára .
Hann liggur lasinn uppi í sófa og er satt að segja heldur daufur í dálkinn .
Hressist ekki að ráði fyrr en fjölskyldan og gesturinn skunda út í fjárhús að heilsa upp á blessaðar skepnurnar .
Þar líður honum greinilega vel .
Reykvíkingur en þó Fljótamaður Jón bóndi birtist fljótlega með pappakassa í fanginu ; ég sá á eftir þér , segir hann , og glottir .
Honum hefur þótt gáfulegra að fylgja í kjölfarið en fara á undan , ef ske kynni að gesturinn festi bílinn .
Leyndist líklega við Ketilás þar sem hann keypti inn til heimilisins og beið eftir drengjunum Skarphéðni sem er að verða 13 , og Hlyni , þriggja ára .
Þeir komu að Ketilási með skólabílnum .
Bræðurnir heilsa gestinum kumpánlega og sá yngri er fljótur að kasta fram skammstöfun Sambands íslenskra samvinufélaga þegar hann verður var við myndavélina ...
Elsti sonurinn Þórgnýr , sem verður 16 ára í haust , sækir skóla á Hofsósi .
Hann kemur heim í miðju síðdegiskaffinu og sest við eldhúsborðið .
Þeir yngri eru á ferð og flugi .
Koma og fara , nema Viktor .
Hann heldur sig í sófanum .
Tæp tuttugu ár eru síðan Jón og unnustan Íris komu norður og settust að á Þrasastöðum .
" Ég fæddist í Reykjavík en flutti hingað eins og hálfs árs og get því valið hvort ég er Reykvíkingur eða Fljótamaður .
Pabbi og mamma fluttu seinna hérna neðar í Fljótin , á Reykjarhól , sem kominn er í eyði núna .
Þrasastaðir höfðu verið í eyði í þrjú ár áður en við Íris komum .
Við útskrifuðumst bæði 1993 frá Hvanneyri og ákváðum að rífa þennan stað upp .
Nú eru öll útihús ný og við meira að segja nýbúin að stækka þau töluvert .
" Íbúðahúsið er hins vegar á fornminjaskrá , segir Jón Elvar , byggt 1904 .
Orðið rólegt á hlaðinu Eitt það jákvæðasta við Héðinsfjarðargöngin , segir Þrasastaðafólkið , er hve mjög dró úr umferð um hlaðið .
" Þetta var aðalleiðin á milli Siglufjarðar og Akureyrar yfir sumarið .
Breytingin er ekki svo mikil yfir veturinn , því þá hafa aldrei margir farið heiðina , og Vegagerðin hætti eiginlega að þjónusta svæðið eftir að ákveðið var að fara í framkvæmdirnar .
En ónæðið var gríðarlegt á meðan unnið var við göngin .
Það var eins og flutningabílarnir sem fóru á milli , væru í akkorði því það var ekki mikið slegið af þegar keyrt var framhjá bænum , " segir Íris .
" Útlendingar stoppa oft hér í brekkunni hjá okkur til að skoða sig um , og eftir á að hyggja er ótrúlegt að aldrei skuli hafa orðið slys þegar flutningabíll kom brunandi hér framhjá á 80 til 90 kílómetra hraða .
" Umferðin tók þó sinn toll .
" Eitt sumarið var keyrt á 30 lömb , aðallega uppi á heiðinni , og aldrei látið vita , " segir Jón .
Nálægðin við heiðina gerði það að verkum að í nógu var að snúast á köflum við að aðstoða ferðalanga .
" Ég er svo sem ekkert að kvarta , en það var mikið hringt og spurt um færðina .
Menn voru hættir að treysta á Vegagerðina .
" Svo þegar einhver festi sig var oft haft samband við Þrasastaði .
" Þá bjargaði maður auðvitað fólki .
Útlendingar treysta til dæmis mikið á gps tæki og í fyrra var ekki búið að setja göngin inn í það kerfi ; ef fólk kom frá Akureyri og ætlaði hingað vestur vísaði tækið því yfir heiðina , þótt hætt væri að halda henni almennilega við .
Heiðin var til dæmis ekki mokuð fyrr en mjög seint í fyrravor ; ekki fyrr en í lok maí , þegar hún var orðin næstum því auð og þá var vegurinn orðinn mjög blautur .
Það var reyndar ég sem opnaði hana ...
Það var bara 100 metra kafli sem var ófær á háheiðinni og ég stakk í gegnum skaflinn á dráttarvélinni svo hægt væri að keyra í gegn .
Vegagerðarmenn mættu hér kolvitlausir og spurðu hvað ég væri eiginlega að skipta mér af þessu .
Það er alveg rétt að ég má það í raun ekki , en ég sagði á móti að þeir skyldu þá gjöra svo vel að vera hér með bíl og draga þá sem festu sig .
Fólk kom oft labbandi neðan af heiðinni hingað til okkar og ég gafst upp eftir að hafa farið þrjár ferðir upp eftir einn daginn ; fór þá og mokaði .
" Íris segir Íslendinga vana að aðstoða hver annan og þyki það sjálfsagt .
" Útlendingar komu hingað og báðu okkur um að hringja á vegahjálpina , það er vant því úti ; en ég benti oft bara á Jón og sagði að hann væri vegahjálpin ! " Jón Elvar segir fólk stundum hafa hringt í lögregluna , hún í björgunarsveitina og félagar í henni hafi verið komnir á staðinn eftir tvo tíma .
" Á meðan vorum við með fólkið hér í kaffi ! Þá var alveg eins gott að bjarga þessu sjálfur strax .
" Hún segir auðveldlega hægt að hlæja að þessu núna ...
" Sumir vildu borga manni fyrir þetta og það var svo sem ekkert undan þessu að kvarta , þannig lagað .
En mér fannst þó að Vegagerðin hefði mátt standa öðru vísu að þessu , " segir Jón .
Þrátt fyrir allt vona þau að leiðin um Lágheiði verði áfram opin yfir sumartímann en óttast samt sem áður að veginum verði ekki haldið við .
Fari svo verði hann fljótt aðeins jeppafær og jafnvel algjörlega ófær á tiltölulega skömmum tíma .
" Það fyndist mér afskaplega slæmt ; að leiðin yrði ekki nothæf fyrir allt ferðafólk .
Ég trúi því reyndar ekki að Fjallabyggð og Skagafjörður láti þetta gerast , því ferðaþjónustan er orðin svo stórt mál á Siglufirði og annars staðar á svæðinu , " segir Jón og Íris botnar : " Það er fallegt að keyra Fljótin og yfir heiðina .
Fólk hefur gaman af að fara þessa leið í rólegheitum og skoða sig um , " segir Íris .
Í vetur hefur yfirleitt verið greiðfært frá Ketilási upp að Þrasastöðum , þótt stundum sé eina leiðin í skóla að fara með vélsleða frá bænum að Skeiðfossvirkjun og þangað með jeppa niður að Ketilási , til móts við skólabílinn .
" Þetta hefur bjargast vegna þess ekki hefur verið mjög mikill snjór .
Vegagerðin hefur skutlast í gegn með traktorsgröfu og hrúgað snjónum upp öðrum megin á veginum þannig að ef kemur smá andvari og skafrenningur verður strax ófært .
Þeir hefðu betur farið með snjóblásara og hreinsað almennilega því þá hefði leiðin haldist opin miklu lengur og ekki þurft að fara margar ferðir á traktornum .
" 700 fjár og fer fjölgandi Á Þrasastöðum er myndarlegt fjárbú .
" Við höfum verið að fjölga í bústofninum og erum nú með 700 í húsum .
Svo erum við með eina 25 hross og þá er það upptalið , " segir Jón .
Kindur á bænum voru lengi vel um 300 en síðustu ár hefur þeim fjölgað hressilega .
Og þau hugleiða að bæta jafnvel enn í .
Þau segjast bjartsýn á sauðfjárbúskap .
" Við eigum von á þúsund lömbum í vor .
" Nú liggur slíkt tölfræði fyrir tímanlega , eftir að farið var að skoða ærnar í sónar .
Búskapurinn einn dugar þó ekki til að framfleyta fjölskyldunni .
" Síðustu ellefu ár hef ég unnið hjá Þormóði Ramma - Sæbergi við löndun , bæði úr rækjubátum , ísfisks- og frystitogurum .
Það er ágætt ; akkorðsvinna og reyndar hundleiðinleg , en það er ágætt upp úr því að hafa miðað við tímann sem það tekur .
Maður skýst í það fjóra daga í mánuði .
Við erum tvo daga með hvorn bát , " segir Jón Elvar .
Þá sér hann um að halda mink í skefjum í Skagafirði .
Er ráðinn til þess af sveitarfélaginu og gegnir reyndar ámóta embætti vegna tófunnar .
" Hundarnir leita og ég hleyp á eftir þeim ! " A bænum eru nokkrir minkahundar , auk tveggja úrvals smalahunda sem Jón hefur þjálfað sjálfur .
Hann segist hefja slaginn við mink og ref í byrjun júní og verkefnið taki eina tvo mánuði .
" Ég reyni að ná hvolpunum strax , það er erfiðara að eiga við þá eftir að þeir eru komnir á stjá .
" Minkurinn hefur verið plága í sveitinni , segir Jón , en að honum hafi fækkað verulega .
" Það virðist koma lægð í stofninn á 15 ára fresti ; kannski vegna pestar ; hann hrynur a.m.k. með jöfnu millibili og mér finnst að þá eigi menn að spýta í lófana og reyna að útrýma mink á ákveðnum svæðum .
Það er hægt ef gengið er skipulega til verks , en fræðingarnir fyrir sunnan vilja gera þetta öðruvísi en við veiðimennirnir , sem höfum mest vit á kvikindinu .
" Jón Elvar segir minkinn valda miklu tjóni .
" Hér í Fljótunum er gríðarlegt æðavarp , bæði í Haganesvík og á Hraunum og ætíð því mest þar .
Ég taldi einu sinni 80 egg og 40 unga úr einu bæli .
Minkurinn drepur stanslaust .
Á veturna fer hann undir ísinn og hreinsar upp seyði úr ám og pollum .
" Minkinn eltir Jón Elvar um allan Skagafjörð en Fljótin eru hans svæði þegar kemur að refnum .
" Ég er í minknum á daginn en ligg á tófugreni á nóttunni , " segir hann og hlær .
Það hentar vel að eyða fyrri hluta sumars í þetta því fjölskyldan byrjar oftast frekar seint í heyskap miðað við aðra .
" Það er yfirleitt ekki fyrr en í byrjun júlí .
Ég vil frekar vera með ærnar á túnum fram eftir sumri .
" Túnin öll ónýt í fyrra Í fyrrasumar heyjaði Jón Elvar raunar ekki á eigin túnum því þar var hvergi stingandi strá .
" Í fyrravetur var lítill snjór en gríðarlegur klaki og öll túnin hjá okkur kólu .
Þetta hafði ekki gerst í manna minnum ; túnin eru yfirleitt undir snjó á haustin og ekki frost í jörðu en í fyrra plægðum við öll okkar tún , 20 hektara ; það þýddi ekkert annað , þau voru öll steindauð .
" Heyskapur fór sem sagt fram annars staðar .
Fjöldi jarða í grenndinni er í eyði og því gátu Þrasastaðabændur nýtt sér önnur tún .
Sumrin eru styttri í báða enda í Fljótum en víða annars staðar , ef svo má segja .
" Mér finnst ég stundum nýbúinn að bera á þegar þarf að slá og varla búinn að heyja þegar komið er fyrst snjófölið .
" Íris rifjar upp að ótrúlega kalt var allan júnímánuð í fyrra " og þegar farið var í göngur í byrjun september var allt orðið á kafi í snjó .
Það er miklu erfiðara hér en niðri í sveit , bæði á vorin og haustin .
Við erum alveg upp undir heiðinni .
" Fljótin eru feiknarlega gott svæði til sauðfjárræktar , segir Jón .
Féð þvælist um nánast allan Tröllaskagann að sumrinu , en bestu aðstæðurnar eru á Lágheiðinni .
" Þar fer snjórinn smám saman allt sumarið þannig að nýgræðingur er í boði fram á haust .
Féð færir sig með snjóröndinni .
" Kræsingar eru sem sagt lagðar á borð daglega og Jón bóndi segir þess sjá merki í bókhaldi og skýrslum .
" Afurðir héðan af svæðinu eru mjög góðar .
Eini hængurinn á sauðfjárrækt er að við fáum allt of lítið fyrir afurðirnar miðaði við allt sem við kostum til .
Aðföng hafa öll hækkað ; verð á stærstu þáttunum , olíu , áburði og rúlluplasti hafa hækkað gríðarlega .
Það stendur því ekki mikið eftir af hverju lambi þegar búið er að gera dæmið upp .
Svakalega lítið reyndar .
" Þau halda í þá von að útflutningur á lambakjöti aukist og gott verð fáist fyrir þessa gæðavöru þar .
" Við erum ekki gróðahyggjufólk , bændur , " segir Íris .
" Maður er meira í þessu af hugsjón en til þess að græða peninga .
Það væri fínt að fá það vel fyrir starfið að hægt væri að búa vel , laga húsin sín og eiga góð tæki .
En ég held það sé staðreynd að fólk hugsi öðru vísi til sveita en annars staðar .
Við eigum alltaf að borða , og kvörtum ekki .
" Hún segir það ákveðin lífsgæði að búa á svona stað .
Jón Elvar nefnir að það sé ekkert nýtt að bændur séu óánægður með afurðaverð .
" Maður væri ekki í annarri vinnu líka ef við hefðum nóg út úr þessu .
Það væri auðvitað draumurinn að geta bara sinnt búskapnum en það er útilokað .
Það er miklu dýrara fyrir okkur en fólk hér neðar í sveitinni , við þurfum að keyra lengra með allt , þurfum að eiga sleða og góðan jeppa .
" Viðhaldið á heimilisbílnum er líklega óvenju dýrt .
" Hér er malarvegur , stundum skelfilega holóttur , og stundum þarf að skipta um dempara tvisvar á ári , " segir Jón .
Það er samt þess virði .
" Ég er ekki viss um að ég myndi vilja flytja hér neðar í sveitina .
Ef við hættum búskap færi maður sjálfsagt bara á mölina .
Það eru algjör forréttindi að búa í svona fallegri sveit , " segir Íris .
Þórgnýr hefur haft mikinn áhuga á hestum frá því hann var lítill .
Hann segir það skemmtilegt áhugamál , " og svo er ég svolítið í fótbolta á veturna , æfi tvisvar í viku á Hofsósi .
Bróðir pabba býr þar og það er þægilegt að geta hoppað inn hjá honum þegar ég fer á æfingu og eins ef það er ófært .
Þá fæ ég bara að vera þar .
" Móðir hans nefnir einmitt að börn í sveit geti ekki valið sér hvaða áhugamál sem er .
Þeim verði að ýta í það sem sé raunhæft .
" Svo er ekki þar með sagt að sá sem fæðist í sveit vilji endilega búa þar .
En við erum heppin með það að allir strákarnir vilja vera hér .
Það er gaman fyrir þá að alast upp við það að geta verið með mömmu og pabba , vasast í útihúsunum og sinna alls kyns störfum .
Þó að við förum ekki saman í sólarlandaferðir þá erum við alltaf saman .
Það er mjög dýrmætt , " segir Íris .
Svona er lífið á Þrasastöðum .
