Í sýningarsal Kling & Bang við Hverfisgötu eru fjórir bleikir skúlptúrar á gljámáluðu gólfinu .
Höfuð tveggja karla hafa stungist niður í gólfið , eða vatnið sem heiti sýningarinnar vísar til , Gengið á vatni , og kona baðar út höndum og hrópar þar sem hún er sokkin upp að mitti .
Þá eru tvær hendur það eina sem sést af fjórðu mannverunni , en sú lyftir straubretti upp úr gólfinu .
Þetta eru nýjustu verk Magnúsar Pálssonar , og að auki eru í innra rými verk á pappír frá árinu 1965 .
Magnús hefur verið atkvæðamikill í íslensku myndlistarlífi allar götur síðan á sjöunda áratugnum , sem listamaður og kennari , og hér sýnir hann okkur fólk í krísu .
Einhverjir hafa túlkað þessi verk sem viðbrögð listamannsins við þjóðfélagsástandi , er þetta krísulist ? " Nei , þetta átti að vera hlægilegt , " segir Magnús og kímir .
Hann segir ekkert óeðlilegt við það að fólk lesi aðstæður í samfélaginu inn í listina en hann segist alls ekki stilla þjóðfélagsgagnrýni up í sínum verkum .
" Sumir gera það , kannski með góðum árangri , en ég forðast það .
Ef ef það er einhver alvara , eitthvað ekta í verkum , þá spegla þau á einhvern hátt viðhorf listamannsins og hann getur bara endurspeglað sitt eigið umhverfi .
" Magnús hugsar sig um , lítur yfir verkin og bætir svo við : " Mér datt aldrei neitt hrun í hug í tengslum við þessi verk , síður en svo .
Þetta átti að vera hlægilegt .
Er þetta ekki svolítið grín ? Fæturnir svona upp í loft ? " – Þetta eru furðulegar aðstæður .
En það er ekki bara hálfsokkið fólkið heldur vekur straubrettið spurningar .
" Jú , það brýtur upp og gefur hinu líf .
Í staðinn fyrir að koma með annan skúlptúr þar sem lappir stingast upp úr vatninu , þá kemur þarna uppbrot sem ég var að sækjast eftir .
" Magnús segist hafa átt " tvær hendur aflögu " og notaði þær á þennan hátt , með straubrettinu .
" Allt svona er frekar tilviljanakennt en ef maður er heppinn ná hlutirnir að verða góðir eða skemmtilegir – oftast er maður þó óheppinn og þeir verða hundleiðinlegir .
Það er erfitt fyrir sjálfan mig að tengja verkin mín hvert við annað eða sýna fram á einhvers konar framhald , en aðrir þykjast sjá eitthvað slíkt og það finnst mér gott og vel .
En maður breytist andskotann ekki neitt .
Maður er faktískt alltaf að gera það sama .
" Hálfgerður vandræðagemlingur Við Magnús yfirgefum þessar hálfsokknu mannverur í nauðum og göngum yfir á nálægt öldurhús ; þar hrópar enginn á hjálp og glaðlegt fönk hljómar í hátölurunum .
Talið berst að bakgrunni Magnúsar í leikhúsinu , en á sjötta áratug liðinnar aldar skapaði hann sviðsmyndir .
Hann telur þennan bakgrunn hafa haft mótandi áhrif á listferil sinn .
" Mér fannst gaman í leikhúsinu þessi ár sem ég var þar .
Það var slítandi en gaman .
Stundum var samstarfið ánægjulegt – en ekki alltaf .
Oft fór ég fokreiður út af generalprufu ! " Hann skellir upp úr .
" Í leikhúsinu verður til skemmtilegt ferli .
Fyrst þarf að velta verkinu fyrir sér , hvað á að gera með það , þá verða til teikningar og módel , og gera þarf sviðið í fullri stærð .
Svo færist verkið upp á sviðið .
Það er gaman þegar leikararnir fara í búninga og heimurinn tekur á sig mynd .
" – Leikhús byggist á hópvinnu en starf myndlistarmannsins er hins vegar iðulega merkt einsemdinni .
" Já , en ég hef alltaf unnið mikið með fólki .
Í leikhúsinu var ég hálfgerður vandræðagemlingur , í raun djöfulsins frekjudallur .
Ég þoldi enga afskiptasemi og leikstjórum fannst það stundum kalt að fá ekki að skipta sér af því sem ég var að gera .
Leikstjórar vilja gjarnan ráða því hvernig umgjörðin er , og mér finnst það eðlilegt , en ég áttti erfitt með að taka afskiptasemi .
" Magnús brosir og bætir við : " Stundum horfði til slysa .
" Á tímabilinu 1951 til 1959 starfaði Magnús bæði hjá Þjóðleikhúsinu og Leikfélagi Reykjavíkur en þá segist hann hafa kvatt leikhúsið að mestu .
" Ekki endanlega þó en fram að því var þetta mitt eina starf .
Ég hélt áfram að taka að mér eitt og eitt verk .
Þegar maður hefur lært eitthvað og telur sig kunna það vill maður gjarnan notfæra sér kunnáttuna , þótt það sé ekki til annars en að hafa ofan í sig og fjölskylduna .
" List augnabliksins gerist aldrei aftur Það voru miklir breytingatímar þegar Magnús var að færa sig úr leikhúsinu yfir í frjálsa myndlist .
" Á þessum tíma töldu menn sig vera að uppgötva tilviljunina og fóru að nýta hana , " segir hann .
Magnús hefur löngum verið spyrtur við Flúxus-listhreyfinguna og gjörningalist .
Hann kom til að mynda að uppákomum sem voru kallaðar " happenings " upp á ensku og segir ákveðinn mun á " happening " og " performans " .
" Í " happening " bjó maður til grófan ramma um eitthvað sem hópur fólks aðhafðist á ákveðnum tíma en svo réðst það af tilviljun hvað gerðist .
Þetta var list augnabliksins og gerðist aldrei aftur .
Málið var að leyfa einhverju að gerast , að gefa tilviljuninni stjórnina .
" Hann segir andrúmsloftið hafa verið móttækilegt fyrir þessum pælingum .
" Í stemningunni var stefnt að því að gera ekki varanleg verk .
Það sem ég gerði á þessum tíma er allt ónýtt , ég eyðilagði það meðvitað .
Ég var til dæmis búinn að gera tuttugu eða þrjátíu skúlptúra sem ég sýndi árið 1968 .
Þeir voru gerðir úr gömlum fötum , kjólum af móður minni og buxum og skyrtum af mér sjálfum .
Ég tróð fötin út með pappír og herti með því að bera á þau málningu , lím og aðra drullu .
Þannig gat ég tekið pappírinn innan úr og eftir stóðu holir skúlptúrar .
Í þessum verkum voru bæði negatíf og pósitíf rými , en það var mér mikilvægt enda átti ég eftir að vinna mikið með negatíf rými á næstu árum .
Ég sýndi þessi verk 1968 , hlóð þeim síðan upp í stóran haug í portinu við Gallerí SÚM við Vatnsstíg , batt utan um með streng og hellti steinsteypu yfir .
Ég lét hauginn standa þar til þetta var allt grotnað niður og varð að smáhrauk .
Það var gaman .
" – Og eftir hafa væntanlega staðið ljósmyndir sem skrásettu ferlið .
" Já , og þrír skúlptúrar sem fóru ekki í hrúguna .
Ég gaf Nýlistasafninu þá .
" Talið berst að uppruna listaverka og Magnús sgir alla listamenn sífellt vera að kópíera eitthvað ; " eitthvað úr umhverfinu , eitthvað sem við höfum séð .
Það er mjög takmarkað hvað maður getur þakkað sjálfum sér .
Dadaistarnir komu fram með hugtakið " fundinn hlutur " .
Rétt eins og Marcel Duchamp sem tók hlandskál , sneri henni öfugt og stillti henni á sínum tíma upp sem list .
Hann kom einfaldlega fram með þessa grundvallarstaðhæfingu , því listamenn eru alltaf að nota það sem þeir finna .
Maður breytir því eitthvað , gerir það jafnvel óþekkjanlegt , en þetta eru fundnir hlutir .
Sem dæmi þá fann ég einu sinni í verslun eitt þessara korta sem breytast ef þeim er hallað , auga getur opnast eða lokast , en á þessu stóð Rhythm og þegar því var snúið breyttist það í Melody .
Ég gerði þetta kort að fundnum listhlut og kallaði það " Hljóðlaust hljóðljóð " .
Ég kom hvergi nærri því að búa hlutinn til en setti hann í nýtt samhengi .
" Sú tæra list er huglæg Í liðinni viku hélt Magnús áhugaverðan hádegisfyrirlestur í Listaháskóla Íslands , í fyrirlestraröð sem kennd er við vinnustofu listamanna .
Þar sagði hann að listin þyrfti ekki að vera vinna .
" Sko , sú tæra list er huglæg , " segir hann .
" Hún getur hins vegar verið sett fram með mikilli vinnu , í stórum hlutum , á ýmiss konar hátt .
En sú tæra list er í hausnum og skilar sér huglægt , verður til hvort heldur vinna er henni samfara eða ekki .
" Hann bankar á höfuðið .
" Sumir listamenn eru vinnufíklar og fá feikn út úr því , einhverja nautn .
En mér finnst áhugavert að velta fyrir mér hvar listin liggi , hvar og hvenær hún verði til .
" – Veistu hvar listin verður til hjá þér ? " Yfirleitt áður en vinnan fer fram , og alltaf hér .
" Aftur bankar Magnús á höfuðið .
" Annars er ég manna vanhæfastur til að meta það .
" – Þú spurðir líka hvort listamaður þyrfti vinnustofu .
Þú vilt fá fólk til að hugsa um þetta sköpunarferli , hvernig það er og hvað er mikilvægt , ekki satt ? " Alveg hreint .
Þarf einhverja vinnustofu ? List verður til þegar maður vaknar á morgnana , rétt eins og þegar maður er að sofna á kvöldin – jafnvel í draumi ! Listamenn gera gjarnan list til að þóknast einhverjum og til að geta fengið pening fyrir , þeir þurfa að lifa og það er virðingarvert og ekkert út á það að setja , ég geri það sjálfur .
En mér hefur alltaf fundist að mitt besta framlag verði til þegar ég er ekki að reyna að þóknast neinum eða að búa til eitthvað sem gæti mögulega selst .
" Talið berst að lokum aftur að verkunum á sýningu Magnúsar í Kling & Bang en hann hefur sagt þau vera einskonar kitsch , en það hefur verið þýtt sem listlíki .
" Þegar ég var að kenna í nýlistadeild MHÍ í gamla daga bjuggum við til orð yfir kitsch út frá orðinu glundur : hug-glundur .
Þesi verk eru mitt hugglundur , " segir Magnús og bætir við að hann sé afar veikur fyrir kitschi .
" Ég er krítískur á kitsch en fell flatur fyrir góðu kitschi ! " – Hvað er gott kitsch , gott hugglundur ? " Það er ekki gott að segja .
Hvað er góð list ? Ég hef mínar hugmyndir og tel mig vita hvað er gott um leið og ég sé það .
Ég notfæri mér þessa ást mína á kitschi og síðustu ár hef ég ekki búið til neitt nema kitsch ; kitschljóð , kitschhluti ...
eins og sést á þessum verkum á sýningunni .
" Gengið á vatni í Nýlistasafninu Gengið á vatni er heiti sýningar Magnúsar Pálssonar sem er í Kling & Bang galleríi til 1. apríl næstkomandi .
Á sýningunni eru fjórir nýir skúlptúrar auk verka á pappír frá árinu 1965 .
Sýningarstjóri er Hanna Styrmisdóttir .
Ferill Magnúsar er langur og fjölbreytilegur og spannar rúma fjóra áratugi .
Meðal verka hans eru gjörningar , leikverk , hljóðljóð , skúlptúrar , bókverk og teikningar auk sviðsmynda fyrir leikhús .
Óhætt er að segja að Magnús hafi haft mikil áhrif á þróun myndlistar hér á landi síðustu áratugina , ekki bara með listsköpun sem gengur þvert á listgreinar , heldur einnig með kennslu .
Opið er í Kling & Bang galleríi , Hverfisgötu 42 , fimmtudaga til sunnudags , kl. 14 til 18 .
