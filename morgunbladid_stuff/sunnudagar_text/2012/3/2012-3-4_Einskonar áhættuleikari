Ásgeir Helgi Magnússon er dansari við Íslenska dansflokkinn þar sem hann er búinn að vera frá því um haustið 2010 .
Hann er jafnframt eini karlmaðurinn sem hefur útskrifast af dansbraut Listaháskóla Íslands og tilheyrir fyrsta árgangnum sem útskrifaðist af brautinni með BA-gráðu árið 2009 .
" Ég byrjaði seint að dansa .
Ég var átján ára þegar ég tók minn fyrsta danstíma af algörri slysni .
Mig langaði að gera eitthvað skemmtilegt eitt sumarið og ákvað að sækja námskeið hjá Jazzballettskóla Báru .
Ég fór þar í byrjendanámskeið og fannst þetta svo skemmtilegt að ég fór í byrjendahóp veturinn eftir .
Hópurinn var lítill og við fengum mjög góða kennslu , " segir Ásgeir sem var þarna næstu þrjú árin .
" Á þessum tíma glæddist áhuginn og ég tók líka þátt í tveimur nemendamótssýningum hjá Versló , " segir hann en sýningar skólans hafa jafnan lagt áherslu á söng- og dansatriði .
Varaplanið var jarðfræðinám " Eftir útskrift vissi ég ekki alveg hvað ég ætti að gera .
Maður stóð á tímamótum og það var búið að leggja upp brautina fyrir mann .
En ég var í einhverjum uppreisnarhug á þessum árum .
Dansinn færði mér mikla gleði og vellíðan og hjálpaði til við að byggja upp sjálfstraustið .
Ég var ekki tilbúinn til að sleppa þessu og ákvað að gefa dansinum tækifæri .
Ég fór út í inntökupróf til Svíþjóðar í staðinn fyrir að fara í útskriftarferðina , " segir Ásgeir sem komst inn í Ballettakademíuna í Stokkhólmi .
" Þetta kom mér á óvart .
Ég vildi bara prófa og sjá hvort ég kæmist inn en var alveg tilbúinn með annað plan .
Ég var búinn að sækja um í jarðfræði í Háskóla Íslands , ætlaði að fara að klífa fjöll og skoða steina .
" Það fór ekki svo en þess í stað var Ásgeir við nám í Stokkhólmi í þrjú ár en ákvað síðan að koma aftur heim og útskrifaðist úr diplómanámi við LHÍ árið 2007 .
" Það var rosalegt sjokk fyrir líkamann að dansa meira og minna allan daginn , " segir Ásgeir um tímann eftir að hann byrjaði í dansnámi .
" Ég komst líka að því hvað maður þarf að borða mikið þegar maður hreyfir sig allan daginn ! " Skólinn í Stokkhólmi lagði áherslu á nútímadans og djassdans .
" Þess vegna valdi ég skólann en síðan varð ég smám saman hrifnari af nútímadansinum og fannst á endanum ekki nóg um hann í skólanum .
Þess vegna fór ég aftur heim því ég fann að ég vildi sérhæfa mig meira , " segir Ásgeir en bætir við að námið í Stokkhólmi hafi gefið honum breiðan grunn .
" Ég hafði heldur ekki farið í marga balletttíma áður en ég fór út .
Stuttu fyrir inntökuprófið fór ég í tíma til stelpu sem ég þekkti , sem kenndi mér undirstöðuatriðin og öll frönsku nöfnin .
Mér fannst hrikalega leiðinlegt í balletttímunum fyrsta veturinn .
En þegar maður fór að verða aðeins betri tók ég hann í sátt .
" Æfði millivegalengdahlaup Ágeir var í frjálsum íþróttum sem barn í Hafnarfirði þar sem hann ólst upp .
Hann sérhæfði sig í millivegalendahlaupum en hann byrjaði að æfa frjálsar þegar hann var þrettán ára .
" Ég hef alltaf verið virkur og með mikla orku sem ég hef þurft að fá útrás fyrir .
" Ásgeir fór sem skiptinemi í BA-náminu út til Amsterdam og síðan beint á vinnumarkaðinn , fékk eitt verkefni í Barcelona og annað á Englandi .
" Maður lærir svo mikið á því að fara bara út og byrja .
Ég var mjög heppinn og lenti í skemmtilegum og góðum dansflokkum .
" Til að fá verkefni þurfti Ásgeir að fara í áheyrnarprufur en í þær mæta oft 400-500 manns .
" Ég var nokkuð heppinn .
Þegar maður starfar sjálfstætt er aðalmálið að finna verkefni sem passa saman .
Maður fær kannski tvö mjög góð tilboð en getur ekki tekið bæði .
Það er mikil excel-vinna í því að láta þetta ganga upp ! " Hann fór svo í inntökupróf hjá Íslenska dansflokknum og var fyrst ráðinn í eitt verkefni , sem vatt síðan upp á sig .
Það var verkið Transaquania - Into Thin Air sem dró hann hingað heim .
" Mér fannst mjög spennandi að fá að vinna með Ernu [ Ómarsdóttur ] , Damien [ Jalet ] og Gabríelu [ Friðriksdóttur ] sem eru höfundar að verkinu .
" Dansflokkurinn var langtímamarkmið Hvernig er síðan að vera kominn hingað heim ? Sástu þetta alltaf fyrir þér ? " Þetta var alltaf takmark .
En ekkert sem ég hélt að kæmi svona snemma á ferlinum .
Það breytti miklu í mínu lífi að slíta þessar rætur sem ég var kominn með í Amsterdam og koma hingað heim , " segir hann og leggur áherslu á að það sé gott að tilheyra þessu samfélagi og hafa fasta vinnu .
" Þetta er frábær fjölskylda hérna í dansflokknum og ég gæti varla hugsað mér betri félagsskap .
Þetta er svo yndislegt og hæfileikaríkt fólk , " segir Ásgeir sem segist hafa lært mikið af hinum dönsurunum rétt eins og danshöfundunum sem hafa unnið með flokknum .
" Maður lærir svo mikið af fólkinu sem er í kringum mann , hvernig það tekst á við hlutina .
" Hvernig er það að hafa ekki farið að dansa fyrr en átján ára gamall ? Er það ekkert erfitt ? " Ef maður hefur brennandi áhuga og finnst þetta ótrúlega skemmtilegt skiptir ekki máli þó maður byrji seint .
Það er um að gera að prófa og láta reyna á þetta .
Hjá mér byrjaði dansinn sem áhugamál .
Síðan ákvað ég að fara í nám en var ekki viss um að ég vildi starfa við þetta .
Ég beið alltaf með þessa ákvörðun að verða dansari .
Það var í raun ekki fyrr en ég var að útskrifast úr námi og taka að mér mín fyrstu verkefni að ég husgaði : " Þetta er eitthvað fyrir mig ! " Maður hreyfir sig allan daginn , þetta er skapandi umhverfi , frábært til að halda sér í formi og maður er alltaf að fást við eitthvað nýtt .
" Fleiri en ein leið að markmiðinu Það eru greinilega fleiri en ein leið að þessu takmarki að verða dansari .
" Já algjörlega , það fer eftir því hvernig dansari þú vilt vera .
Viltu tilheyra nútímadansflokki , viltu vera í klassík eða breikari ? Það er svo ótrúlega margt til .
" Hann er ánægður með nám sitt við LHÍ .
" Sá grunnur sem ég fékk úr Listaháskólanum hefur gert mann fullkomlega samkeppnishæfan á evrópskum markaði .
Fyrir áramót fékk ég tækifæri til að leysa af hjá einu af flottustu kompaníunum í Evrópu .
Ég fékk launalaust leyfi frá flokknum og var með þeim í sýningarferðarlagi um Evrópu í mánuð , " segir hann en flokkurinn er belgískur og heitir Peeping Tom .
" Það var ótrúlega gaman að fá að taka þátt í sýningu hjá flokki sem er á topp þrjú listanum mínum .
" Aðeins aftur að skiptunum úr frjálsum í dansinn .
Voru þetta ekki mikil viðbrigði ? " Ég hljóp og hljóp og nú er ég loksins kominn á áfangastað , " segir hann og hlær .
" Þetta snýst um að finna sér sína hillu .
Ég hefði alveg viljað prófa sem krakki að standa á sviði en ég var frekar óframfærinn þó þessi löngun hafi blundað í mér .
" Kanntu einhverja skýringu á því af hverju það eru ekki fleiri strákar í dansi en raun ber vitni ? " Ég held að það vanti fyrirmyndir .
Það eru samt miklu fleiri strákar í dansi en voru fyrir nokkrum árum .
Þeir fara bara ekki út í atvinnumennsku en eru í ýmsum dansskólum , " segir hann og lýsir dansaralífi sínu nánar .
" Kannski á þetta ekki við alla .
Dansinn er harður húsbóndi .
Mér finnst þetta rosalega skemmtilegt en þetta er linnulaus þjálfun .
Þú ert á sama tíma málverkið og pensillinn .
Þegar þú færð gagnrýni snýst hún um líkama þinn .
Það er nauðsynlegt að aðskilja sjálfið frá líkamanum í rýminu þegar maður fær gagnrýni .
" Dansinn ætti að geta hagnast á jafnari kynjahlutföllum .
" Já algjörlega .
Strákar sem nemendur eru oft óhræddari við að gera mistök og það er gott í dansinum , að leyfa sér að fara alla leið , gera mistökin og læra af þeim strax .
Strákar eru líka oft óhræddari við að detta .
" Vantar Coke Zero-auglýsinguna Ásgeir segir stundum vanta einhvern vinkil til að glæða áhuga stráka á dansi .
" Maður hefur þessa hugmynd um að dansinn sé fallega , brothætta ballerínan .
En það þarf að gera einhvers konar Coke Zero-auglýsingu um dansinn .
Sýna þessa töff hlið á dansinum þar sem allt er að gerast .
Maður er að gera brjáluð trix sem eiga meira skylt við áhættuleik í kvikmyndum en brothættu ballerínuna .
" Hann segir dansinn geta verið harðan húsbónda .
" Ef maður starfar sjálfstætt fylgir því flökkulíf .
Það getur verið erfitt að þurfa að flytja ef maður er búinn að skjóta rótum einhvers staðar eða er í sambandi .
" Ásgeir var ráðinn til árs hjá Íslenska dansflokknum en núna er verið að skipta um listrænan stjórnanda en Lára Stefánsdóttir hefur verið ráðin í það starf til næstu fimm ára frá og með haustinu .
Ásgeir kann vel við sig hjá flokknum og vonast til að eiga samleið með nýjum stjórnanda .
Sem stendur sýnir flokkurinn verkið Mínus 16 á stóra sviði Borgarleikhússins og vill Ásgeir endilega að sem flestir sæki danssýningar og mæti með opinn huga .
" Það þarf ekki endilega að lesa út söguþráð í danssýningu , oft eru þetta meira tilfinningar .
Það sem þú upplifir sem áhorfandi getur aldrei verið vitlaust og fólk á alls ekki að vera hrætt við að skilja ekki .
" Áður en Ásgeir byrjaði að dansa vissi hann ekki einu sinni að það væri til eitthvað sem héti Íslenski dansflokkurinn .
" Það er eins og maður sé að ganga inn í hús þar sem opnast alltaf fleiri og fleiri dyr .
Því meira sem ég hef lært því meira opnast þessi heimur upp fyrir manni .
Ég held að ég hafi aldrei verið sérstaklega upptekinn af því sjálfur að hugsa um hver væri mín fyrirmynd .
Ég hugsaði alltaf : Hvert stefni ég ? Og setti síðan markið alltaf aðeins hærra .
" Dagur í lífi dansarans 7.45 Klukkan hringir og ég skrölti fram úr .
Fyrstu skrefin á morgnana eru stundum erfið ef mikið er um að vera og fæturnir lúnir .
Fæ mér morgunverð , í þetta sinn hafragraut með kókós , sesam- og hörfræjum .
Sit í rólegheitunum og les fréttamiðlana í tölvunni .
Finnst gott að eiga smá stund með sjálfum mér áður en ég held út í daginn .
9.30 Mættur upp á fjórðu hæð Borgarleikhússins , búinn að fá mér sterkan kaffibolla og byrjaður að hita upp fyrir vinnudaginn .
Hálftíma síðar er það balletttími undir stjórn Katrínar Ingvadóttur .
Eftir tímann sting ég höfðinu inn á skrifstofu dansflokksins og ræði við þau Gunnar markaðsstjóra og Sigrúnu framkvæmdastjóra um námskeið sem ég kenni á vegum dansflokksins fyrir börn og ungmenni á Akureyri næsta mánudag .
11.30 Dansararnir safnast allir saman á stóra sviði Borgarleikhússins og við rennum í gegnum verkin sem við erum að sýna um þessar mundir , Grossstadtsafari og Mínus 16 .
13.00 Hádegismatur .
Sveittur , þreyttur og svangur sest ég niður í mötuneyti Borgarleikhússins .
13.30 Aftur upp á fjórðu hæð .
Æfingastjórinn Osnat Kelner gefur nótur , þ.e. fer yfir það sem vel tókst til og einnig það sem þarf að laga .
Við vinnum í verkunum tveimur og æfum m.a. dúetta , tríó og hópatriði .
Eftir stutta pásu skiptum við um gír og hugum að næsta verkefni sem er spunasýning í miðbænum um miðjan mars .
17.00 Vinnudagurinn búinn en þó ekki alveg .
Ég hendist yfir götuna yfir í gamla Moggahúsið og tek stuttan hring í ræktinni .
18.30 Ég kem við í fiskbúðinni á leiðinni heim , skelli fiski og grænmeti í ofninn og á meðan allt bakast stekk ég í sturtu .
Hef mig til og borða .
19.25 Stekk út úr húsi og hleyp niður í Þjóðleikhús því ég er orðinn seinn á sýninguna Dagleiðin Langa .
Ég sest inn í salinn , fullan af prúðbúnu fólki og sé örlítið eftir því að hafa ekki valið betri föt .
En svo kemur myrkrið , sýningin byrjar og ég slaka á í sætinu .
22.30 Geng heim , ánægður með sýninguna og daginn .
Ekki bara fyrir stráka í sokkabuxum Sveinbjörg Þórhallsdóttir er fagstjóri dansbrautar Listaháskóla Íslands en brautin tilheyrir leiklistar- og dansdeild skólans og er til húsa við Sölvhólsgötu .
Innan deildarinnar er gott samstarf og í húsinu er skapandi andrúmsloft sem finnst vel þegar gengið er um húsið .
Það er stutt síðan farið var að útskrifa af dansbrautinni og hefur það aðeins verið gert tvisvar sinnum en Ásgeir Helgi er eini strákurinn sem hefur útskrifast af brautinni .
Það er tekið inn í námið annað hvert ár og er opið fyrir umsóknir til 23. mars .
Inntökupróf verða síðan strax eftir páska , 10. og 11. apríl en það verða teknir inn um tíu dansarar .
" Umhverfið hefur breyst mikið með tilkomu dansbrautarinnar og líka fræði og framkvæmdar .
Það er mikið samstarf milli nemenda og það hafa sprottið upp allskyns skemmtilegir hópar .
Samruninn er orðinn meiri milli greina , " segir Sveinbjörg .
" Það hefur verið mikil gróska og hröð þróun í dansi , öðruvísi nálganir og dýpri þekking á forminu .
Fólk hefur verið að mennta sig og fara vel ofan í fræðin og kynnast dansinum frá ólíkum hliðum , " segir Sveinbjörg um þróunina samhliða meiri menntun .
Gestakennarar og samstarf við útlönd Í náminu er lögð áhersla á erlent samstarf .
Bæði fara nemendur utan og hingað til lands koma gestakennarar frá Evrópu , sem dvelja við kennslu í skólanum í tvær til fimm vikur í senn .
" Það er mikil ásókn í að koma hingað og kenna .
Fólki finnst Ísland spennandi og prógrammið sömuleiðis áhugavert .
Svo má ekki gleyma því að við höfum ákveðinn kraft hérna á Íslandi sem fólk tekur eftir , " segir Sveinbjörg og útskýrir nánar .
" Við erum á þessari eyju í nálægð við náttúruna .
Við höfum þennan frumkraft í okkur .
Listamenn á Íslandi eru líka forvitnir og þurfa að vera opnir og leitandi .
Við þurfum að sækja hluti út fyrir þessa eyju og það opnar líka fyrir einhvern kraft .
Við sitjum ekki hérna og fáum allt í fangið .
Íslenskir nemendur þykja leitandi og skapandi .
" Sveinbjörg tók við sem fagstjóri brautarinnar í haust .
Hún er bæði menntaður dansari og danshöfundur .
Hún er líka formaður Samtaka um danshús og einn af stofnendum Reykjavík Dance Festival þannig að hún er búin að lifa og hrærast í dansheiminum í langan tíma .
Hún er ennfremur reyndur kennari og kenndi lengi við Listdansskóla Íslands og var yfir nútímadansbrautinni um tíma .
Hún hlakkar til að taka á móti nýjum nemendum í haust og bendir í leiðinni á inntökuskilyrðin .
" Það er æskilegt að vera með grunn í listdansi og helst útskrifaður frá listdansbrautum en við skoðum líka umsækjendur með góðan bakgrunn í dansi .
Það eru alltaf einhverjir hæfileikaríkir dansarar sem koma úr öðrum greinum eins og samkvæmisdönsum eða fimleikum , " segir hún en umsækjendur þurfa líka að vera með stúdentspróf eða hafa að minnsta kosti lokið 105 einingum á framhaldsskólastigi .
Breikdansari " óvart " í inntökupróf Núna er enginn strákur á dansbraut skólans .
Ætlið þið að gera eitthvað sérstakt til að laða þá að ? " Mig langar helst til að þeir strákar sem hafi áhuga kynni sér betur hvað við erum að gera hérna .
Þetta er svo fjölbreytilegt nám .
Það hentar einstaklingum sem eru sterkir og skapandi og færir í allri hreyfigetu .
Við erum ekki endilega að leita eftir strákum í sokkabuxum heldur líka breiðari hóp dansara .
Brautin er samtímadansbraut .
Það eru alls staðar fordæmi fyrir því að strákar hafi farið seint í dansinn og náð langt .
Ég er nýkomin frá Finnlandi þar sem ég var að kenna .
Ég var með dreng í tíma sem var virkilega hæfileikaríkur en bakgrunnur hans var úr breikdansi .
Þetta var langsterkasti nemandinn .
Hann rataði " óvart " í inntökupróf en núna er hann að fá tilboð víða að og getur valið milli starfa .
" 