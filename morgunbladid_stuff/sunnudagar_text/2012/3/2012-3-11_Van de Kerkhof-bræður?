Minnstu munaði að sjálfur úrslitaleikurinn um heimsbikarinn í knattspyrnu , milli heimamanna frá Argentínu og Hollendinga , færi ekki fram á Monumental Antonio Vespucio Liberti-leikvanginum í Buenos Aires sumarið 1978 eftir að þeir fyrrnefndu gerðu á elleftu stundu athugasemd við umbúðir á úlnlið eins Hollendinganna , umbúðir sem alþjóðaknattspyrnusambandið var búið að samþykkja og leikmaðurinn hafði verið með í fyrri leikjum á mótinu .
Rökin voru þau að umbúðirnar gætu skaðað leikmenn Argentínu í hita leiksins .
Brugðust forsvarsmenn hollenska liðsins illa við upphlaupi Argentínumannanna og hótuðu um tíma að kalla menn sína af velli .
Ítalski dómarinn , Sergio Gonella , tvísté í hringiðunni og forðaðist að taka ákvörðun – af eða á .
Eftir japl , jaml og fuður sættust liðin á að mjúkum vafningi yrði bætt við umbúðirnar og leikurinn gat hafist .
Argentína vann 3:1 eftir framlengingu og fyrirliði þeirra , Daniel Passarella , hóf heimsbikarinn á loft .
Hollendingum var á hinn bóginn ekki skemmt og neituðu þeir meðal annars að taka þátt í lokahátíð mótsins .
Leikmaðurinn sem bar hinar umdeildu umbúðir var hinn 26 ára gamli útherji René van de Kerkhof og komu þær sér hreint ekki illa fyrir áhorfendur , ekki síst sparklýsendur , enda greindu umbúðirnar René að frá eineggja tvíburabróður hans , Willy , sem einnig var í hollenska liðinu .
Þeir voru – og eru – sláandi líkir .
Máttarstólpar í landsliðinu Reinier Lambertus og Wilhelmus Antonius van de Kerkhof fæddust í Helmond í Hollandi 16. september 1951 og standa því á sextugu .
Þeir hófu feril sinn hjá Twente 1970 en skiptu yfir í stórlið PSV Eindhoven þremur árum síðar .
Sama ár léku þeir báðir sinn fyrsta landsleik .
Willy lauk ferlinum hjá PSV en René reyndi fyrir sér víðar , m.a. í Japan og á Grikklandi .
Bræðurnir voru báðir í leikmannahópi Hollands á HM í Vestur-Þýskalandi sumarið 1974 en Willy fékk ekki að spreyta sig .
René kom hins vegar inn á í leikhléi í úrslitaleiknum sem Hollendingar , með Johan Cruijff í broddi fylkingar , töpuðu fyrir heimamönnum .
Fjórum árum síðar voru van de Kerkhof-bræður í lykilhlutverkum í hollenska liðinu sem laut aftur í gras í úrslitaleik .
Willy lék hverja einustu mínútu á mótinu og Réne hóf alla leikina , þrátt fyrir meiðsli á úlnlið .
Þrátt fyrir tapið í Argentínu var árið 1978 hið besta á ferli bræðranna , þeir urðu bæði deildar- og bikarmeistarar með PSV í Hollandi og unnu að auki Evrópukeppni félagsliða sálugu .
" Þetta voru stórkostlegir tímar undir stjórn Kees Rijvers , " sagði René síðar .
Aukinheldur tóku bræðurnir báðir í tvígang þátt í lokakeppni Evrópumóts landsliða , 1976 og 1980 .
Þeir léku líka gegn Íslendingum á Laugardalsvellinum , Willy í þrígang , 1976 , 1978 og 1982 .
René lék sinn 47. og síðasta landsleik árið 1982 en Willy entist fjórum árum lengur .
Lék alls 63 landsleiki .
Hvor um sig skoraði fimm mörk í þessum leikjum .
Líkt við ryksugu René var sókndjarfari leikmaður og skoraði mun fleiri mörk fyrir félagslið sín heldur en Willy , sem kunni best við sig aftarlega á miðjunni .
Kappinn lét fátt fram hjá sér fara og hlaut að launum viðurnefnið " Ryksugan " , ellegar " Die Stofzuiger " á frummálinu .
Báðir voru bræðurnir á lista yfir 125 bestu knattspyrnumenn sögunnar sem brasilíska goðsögnin Pelé tók saman árið 2004 .
Eftir að hann lagði skóna á hilluna 1988 sneri Willy van de Kerkhof sér að viðskiptum og hefur vegnað vel .
Honum er fátt óviðkomandi í þeim efnum en fyrirtæki hans er meðal annars í fasteignaviðskiptum , markaðsráðgjöf og eðalvínum .
Fyrir nokkrum misserum festi Willy kaup á stærstu VIP-stúkunni á heimavelli PSV Eindhoven sem minnir að sögn meira á veitingastað en stúku á knattspyrnuvelli .
Þaðan fylgjast þeir bræður reglulega með sínum mönnum .
Erfiðara er að afla upplýsinga um René en hann er alltént eiturhress í hreint magnaðri sjónvarpsauglýsingu fyrir kjötbollur sem bræðurnir léku í fyrir tveimur árum .
Auglýsingin er aðgengileg á YouTube og staðfestir að van de Kerkhof-bræður hafa engu gleymt .
orri@mbl.is 