Á mörgum heimilum er falleg bókahilla með vel með förnum bókum eitt helsta stofustássið .
Sitja þar oft glæsilegar ritraðir helstu meistaranna ásamt Íslendingasögunum .
Þessar fallegu bækur eru iðulega mjög vel farnar , jafnvel um of , því ef athugað er nánar sést á stífleika þeirra þegar þær eru opnaðar að þær hafa aldrei verið lesnar .
Hin hliðin á málinu er svo fallegar bækur sem eru eyðilagðar af lesendum sínum , jafnvel við fyrsta lestur , og sóma sér því aldrei vel í hillu .
Á síðustu árum hefur selst æ meira af kiljum , erlendum sem innlendum , sem er mikil breyting frá því þegar íslenskar bækur voru nánast alltaf innbundnar og þoldu betur slæma meðferð .
Fyrir þá sem hafa gaman af að skoða , og jafnvel kaupa , gamlar bækur er fátt jafn hvimleitt eins og lausar síður , uppábrotin horn eða margbrotinn bókakjölur með hvítum línum sem gera titilinn ólæsilegan .
Því er það alltaf jafn ánægjulegt þegar komið er inn á heimili þar sem bókahillurnar innihaldar fallegar og vel með farnar kiljur og aðrar bækur , augljóslega lesnar , en þannig að ekki stórsér á þeim .
Sér í lagi þegar bókakosturinn sem er til sýnis verður uppspretta skemmtilegra samræðna þar sem gestgjafinn ræðir af ákafa þau hugðarefni sem efniviður bókanna endurspeglar .
Það er nefnilega auðvelt að fara vel með þessar eigur sínar .
Ekki leggja þær frá sér opnar og ekki brjóta upp á hornin heldur nota miða , hvaða miða sem er , til að merkja hvar hætt var hverju sinni .
Miðarnir geta svo síðar orðið uppspretta kátínu , þegar eldgamlir innkaupamiðar með ótrúlegu verðlagi , eða minnismiðar um löngu gleymdar ferðir til tannlæknisins koma í ljós í bókum sem einhvern tímann voru lagðar til hliðar ókláraðar .
Það er ólíkt skemmtilegra heldur en að draga fram illa farna bók sem ekkert gaman er að sýna öðrum .
