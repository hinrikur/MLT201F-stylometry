Tækni er mikilvægur þáttur í menningarsögu þjóðarinnar og tækniminjar víðtækar .
Menningarminjar er unnt að skoða af sjónarhóli tækni , iðnaðar og vísinda og hugtakið tækniminjar því vítt .
Þróun hefur orðið á þeirri hugmyndafræði sem snýr að söfnun og varðveislu minja , þar á meðal tækniminja .
Í safnafræðum er varðveisla heimilda um verkmenningu og tæknibreytingar samtvinnuð .
Nú á tímum tekur minjavarsla mið af hugmyndum , siðum , færni og verkmenningu ekki síður en söfnun áþreifanlegra minja svo sem verkfæra og tækja .
Að mörgu er að hyggja og ný viðhorf til tækniminja kalla á nýja nálgun í safnastarfi .
Fræðimenn hafa þar bent á mikilvægi þess að söfn varðveiti hinn óáþreifanlegan menningararf í tækni- og verkþekkingu ekki síður en hinn áþreifanlega arf , það er hlutina sjálfa .
Það fer einnig saman við áherslu Menningarráðs Sameinuðu þjóðanna , UNESCO , á 21. öldinni .
Söfnun tækniminja á sér langa sögu í Þjóðminjasafni Íslands og má segja að söfnun sjóminja á millistríðsárunum hafi markað ákveðið upphaf markvissrar tækniminjasöfnunar .
Umræða um slíka söfnun hafði þó átt sér stað fyrr .
Á Búnaðarþingi árið 1903 var söfnun gamalla verkfæra rædd sem leiddi til þess að verkfærum Torfa Bjarnasonar í Ólafsdal var bjargað frá glötun að frumkvæði Búnaðarfélags Íslands .
Árið 1940 var stofnað Verkfærasafn á Hvanneyri með á fimmta tug gripa sem allir hafa enn mikið varðveislugildi .
Söfnun tækniminja hófst síðan með markvissum hætti á sjöunda áratug 20. aldar .
Var þá lögð áhersla á söfnun landbúnaðarminja sem töldust tilheyra tæknivæðingu í landbúnaði .
Jafnframt var lögð áhersla á iðnminjar og samgönguminjar eins og skip , bátavélar og bifreiðar .
Þá hófst einnig söfnun vísindaminja svo sem lækningaminja .
Á 20. öldinni var rætt um stofnun sérstaks Tækniminjasafns Íslands en nú hefur sú hugmynd þróast frekar í þá veru að með endurskilgreiningu á hugtakinu tækniminjar sé unnt að líta svo á að flest söfn landsins komi að varðveislu tækniminja og að þau gegni því sameiginlega hlutverki slíks safns á landsvísu .
Á liðnum árum hefur umræða verið virk meðal safnamanna um skilgreiningar á tækniminjum og val á skynsamlegum aðferðum við að safna tækniminjum og heimildum þar um í ljósi aðstæðna á 21. öldinni .
Sú faglega umræða hefur fleytt málinu áfram á tímum hraðrar tækniþróunar enda samvinna um verkefnið á landsvísu mikilvæg .
Kostirnir við heildarstefnu og nána samvinnu milli safna eru augljósir .
Með samræmdri stefnu og skráningu má auka samvinnu um söfnun og varðveislu tækniminja og heimilda um tæknisöguna .
Rætt hefur verið um hvernig flokka eigi tækniminjar með tilliti til atvinnugreina svo sem landbúnaðar , fiskveiða , fataiðnaðar eða heilbrigðisvísinda eða hvort skoða eigi tækniminjar út frá ákveðnum tímabilum í sögunni .
Flestir telja að líta beri á minjavörslu tæknisögunnar frá mörgum sjónarhornum .
Söfn um allt land koma að krefjandi viðfangsefni sem varðveisla heimilda og minja um tæknisöguna er .
Þar kemur til sérhæfing samhliða samræmdri skráningu .
Hinn menningarsögulegi gagnagrunnur Sarpur er afar mikilvægt verkfæri á þeirri braut en hann verður opnaður á netinu á þessu ári .
Þar eru skráðar upplýsingar um menningarminjar almennt .
Forgangsröðun og samræmd söfnun , varðveisla og miðlun tækniminja er aðkallandi .
Ör tækniþróun gerir kröfur um að söfnin taki í sína þágu vinnuaðferðir sem tryggja varðveislu þekkingar á þróun atvinnuvega og samfélagslegra þátta .
Einn liður í samræmdu safnastarfi snýr að grisjun ekki síður en söfnun .
Yfirsýnin sem fæst með samstarfi og samræmingu tryggir að faglegar ákvarðanir verði teknar .
Í söfnum landsins er tekist á við varðveislu safngripa á borð við stórar vélar frá 20. öld þar sem oft er um fjöldaframleidda hluti að ræða .
Þeir hafa þó menningarsögulegt gildi vegna tækni- og iðnaðarsögu þjóðarinnar .
Í því sambandi átti sér stað athyglisverð þróun hér á landi sem vert er að gefa gaum og fólst í því að stundum varð notkun hinna fjöldaframleiddu gripa önnur en upphaflega var hugsað af hinum erlenda framleiðanda .
Var það meðal annars vegna annarra aðstæðna hér á landi en þar sem hlutirnir voru framleiddir .
Innlend aðlögun erlendra tæknigripa er merkur þáttur í sögu verkmenningar á Íslandi og til marks um athyglisverða útsjónarsemi við íslenskar aðstæður .
Mikilvægt er að söfnin í sameiningu vinni að því að varðveita gripi og gögn sem tryggja að upplýsingar um tækni og vísindi verði varðveittar .
Á það meðal annars við um minjar og heimildir um verkkunnáttu , ekki síður en verkfæri , tæki og minjar um starfsemi , enda lítils virði að varðveita safngripi sem tengjast tækni ef verkþekkinguna vantar .
Fagfólk á hinum ýmsu sviðum tækni , iðnaðar og vísinda veita söfnunum ómetanlega sérfræðiaðstoð við skráningu heimilda um tækniminjar sem eru varðveittar í söfnunum .
Samstarf safna við félög , stofnanir og einkaaðila sem þekkja tæknisögu landsins og búa yfir færni á hinum ýmsu sviðum er afar mikilvægt þegar heimildir eru skráðar .
Þjóðminjasafn Íslands hefur sem höfuðsafn á sviði þjóðminjavörslu lagt áherslu á samvinnu og dreifingu verkefna í því skyni að efla söfn um allt land og stuðla að sérhæfingu safna .
Má í því sambandi nefna að í Byggðasafninu í Skógum eru varðveittar bifreiðar og landbúnaðartæki úr fórum Þjóðminjasafns Íslands .
Í Tækniminjasafni Austurlands eru fjölbreyttar minjar á sviði loftskeyta frá Þjóðminjasafninu .
Einnig eiga Þjóðminjasafn Íslands og Landbúnaðarsafnið á Hvanneyri í góðu samstarfi um varðveislu landbúnaðarminja sem mun án efa leiða til framfara á því sviði .
Víða annars staðar eru bátar frá Þjóðminjasafni til sýnis , svo sem á Byggðasafninu á Reykjum í Hrútafirði , Sjóminjasafninu á Eyrarbakka , Bátasafninu á Reykhólum og víðar .
Þar hefur samstarfið leitt til varðveislu á handverksþekkingu staðkunnugra .
Rætt hefur verið um að bátar Þjóðminjasafns Íslands sem varðveittir eru í Kópavogi gætu fengið samstað á sjóminjasöfnum um allt land .
Vel færi á slíku auknu samstarfi við Byggðasafn Vestfjarða á því sviði .
Í Lækningaminjasafni Íslands á Seltjarnarnesi eru lækningaminjar Þjóðminjasafnsins varðveittar .
Fleiri dæmi um samvinnu Þjóðminjasafns Íslands og annarra safna í landinu væri vert að nefna sem stuðlar að betri yfirsýn með faglegum ávinningi .
Dreifing ábyrgðar og viðeigandi sérhæfing hefur auðgað safnkost safna um allt land og treyst vandað safnastarf um allt land .
Slíkt eykur traust í garð safnanna í landinu sem hafa þá yfir fjölbreyttum safnkosti að ráða í sínu starfi .
Með nýrri nálgun í safnastarfi er litið á safnastarfið í landinu heildrænt og í samhengi við samfélagið sjálft og umhverfið .
