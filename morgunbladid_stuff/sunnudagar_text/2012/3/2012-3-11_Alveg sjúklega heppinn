8:00 Ég vakna hress eftir langa og stranga kvöldæfingu daginn áður .
Með heddfóna í eyrunum .
iPhoneinn er batteríslaus , ég sofnaði út frá tónlist í gær ...
Ég fer í sturtu , laga hárið og geri mig fínan .
Það er stór dagur framundan .
í dag er generalprufa á Vesalingunum í Þjóðleikhúsinu , þar sem ég leik Gavroche , götustrák sem tekur þátt í byltingu í París snemma á 19. öld .
9:00 Mættur í tíma í Lágafellsskóla þar sem ég stunda nám .
Dagurinn byrjar á dönskutíma hjá Samúel Erni og svo fer ég í próflestur fyrir náttúrufræðipróf .
Hef tekist að halda mér við efnið í náminu þrátt fyrir mikil frí frá skóla undanfarið .
13:15 Skólinn búinn og ég fer út í félagsmiðstöð til að bíða þar eftir að fundur hjá nemendaráðinu byrji .
14:15 Nemendaráðsfundurinn byrjar og við tölum um árshátíðina sem fer að styttast í .
Stefnir í skemmtilega árshátíð í ár .
15:00 Ég kem heim , æfi mig á píanóið og syng yfir hlutverkið mitt í Vesalingunum .
Ég sýð pasta og skelli því í mig áður en ég held af stað niður í leikhús .
16:30 Mæti í leikhúsið og hitti fljótlega Valla ( Valgeir Hrafn Skagfjörð ) , en við deilum með okkur hlutverki Gavroche .
Við höfum verið vinir síðan við vorum saman í Vesturbæjarskóla árið 2007 , en við lékum einnig saman í Óliver ! í Þjóðleikhúsinu fyrir tveimur árum .
Vesalingarnir eru fjórða sýningin sem við leikum saman í , en við höfum einnig verið í Lísu í undralandi og Hárspreyi hjá Leikfélagi Mosfellsbæjar .
17:00 Eftir að hafa komið mér í búninginn og fengið smink förum við inn á Stóra svið til að æfa mikilvægt atriði .
Vesalingarnir eru stór sýning og ekkert má klikka .
Það eru 26 leikarar og söngvarar á sviðinu , 14 manna hljómsveit og stór hópur af fólki utan sviðs sem stendur að sýningunni .
Selma Björnsdóttir stýrir öllum þessum stóra hópi með harðri hendi og hefur tekist að búa til frábæra sýningu , það veit ég , því ég fæ að sitja í salnum aðra hverja æfingu að fylgjast með .
Reyndar er mjög mikilvægt fyrir græningja eins og mig að fylgjast vel með , því ég get lært gríðarlega mikið á því að fylgjast með hinum leikurunum vinna .
Mér finnst ég alveg sjúklega heppinn að hafa fengið tækifæri til að vera á sama leiksviði og Egill Ólafsson ( ég dýrka Spilverkið og Stuðmenn ) , Jóhannes Haukur , Þór Breiðfjörð og allir hinir snillingarnir .
18:00 Matur í mötuneyti Þjóðleikhússins , maturinn þar er ágætur , en ég er ekki frá því að hann sé jafn góður og í Óliver ! þegar Siggi Hall sá um mötuneytið .
19:00 Ég er óvenju stressaður fyrir þessa æfingu , enda er þetta lokaæfing og í fyrsta skipti erum við að leika fyrir framan áhorfendur .
Ég veit að í salnum eru leikararnir úr fyrri uppfærslu Þjóðleikhússins á Vesalingunum , fyrir utan Egil Ólafsson og Ragnheiði Steindórsdóttur , sem eru líka í okkar uppfærslu .
Svo eru afi og amma og nokkrir vinir mínir .
Eins gott að maður standi sig .
19:30 Rennslið byrjað en fyrst að ég fer ekki inn á svið fyrr en þegar það er liðið svoítið á leikritið get ég æft mig aðeins .
Bakvið er ys og þys , enda um 225 búningar í sýningunni og margir leikaranna í brjáluðum skiptingum .
Baksviðs eru sminkur , búningafólk og " dresserar " sem hjálpa leikurunum að skipta um gervi , oft á mjög miklum hraða .
20:45 Ég geri mig kláran fyrir fyrstu innkomuna mína , fel mig inni á sviðinu og birtist svo uppi í turni og ávarpa salinn ...
" Ég er Gavroche hér færðu að sjá , fjölskyldu mína í tötrunum ...
" .
Held að þetta hafi alveg sloppið hjá mér .
Það borgar sig að æfa mikið og hlusta mikið á tónlistina .
22:45 Búið að skjóta mig á sviðinu , ég risinn upp frá dauðum og stend á sviðinu í lokaatriðinu með gæsahúð .
Salurinn er mjög góður , mikil stemning í húsinu .
Þetta verður frábært .
20 þúsund manns búin að kaupa sér miða og Vesalingarnir verða sýndir langt fram á sumar .
23:00 Vel heppnaðri generalprufu er lokið .
Baksviðs eru meðal annars breskur leikstjóri sem ég held að hafi leikstýrt sýningunni í London .
Hann hrósaði mér fyrir sönginn .
24:00 Kominn aftur í Mosfellsbæinn .
Kíki á nótur frá Selmu sem eru í tölvupóstinum .
Ég á að vera aðeins töffaralegri .
Prófa það á næstu sýningu , sem er á föstudaginn .
Orðinn þreyttur og fer að sofa með iPhoneinn tengdan við headfóna sem spila Vesalingana í eyrun á mér .
Góða nótt .
