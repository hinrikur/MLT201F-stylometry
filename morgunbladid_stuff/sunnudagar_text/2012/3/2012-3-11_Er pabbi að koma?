Fósturfaðir Jónu Ágústu Ragnheiðardóttur var kyndari á vélbátnum Stuðlabergi NS 102 sem fórst út af Reykjanesi fyrir hálfri öld og sagt var frá fyrir hálfum mánuði hér í Sunnudagsmogganum .
Þetta var síðasti túr Guðmundar Ólafssonar ; sjómaðurinn var með aðra vinnu og ætlaði að koma alkominn í land til eiginkonu , tveggja fósturdætra , Jónu Ágústu og Margrétar , og nýfædds sonar .
Ragnheiður Líndal Hinriksdóttir og Guðmundur voru nýgift .
Hún átti tvær dætur fyrir og hjónin eignuðust soninn Ólaf í október 1961 .
Slysið varð í febrúar árið eftir , þegar drengurinn var aðeins fáeinna mánaða gamall .
" Við vorum að fara að flytja .
Fjölskyldan bjó hjá ömmu og afa en við vorum búin að kaupa íbúð á Miklubraut og við systurnar vorum mjög spenntar ; tilhlökkunin var ofboðsleg , " sagði Jóna Ágústa í samtali við Sunnudagsmoggann .
Hún var fjögurra ára þegar báturinn fórst .
" Er pabbi að koma ? Er pabbi að koma ? " spurði hún móður sína og togaði í svuntuna .
Það var þegar Ragnheiður talaði við Guðmund daginn áður en skipið hélt af stað frá Vestmannaeyjum , áleiðis heim .
En hann kom aldrei heim .
Slysið var gríðarlegt áfall fyrir fjölskylduna eins og nærri má geta , eins og fyrir allar fjölskyldur sem misstu eiginmann , föður , son , frænda eða góðan vin .
Móðir Jónu Ágústu var mjög næm að sögn dóttur hennar .
Þegar Jóna Ágústa las greinina um Stuðlabergið um daginn rifjaðist upp saga sem móðir hennar sagði síðar .
" Mamma sagði skipstjórann hafa verið með mjög sérstaka rödd , sem hún hefði heyrt um nóttina .
Hún vaknaði upp við að henni fannst hún heyra í skipstjóranum : Stuðlaberg kallar Reykjavíkurradíó ! Stuðlaberg kallar Reykjavíkurradíó ! Hún sagðist hafa stokkið fram úr rúminu til að slökkva á útvarpinu .
" Það var ekki kveikt á útvarpinu og radíóstarfsmenn heyrðu aldrei kall frá borði .
Skipið virðist hafa farist mjög snögglega og aldrei fékkst úr því skorið hvað gerðist .
Hálfri öld síðar grúfir sorgin sig enn yfir nánustu ættingja mannanna sem fórust með Stuðlaberginu , þegar slys verður til sjós .
Greinin um daginn var unnin með vitund og vilja nánustu ættingja bræðranna Jóns Hildibergs og Kristjáns Jörundssona , skipstjóra og 1. vélstjóra á Stuðlabergi , enda rætt við ekkjur þeirra beggja í blaðinu .
Fimmtíu ár voru frá slysinu og tilgangurinn að heiðra minningu hinna látnu .
Þeim fannst gott að tjá sig .
Einum nánum ættingja var hins vegar brugðið við lestur greinarinnar og sagðist , í samtali við blaðamann , ekki skilja hver tilgangurinn væri með því að rifja málið upp .
Mál eins og þetta verður alltaf viðkvæmt , sama hve langt líður .
Jóna Ágústa segist ekki muna málavöxtu í framhaldi af því að móður hennar fannst hún heyra rödd skipverjans , en segir þó að mjög óþægileg tilfinning hafi gripið húsmóðurina .
" Missirinn hafði mikil áhrif á okkur systurnar .
Ég man þegar Magga systir sagði mér tíðindin ; ég var í heimsókn hjá vini mínum og var að skoða Andrésblöð þegar hún kom og sagði : Pabbi er dáinn ! Hann var fósturfaðir okkar en við kölluðum hann pabba .
Ég man að ég grét og grét á stéttinni , en svo mátti ekki ræða málið frekar .
Það var ekki talað um sorgina á þessum árum , það var bara ekki gert .
Og einmitt það sat lengi í okkur systrunum .
" Skapti Hallgrímsson skapti@mbl.is 