Minnesota-þríleik norska rithöfundarins Vidar Sundstøl lýkur með Hröfnunum sem nú er komin út í íslenskri þýðingu Kristínar R. Thorlacius .
Sundstøl hóf þríleikinn með Landi draumanna , sem kom út á íslensku árið 2010 og hlaut á sínum tíma Riverton-verðlaunin sem besta glæpasaga ársins í Noregi .
Í Landi draumanna snýst atburðarásin um morð á norskum ferðamanni við Lake Superior í Minnesota .
Lögreglumaðurinn Lance Hansen rannsakar morðið en þegar búið er að handtaka meintan morðingja sækja efasemdir á Lance .
Hann fer að gruna bróður sinn Andy um morðið .
Önnur bókin í þríleiknum , Hinir dauðu , kom út í íslenskri þýðingu í fyrra .
Þar fara Lance og Andy á veiðar .
Veiðiferðin snýst upp í magnað taugastríð milli þeirra tveggja .
Þessi millibók er kannski besta verkið af þessum þremur , allavega það óvenjulegasta , og er mun meira í ætt við sálfræðitrylli en spennusögu .
Sögusviðið er afmarkað og persónur á vettvangi eru fáar en höfundi tekst einstaklega vel að lýsa sálrænu stríði milli tveggja manna .
Með Hröfnunum lýkur þríleiknum eins og við er að búast með lausn morðgátunnar og ekki er rétt að segja meira hvað varðar þann þátt verksins .
En vitaskuld á það við í þessu verki eins og flestum öðrum glæpasögum að ekki er allt sem sýnist .
Ekki dæmigerð glæpasaga Í þessari síðustu bók tengir Sundstøl saman lausa þræði og lokar verkinu prýðilega .
Niðurstaðan er býsna góður og ágætlega spennandi þríleikur sem er mun vitsmunalegri en dæmigerðar hasarspennusögur .
Lesandinn fær góða tilfinningu fyrir umhverfi sögusviðsins , Lake Superior , og fornar sagnir um indjána eru rifjaðar upp og draumar og draugar fá veigamikið hlutverk í verkinu .
Það eru þessir þættir sem lyfta verkinu yfir það að vera dæmigerð norræn glæpasaga .
Þar sem nokkur tími hefur liðið á milli útgáfu bókanna þriggja er hætt við að jafnvel minnugustu lesendur séu nokkuð farnir að ryðga í því hvað gerðist nákvæmlega í fyrri bókunum tveimur .
Sundstøl gerir sér mæta vel grein fyrir þessu og leysir vandann ágætlega , læðir nauðsynlegum upplýsingum um efni fyrri bóka lipurlega inn í textann .
Þetta merkir hins vegar ekki það að lesendur sem ekki hafa lesið fyrri bækurnar tvær geti kastað sér yfir Hrafnana .
Því fer fjarri , höfundur hugsar bækurnar sem heild og þær verður að lesa þannig .
Stakar skila þeir engan veginn sömu áhrifum og þegar þær eru lesnar sem heild .
Lífsþreytt aðalpersóna Fjölskyldusaga aðalpersónunnar , Lance Hansen , fær aukið vægi í Hröfnunum .
Sterk áhersla er lögð á samskipti hans við bróðurdóttur sína , Chrissy – og svo kemur gömul kærasta aftur til sögunnar .
Aðalpersónan , Lance , verður víst seint sögð frumleg persónusköpun í norrænum sakamálasögum .
Hann er miðaldra , fráskilinn , á eitt barn og er vitaskuld fremur lífsþreyttur .
" Að axla byrði og bera hana möglunarlaust var það sem Lance Hansen var skapaður til , " segir á einum stað í Hröfnunum .
Það virðist ekki mikil hamingja bíða slíkrar persónu , en lífið hefur nú yfirleitt sínar aðferðir við að koma á óvart , eins og sannast í þessum þríleik .
Þar er vissulega þrúgandi andrúmsloft og óhamingjan leynist víða , en einstaka ljósgreislar finnast þó .
Kannski er alltaf mögulegt að hefja nýtt líf .
Vidar Sundstøl og lesendur hans geta verið vel sáttir við Minnesota-þríleikinn .
Þetta eru vel hugsaðar , áhugaverðar og spennandi bækur .
Vel þess virði að lesa , en þá er um að gera að byrja á byrjuninni .
