Fullorðnir lesa oft bækur sem þeir hafa litla ánægju af og ljúka við þær eingöngu vegna þess að þeir höfðu frétt það einhvers staðar , sennilega frá gagnrýnendum , að bækurnar væru frábærar og að þær þyrftu allir að lesa .
Hin fullorðna manneskja hélt að sambandsleysi sitt við viðkomandi bók stafaði af eigin heimsku , hélt því áfram að lesa og þorði ekki að segja neinum frá þeirri skoðun sinni að bókin væri hundleiðinleg .
Börn og unglingar eru ekki svona snobbuð .
Ef þeim leiðist bók þá geispa þau og yfir þau færist mikill mæðusvipur og svo andvarpa þau : Mér finnst þetta svo leiðinlegt ! Svo flýja þau frá bókinni .
Og láta sig engu varða þótt foreldrar þeirra og kennarar segi áminnandi : Þetta getur ekki verið leiðinleg bók , hún hefur fengið svo góða dóma ! Besta leiðin til að laða börn og unglinga að bókum er að fá þeim skemmtilegt lesefni í hendur .
Hungurleikarnir eftir Suzanne Collins er dæmi um slíka bók .
Bókin hefur slegið í gegn víða um heim .
Ungt fólk hrífst af henni og fullorðnir lesa hana af næstum því sama ákafa .
Bókin er komin á metsölulista hér á landi , eins og hún á skilið , og þeir sem lesa hana bíða alveg örugglega óþreyjufullir eftir framhaldsbókunum tveimur .
Hungurleikarnir er hröð , spennandi , óvænt , hugvitssamleg og alveg óskaplega skemmtileg .
Í henni er fjallað um ógnir í alræðisríki þar sem mannslíf eru lítils virði , og það getur sannarlega verið lífshættulegt að vera unglingur .
Að því kemst hin þrautseiga aðalpersóna bókarinnar , Katniss .
Í þessari vinsælu bók tvinnast saman spenna og góður boðskapur .
Þetta er hinn eilífi boðskapur um mikilvægi réttlætis og samkenndar .
Það er gott að slíkur boðskapur sé í verki sem nær gríðarlegum vinsældum hjá unglingum .
