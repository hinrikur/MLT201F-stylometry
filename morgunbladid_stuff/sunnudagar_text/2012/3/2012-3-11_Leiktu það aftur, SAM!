Sambíóin , sem fögnuðu þrjátíu ára afmæli sínu á dögunum , eru samofin bíómenningu íslensku þjóðarinnar .
Á þessum tíma hafa 20 milljónir gesta stungið þar við stafni .
Árni Samúelsson , oddviti SAMveldisins , horfir stoltur um öxl á þessum tímamótum og kveðst hvergi nærri hættur að svala bíóþorsta Íslendinga .
Texti : Orri Páll Ormarsson orri@mbl.is Mynd : Ragnar Axelsson rax@mbl.is Árið 1967 beið ungur maður , Ásberg Björnsson , bana í bílslysi á Reykjanesbrautinni .
Eins undarlega og það hljómar hafði þessi hörmulegi atburður töluverð áhrif á þróun kvikmyndamenningar þessarar þjóðar .
Þannig er mál með vexti að Ásberg heitinn átti að taka við kvikmyndahúsarekstri foreldra sinna í Keflavík en að honum gengnum bárust böndin að systur hans , Guðnýju Ásberg Björnsdóttur og bónda hennar , Árna nokkrum Samúelssyni .
" Ásberg átti alltaf að taka við rekstrinum , " rifjar Árni upp , þar sem hann hefur komið sér makindalega fyrir í fundarherbergi á skrifstofu Sambíóanna í Álfabakka öllum þessum árum síðar .
" Vissulega hef ég alltaf verið mikill áhugamaður um kvikmyndir en hefði Ásberg lifað er næsta víst að ég hefði farið út í eitthvað allt annað .
Svona geta örlögin verið skrýtin .
" Rætur Sambíóanna liggja suður með sjó .
Það var afi Guðnýjar , eiginkonu Árna , Eyjólfur Ásberg sem stofnaði kvikmyndahús í Keflavík árið 1945 .
Aðstæður voru erfiðar í stríðslok en Eyjólfur , sem var mikill athafnamaður og allt í öllu í bænum á þessum tíma , beit á jaxlinn og bíóið festi sig í sessi .
Sjálf byrjaði Guðný ung að vinna hjá afa sínum í bíóinu og hefur ekki losnað við bíóbakteríuna síðan .
Eftir Eyjólfs dag tóku foreldrar Guðnýjar , Björn Snæbjörnsson og Elísabet Ásberg , við rekstrinum og loks Guðný og Árni árið 1967 .
Réttnefnt fjölskyldufyrirtæki Enda þótt Árni hafi alla tíð verið meira áberandi , einskonar holdgervingur bíósins á Íslandi , leggur hann þunga áherslu á að Guðný eigi síst minna í árangrinum sem náðst hefur við kvikmyndahúsareksturinn gegnum árin .
Hún hafi staðið við hlið hans eins og klettur .
Raunar eru Sambíóin , eða Samfilm eins og móðurfélagið heitir , réttnefnt fjölskyldufyrirtæki .
Synir Guðnýjar og Árna , Björn og Alfreð , hafa lengi unnið við hlið föður síns og dóttirin , Elísabet , gerði það um tíma .
Hún rekur í dag Ásberg design .
Nú eru barnabörnin líka farin að skjóta upp kollinum í miðasölunni og í sjoppunni .
" Fimmta kynslóðin er komin inn í fyrirtækið og fátt gleður mig meira en að sjá afabörnin mín hérna .
Þetta hefur alla tíð verið fjölskyldufyrirtæki og verður vonandi áfram ! " Talandi um kynslóðir lætur Árni hugann reika til löngu liðinna tíma .
" Mér fannst þessi rekstur strax spennandi enda verið mikill kvikmyndaáhugamaður frá fyrstu tíð .
Þegar ég var að alast upp í Reykjavík var alltaf fullt í bíó og panta þurfti miðana fyrirfram .
Kvikmyndirnar voru heill heimur .
" Umsvif Árna og Guðnýjar í Keflavík voru síður en svo bara bundin við bíó en þau voru um árabil með fjölþættan rekstur , svo sem matvöru , hljómtæki , föt og blóm , auk þess sem þau voru um tíma með skemmtistaðinn Bergás .
" Ég hafði gaman af þessu öllu en samt skipuðu kvikmyndirnar alltaf sérstakan sess , " segir Árni sem keypti sýningarréttinn frá Danmörku af Jørgen Høberg Pedersen , syni gamla Bíó-Pedersens sem í eina tíð rak Gamla bíó .
" Þetta voru aðallega óháðar myndir enda var erfitt að komast að stóru kvikmyndaverunum .
Gömlu bíókarlarnir í Reykjavík , sem mynduðu Félag kvikmyndahúsaeigenda , sátu um þau og litu mig hornauga .
Kærðu sig ekki um að ég væri að þvælast fyrir þeim .
Ég fékk ekki einu sinni inngöngu í félagið .
" Albert gerði sigurmarkið Árni gerði tilraun til að fá bíóin í Reykjavík til að sýna myndirnar sem hann hafði keypt réttinn á en þau vildu ekki heyra á það minnst .
Þá var ekki um annað að ræða en að sækja um lóð undir kvikmyndahús í höfuðborginni .
Þetta var árið 1980 .
" Ég hafði mikið dálæti á Alberti heitnum Guðmundssyni , bæði vegna framgöngu hans í knattspyrnu og stjórnmálum , og leitaði til hans .
Albert tók mér strax opnum örmum og bauðst til að hjálpa mér .
Þar með var þó ekki björninn unninn enda einbeittur vilji manna að halda mér úti í kuldanum .
" Annar aðili hafði átt lóð í Álfabakka í Breiðholti en neyðst til að skila henni inn til borgarinnar vegna tafa við framkvæmdir .
Þegar kom að því að endurúthluta lóðinni sóttist sá aðili aftur eftir henni ásamt Árna sem hafði betur .
" Albert kom þessu í gegn hjá borginni .
Setti sigurmarkið , 3:2 , eins og svo oft áður .
Það sem gerði útslagið var að ég gat hafið framkvæmdir strax en hinn aðilinn ekki fyrr en síðar .
" Árni má líka til með að þakka Stefáni Hilmarssyni bankastjóra Búnaðarbankans hans aðkomu að málinu .
" Stefán var eini bankastjórinn sem þorði að taka áhættuna með okkur .
" Árni beið ekki boðanna , fékk arkitekta hjá Arco , Jón Kaldal og Jón Róbert Karlsson , til að teikna nýja kvikmyndahúsið og framkvæmdir hófust í júní 1981 .
Þá náði Árni samkomulagi við Ólaf Laufdal veitingamann í Hollywood um að vera með skemmtistað í húsinu .
Hlaut hann nafnið Broadway .
Framkvæmdir gengu vonum framar , nánast hraðar en verðbólgan reis á þessum tíma .
Broadway var opnað í nóvember sama ár og Bíóhöllin skömmu síðar , nánar tiltekið 2. mars 1982 .
Spurður út í nafnið ypptir Árni öxlum .
" Það hljómaði bara vel .
Þetta var höll og í henni voru sýndar bíómyndir .
" Til hvers að flækja hlutina ? Sýnd í hálft annað ár Metnaður var mikill og bauð hið nýja hús upp á hvorki fleiri né færri en fjóra sali .
Í einum þeirra var hin ástsæla mynd Being There með Peter heitnum Sellers frumsýnd á Íslandi .
Vinsældum hennar ætlaði aldrei að linna .
" Það hefur engin mynd verið sýnd eins lengi á Íslandi , í eitt og hálft ár , " segir Árni .
" Það endaði með því að við komum upp fimmta salnum , með sautján sætum , til að klára myndina .
Á þessum tíma var bara eitt " print " , eins og við köllum það , af hverri mynd og ástæðan fyrir því að við neyddumst á endanum til að hætta að sýna Being There var sú að " printið " varð hreinlega ónýtt .
Ég hef aldrei lent í öðru eins .
" Being There og fleiri góðar myndir gerðu mikið fyrir Bíóhöllina en Árni segir það líka hafa vegið þungt að húsið var nýtt og mæltist almennt vel fyrir .
" Þetta hús hefur alla tíð verið vinsælt , var til að mynda vinsælasta bíó landsins bæði árið 2009 og 2010 .
" Ekki spillti fyrir að Bíóhöllin fór snemma að sýna nýrri myndir en áður þekktist .
" Hér áður gat fólk þurft að bíða lengi eftir myndum , jafnvel nokkur ár .
Bíóunum lá ekkert á að sýna þær og biðu jafnan með að skipta um myndir þangað til búið var að blóðmjólka þær sem fyrir voru .
Þessum hugsunarhætti breyttum við og vorum mjög fljótlega farnir að frumsýna myndir um leið og London .
Fyrsta heimsfrumsýningin var strax árið 1982 , King of Comedy með Robert DeNiro , og það er löngu hætt að sæta tíðindum þegar kvikmynd er heimsfrumsýnd í Reykjavík .
Núna fyrir helgina vorum við til dæmis með stórmyndina John Carter .
" Djarft að byggja í Breiðholti Ekki var sjálfgefið að Bíóhöllin slægi í gegn enda voru langflest kvikmyndahús Reykjavíkur í miðborginni á þessum tíma , nærri hinum rótgróna kjarna .
" Fljótlega eftir að við opnuðum kom einn af forstjórum Disney hingað í heimsókn og hrósaði okkur fyrir hugrekki , það þekktist hvergi að byggja stór kvikmyndahús svona langt frá miðborginni .
Hann var steinhissa á því að reksturinn gengi svona vel .
Nú er þetta gjörbreytt um allan heim , það opnar enginn bíó í miðborgum lengur .
" Bjartsýni Árna byggðist á því að Álfabakkinn er nálægt stórum byggðakjörnum á höfuðborgarsvæðinu : Breiðholti , Kópavogi , Garðabæ og Hafnarfirði .
" Ég hafði fyrir vikið ákveðnar væntingar til staðarins en óraði samt ekki fyrir því að Bíóhöllin yrði svona vinsæl .
" Hafa ber í huga að Árni kemur inn á bíómarkaðinn á sama tíma og vídeóvæðingin gengur yfir þjóðina .
" Mörgum þótti ég brjálaður að reyna þetta og spáðu mér ekki langlífi .
Staðreyndin er hins vegar sú að við fundum aldrei að neinu ráði fyrir vídeóinu .
Það dró aldrei úr aðsókn í bíó .
" Það fór verr í Árna á þessum tíma að þrjú af samkeppnisbíóunum , Háskólabíó , Laugarásbíó og Tónabíó , voru undanþegin skemmtanaskatti vegna þess að þau höfðu samtök eða stofnanir á bak við sig .
Það skekkti að vonum samkeppnisstöðuna .
Rúmum áratug síðar var þessi skattur alfarið lagður af .
Brýnt að rækta samböndin Þegar hér er komið sögu var Árni þegar kominn með góð sambönd vestur í Bandaríkjunum .
" Fyrstu ferðina til Hollywood fór ég 1978 en þá var ég farinn að ganga með þann draum í maganum að fara út í bíórekstur af lífi og sál .
Til að byrja með samdi ég einkum við óháða smærri aðila , svokölluð Indie-útgáfufélög , um sýningarrétt en fyrsta stóra stúdíóið sem ég fékk umboð fyrir var Disney árið 1982 .
Disney var að vísu í lægð á þessum tíma en reis fljótt upp á afturfæturna .
Eitt leiddi af öðru , á næstu árum samdi ég líka við Warner Bros. , Fox , Paramount , Universal og fleiri .
" Árni hefur verið mjög duglegur að rækta þessi sambönd , bæði við litla aðila og stóra , og undanfarna tvo áratugi hafa hjónin átt íbúð í Los Angeles sem þjónar jafnt sem verustaður og skrifstofa .
" Við Guðný förum fimm til sex sinnum á ári til Los Angeles og börnin okkar nota íbúðina heilmikið líka .
Það skiptir höfuðmáli að rækta sín sambönd og byggja upp ný , það eru ekki margir sem ég kynntist fyrir 30 árum ennþá í bransanum þarna úti .
Síðan er veðrið í Los Angeles alltaf jafndásamlegt .
" Og ekki hefur staðið á árnaðaróskum að vestan í tilefni af þrjátíu ára afmæli Sambíóanna .
" Allir topparnir í flest öllum stúdíóum í Hollywood eru búnir að senda mér árnaðaróskir og þakklæti fyrir mjög góða meðhöndlun og útkomu á þeirra kvikmyndum í gegnum árin .
" Það er ekki bara Hollywood , Árni hefur mun víðar farið til að sýna sig og sjá aðra .
Hefur til dæmis sótt kvikmyndahátíðina í Cannes 32 sinnum .
Kvíarnar færðar út Árni fór fljótlega að huga að því að færa út kvíarnar .
Næsta skref var að taka við rekstri Nýja bíós í Lækjargötu og sýna þar listrænar myndir .
Hann segir það hafa gengið vel til að byrja með en markhópurinn sé á hinn bóginn of lítill – enda þótt hann sé þakklátur – til að hægt sé að láta það konsept ganga upp til lengdar .
Nýja bíói var því lokað .
" Næst ætluðum við að kaupa Tónabíó en gömlu refirnir tóku ekki í mál að láta strákpjakkinn vaða yfir sig aftur , " segir Árni hlæjandi .
Þess í stað sneri hann sér að Austurbæjarbíói og fékk það keypt árið 1986 .
Ráðist var í endurbætur á húsinu og Bíóborgin varð að veruleika .
" Þetta var mjög skemmtilegt verkefni enda salurinn í Bíóborginni einn sá albesti á landinu .
Þarna vígðum við THX-hljóðkerfið og byrjuðum að keyra myndir í fleiri en einu húsi á sama tíma .
Það mæltist strax mjög vel fyrir .
" Árið 1992 keypti Árni Broadway af Reykjavíkurborg og starfrækti þar fyrst til skamms tíma skemmtistað , Breiðvang , þar sem tvær vinsælar sýningar voru settar upp , önnur tileinkuð Vilhjálmi Vilhjálmssyni söngvara og hin Ríó tríóinu .
Síðan var Breiðvangi breytt í bíó , Sagabíó , og þar með tvö bíó rekin í einu og sama húsinu .
Kringlan kemur til sögunnar Nú var orðsporið farið að ferðast á undan Árna .
Alltént komu húsbændur í Kringlunni að máli við hann árið 1992 til að kanna áhuga hans á því að opna bíó í verslunarmiðstöðinni .
Samningar náðust og í árslok 1996 bættist Kringlubíó í safnið .
" Mér hefur alltaf þótt Kringlubíó mjög skemmtilegt bíó .
Við leigðum húsnæðið til fimmtán ára til að byrja með og erum nýbúnir að framlengja þann samning um tíu ár .
Við erum í þann mund að ráðast í miklar endurbætur á Kringlubíói og það verður búið að fá mikla andlitslyftingu fyrir 25 ára afmæli Kringlunnar í ágúst næstkomandi .
" Það var á þessum tíma sem samheitið , Sambíó , var tekið upp um öll hús keðjunnar .
Er það vitaskuld dregið af föðurnafni eigandans .
Hlutirnir gerðust hratt .
Háskólabíó hafði samband við Árna og fékk hann til að taka við rekstrinum árið 2002 .
Um líkt leyti seldi hann Bíóborgina .
Skýringin var öðru fremur skortur á bílastæðum í grennd við húsið .
" Mikið hafði verið reynt til að breyta leikvellinum á svæðinu í bílastæði en borgin mátti ekki heyra á það minnst enda þótt aldrei sé nokkurt barn þar að sjá .
" Hann segir reksturinn í Háskólabíói ekki heldur hafa staðið undir væntingum og þess vegna dró hann sig út úr honum að fimm árum liðnum .
Eitt best útbúna bíó í heimi Árni hafði lengi haft augastað á Grafarvoginum og þegar Nýsir viðraði hugmyndir um kvikmyndahús í Egilshöllinni lét hann ekki segja sér það tvisvar .
" Allt fór á fleygiferð en svo kom hrunið , Nýsir fór undir , og allt stöðvaðist um tíma .
Sem betur fer tókst að greiða úr þeirri flækju og við opnuðum Sambíóin Egilshöll , eitt best útbúna kvikmyndahús í heimi , í nóvember 2010 .
" Auk húsanna þriggja í Reykjavík , reka Sambíóin einnig bíó á Akureyri , Selfossi og vitaskuld í Keflavík , þar sem ævintýrið hófst .
Árni segir ekki fleiri hús á teikniborðinu , markaðurinn sé orðinn mettaður en líklega sé þó best að segja aldrei aldrei , eins og góðkunningi hans , James gamli Bond , forðum .
Árni lítur stoltur um öxl á þessum tímamótum .
Reksturinn hefur gengið vel undanfarna þrjá áratugi og hann er gestum Sambíóanna afar þakklátur .
Svo sem fram hefur komið hefur ekki dregið úr bíóaðsókn eftir hrun , þvert á móti voru árin 2009 og 2010 með allra bestu árum í sögu Sambíóanna .
Spurður um galdurinn nefnir Árni fyrst góðar kvikmyndir , það geri eðli málsins samkvæmt alltaf gæfumuninn , en líka góðan aðbúnað og þjónustu .
" Aðstaðan í sölunum sjálfum hefur batnað til mikilla muna á þessum þrjátíu árum og orðið mun þægilegra að fara í bíó en áður var , þegar setið var á hörðum bekkjum .
Við höfum líka lagt mikla áherslu á að bjóða alltaf upp á bestu fáanlega tækni , bæði hvað varðar hljóð og mynd .
Það skiptir miklu máli .
" Heimsmet í aðsókn Ekkert lát virðist á bíóáhuga þjóðarinnar .
" Öll þessi ár höfum við Íslendingar átt heimsmetið í bíóaðsókn , miðað við höfðatölu .
Ég sé ekki að það muni breytast í náinni framtíð .
" Sem fyrr er yngra fólk , upp að þrítugu , duglegast að fara í bíó á Íslandi .
Að sögn Árna er þessu öðruvísi farið í Los Angeles , þar mun meðalaldur bíógesta vera mun hærri en hér á landi .
Þrjátíu ár eru langur tími .
Engan bilbug er þó á Árna Samúelssyni að finna .
" Mér þykir alltaf jafngaman að mæta í vinnuna .
Núorðið vinn ég mestmegnis með yngra fólki og það gefur mér mikið .
Þetta unga og hæfileikaríka fólk heldur mér við efnið , " segir hann brosandi .
Spurður hvort hann stefni nokkuð að því að draga sig í hlé hlær Árni dillandi hlátri .
" Nei , ekki aldeilis .
Meðan heilsa og kraftar leyfa verð ég áfram hérna .
Menn losna ekki við mig strax ! " Losaði sig við brennivínið Bakgrunnur Árna Samúelssonar er í íþróttum .
Á yngri árum lék hann körfubolta , fótbolta og handbolta og komst í fremstu röð á landinu í síðastnefndu greininni .
Lék landsleiki .
Hann leggur enn mikið upp úr hreyfingu , mætir í líkamsrækt á morgnana að minnsta kosti fimm sinnum í viku og fer í sund á eftir .
" Annars er ég ómögulegur .
" Árni lifir heilbrigðu lífi í dag .
Þannig hefur það ekki alltaf verið .
" Ég lenti í of miklu brennivíni á sínum tíma , lifði erilsömu lífi í Keflavík og smám saman fór ég að nota brennivín í óhófi .
Þar sem ég rak meðal annars skemmtistað var auðvelt að komast í vínið .
Ég var ungur og fann ekki fyrir þessu til að byrja með en smám saman fór drykkjan að taka sinn toll .
" Árni sneri við blaðinu .
" Áramótin 1983-84 fékk ég nóg og ritaði mig inn á Vog .
Var með fyrstu viðskiptavinunum þar .
Meðferðin heppnaðist vel og ég hef gengið beina braut síðan .
" Eins og margir sem sett hafa tappann í flöskuna er Árni stöðugt á varðbergi .
" Alla föstudaga klukkan sex þegar ég er á landinu sæki ég fund í Neskirkju .
Þessir fundir ganga fyrir öllu öðru og rekist þeir á við eitthvað hér í vinnunni bið ég menn einfaldlega að hafa mig afsakaðan .
Það er gamall íþróttagarpur , Hörður Felixson , sem er maðurinn á bak við þetta starf í Neskirkju og hann á heiður skilið .
Þetta hefur hjálpað mér gríðarlega mikið .
" Hann gerir stutt hlé á máli sínu .
" Það er stór gjöf fyrir alla sem ná að losa sig við brennivínið .
Því getur fylgt mikið böl .
" Regnmaðurinn besta myndin Sunnudagsmogginn fékk Árna Samúelsson til að velja fimm bestu kvikmyndir allra tíma .
" Það er alltaf teygjanlegt hvað eru bestu myndir allra tíma , en ég held mikið upp á þessar : Rain Man .
Þetta er sennilega mín uppáhalds og horfi ég á hana reglulega .
Dustin Hoffman og Tom Cruise í fantaformi og bara yfirhöfuð frábær mynd sem sýnd var við metaðsókn hjá okkur í Bíóborginni Snorrabraut .
Being There .
Opnunarmynd Bíóhallarinnar í Álfabakka .
Ein albesta mynd Peters Sellers .
Hún var í senn mjög fyndin og frábærlega skrifuð .
Svo setti hún met í sýningum á Íslandi , þar sem hún var sýnd samfleytt í um eitt og hálft ár .
Where Eagles Dare .
Gamla góða stórmyndin " Arnarborgin " sem sýnd var við metaðsókn í Gamla bíói á sínum tíma .
Ég sá hana fyrst í London í desember 1968 ( 1-2 árum áður en hún kom til Íslands ) og fannst mér vera á ferðinni alvöru stórmynd .
Ég hélt það mikið upp á hana að ég endurkeypti sýningarréttinn að henni og sýndi hana í Álfabakkanum á 20 ára afmæli myndarinnar .
Forrest Gump .
Frábær óskarsmynd , þar sem Tom Hanks var stórkostlegur .
Einstaklega gott handrit og skemmtilegt hvernig lífi Forrest Gump var blandað inn í gamlar fréttamyndir .
Thunderball .
Ég hef alltaf haldið mikið upp á Bond-myndirnar og Sean Connery hefur ávallt verið minn uppáhalds-Bond .
Þessi gamla Bond-mynd frá 1965 er frábær .
Ég keypti sýningarréttinn að henni aftur í kringum ' 84 og sýndi hana í Álfabakkanum .
Hún sló í gegn enn á ný og sáu í kringum 20 þúsund manns myndina á þeim tíma .
Einnig er þetta eina Bond-myndin sem hefur verið endurgerð og keypti ég sýningarréttinn að henni og var það jólamyndin okkar í Álfabakka árið 1983 .
Þá bar hún nafnið " Never Say Never Again " og Sean Connery mætti aftur til leiks sem Bond , en aðeins í þetta eina sinn .
" Jake Gyllenhaal spratt á fætur Vegna víðtækra sambanda sinna í Hollywood hefur Árni Samúelsson hitt margar af skærustu kvikmyndastjörnum heims .
Hann gerir ekki mikið úr því .
" Þetta hefur nú meira verið svona sósíal , ég er yfirleitt ekki með númer þessa fólks í símanum mínum , " segir hann sposkur .
Hann segir stjörnur kvikmyndanna eins misjafnar og þær eru margar .
" Sumar eru hrokafullar , aðrar ekkert nema almennilegheitin og allt þar á milli .
" Sem dæmi um alþýðlega stjörnu nefnir Árni einn eftirsóttasta leikarann af yngri kynslóðinni , Jake Gyllenhaal .
" Ég kynntist honum fyrir tilviljun á Keflavíkurflugvelli fyrir ekki svo löngu meðan við vorum hvor að bíða eftir sinni flugvélinni .
Vel fór á með okkur en Gyllenhaal hafði verið hér á landi við þáttagerð .
Á síðustu Berlínarhátíð bar fundum okkar síðan aftur saman .
Verið var að forsýna nýjustu myndina hans , End of Watch , og þegar ég gekk fram fyrir fremstu sætaröðina til að komast í mitt sæti spratt Gyllenhaal upp til að heilsa mér .
Við áttum gott spjall þarna í Berlín og vonandi kemst Gyllenhaal hingað til lands í haust þegar við frumsýnum End of Watch .
Verið er að skoða málið og hann hefur mikinn áhuga .
" Eðli málsins samkvæmt hefur Árni sótt ófáar veislurnar í Hollywood .
Hann segir margt hafa breyst á þessum þremur áratugum .
" Það er af sem áður var .
Fyrst þegar ég fór að venja komur mínar til Hollywood var íburðurinn gríðarlegur í veislunum .
Ég hef aldrei séð annað eins .
Nú er þetta mun lágstemmdara .
Ætli þeir hafi ekki neyðst til að draga saman seglin eins og aðrir ? " 