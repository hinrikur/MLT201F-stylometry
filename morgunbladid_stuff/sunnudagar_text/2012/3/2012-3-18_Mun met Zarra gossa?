Ekki þarf að fjölyrða um afrekin sem tvíundrið Lionel Messi og Cristiano Ronaldo hefur unnið á spænskum sparkgrundum í vetur og undanfarna vetur .
Þeir kumpánar skora mörk eins og þeir eigi lífið sjálft að leysa – hvor í kapp við annan .
Ronaldo , sem setti markamet í efstu deild á Spáni í fyrra , þegar hann skoraði hvorki fleiri né færri en 40 mörk , er þegar kominn með 32 mörk á þessari leiktíð og Messi hefur gert 30 .
Sá síðarnefndi hefur einnig farið mikinn í öðrum mótum en alls eru mörk hans í vetur orðin 50 .
Þetta er ekki prentvilla ! Ronaldo stendur í 42 mörkum .
Portúgalinn hefur einn og sér gert fleiri mörk en 11 af hinum liðunum 19 í La Liga .
Með sama áframhaldi munu þeir félagar innan örfárra ára gera atlögu að markametinu í efstu deild á Spáni sem er 251 mark .
Messi er þegar kominn með 149 mörk en aðeins einn leikmaður , sem enn leikur í deildinni hefur skorað meira , David Villa , samherji hans hjá Barcelona , 163 .
Villa er orðinn þrítugur , sex árum eldri en Messi .
Mörk þessi hefur Messi gert í aðeins 202 leikjum sem þýðir að hann skorar að jafnaði sjö og hálft mark í hverjum tíu leikjum .
Alltaf gaman að hálfum mörkum ! 1,1 mark að meðaltali Tölfræði Ronaldos er ennþá ótrúlegri .
Hann hefur gert 98 deildarmörk í aðeins 89 leikjum fyrir Real Madrid .
Það gera 1,1 mark að meðaltali í leik .
Geggjað ! Fæstir hafa líklega gert ráð fyrir að sjá tölfræði af þessu tagi í nútímaknattspyrnu .
Hafa ber í huga að Ronaldo kom 24 ára gamall inn í spænsku knattspyrnuna , eftir góða skólun hjá Englandsmeisturum Manchester United , en Messi steig sín fyrstu skref aðeins 17 ára .
Markaæðið rann ekki formlega á argentínska undrið fyrr en það var orðið 21 árs .
En hverjum þurfa Ronaldo og Messi að velta úr sessi ? Alfredo Di Stéfano hugsa ugglaust ýmsir , Raúl segja aðrir og enn aðrir eru líklegir til að tilgreina Hugo Sánchez .
Allt er þetta rangt enda þótt þessir mætu menn raði sér í sæti 2-4 á markalistanum .
Markahæsti leikmaður Spánarsögunnar hét því ágæta nafni Telmo Zarraonandia Montoya og gerði garðinn frægan með Athletic Bilbao á árunum 1940 til 1955 .
Markametið , 251 mark , er sumsé orðið 57 ára gamalt .
Fæddist á lestarstöð Zarra , eins og hann var gjarnan kallaður , fæddist árið 1921 á lestarstöð í Asúa á Spáni .
Baski .
Hann var sjöundi í röð tíu systkina og hændist ungur að knattspyrnu þrátt fyrir andúð föður síns á hinni göfugu íþrótt .
Gamla manninum þótt víst nóg að tveir eldri bræður Zarras eltust daginn út og inn við bansetta leðurtuðruna .
Annar þeirra féll í borgarastyrjöldinni á ofanverðum fjórða áratug síðustu aldar .
Zarra lét sér ekki segjast og átján ára var hann kominn á samning hjá Erandio Club í annarri deild .
Lék þar 20 leiki og skoraði 12 mörk .
Hæfileikar hans spurðust út og þegar Athletic Bilbao hóf að byggja upp nýtt lið eftir glundroða borgarastyrjaldarinnar lá leið Zarras þangað .
Hann þreytti frumraun sína með Bilbao í efstu deild haustið 1940 og gerði tvö mörk strax í fyrsta leik .
Tónninn var gefinn .
Á fimmtán ára ferli hjá Bilbao skoraði Zarra tíu sinnum meira en tuttugu mörk á leiktíð , þar af fjórum sinnum meira en þrjátíu mörk og einu sinni 46 mörk .
38 þeirra komu í deildinni sem var met þangað til Ronaldo gekk af göflunum á síðasta vetri .
Sex sinnum varð kappinn markakóngur ársins á ferlinum og þar með handhafi Pichichi-bikarsins eftirsótta .
Halda skal til haga að aðeins voru leiknir 30 leikir í deildinni á þessum árum en ekki 38 eins og tíðkast nú .
Skoraði í 91% leikja Alls gerði Zarra 251 deildarmark í 277 leikjum sem er 91% hlutfall , það besta í Spánarsögunni fyrir utan téðan Cristiano Ronaldo .
Hafa ber í huga að Zarra skoraði níu mörk í hverjum tíu leikjum yfir fimmtán ára tímabil , Ronaldo hefur aðeins verið tæp þrjú ár á Spáni .
Þess utan gerði Zarra 81 mark í 75 bikarleikjum fyrir Bilbao sem er met .
Besta árið á ferli Zarras var 1943 en þá varð Bilbao bæði deildar- og bikarmeistari á Spáni .
Sjálfur gerði hann sigurmarkið í bikarúrslitaleiknum gegn Real Madrid .
Zarra vann ekki fleiri meistaratitla á ferlinum en bikarinn fjórum sinnum til viðbótar , síðast 1955 .
Eftirminnilegastur er úrslitaleikurinn gegn Real Valladolid 1950 en Zarra gerði öll mörk Bilbao í 4:1 -sigri , þar af þrennu í framlengingu .
Undarlegasta atvikið á ferli Zarras átti sér stað í úrslitaleiknum um bikarinn 1945 .
Leikmaður Valencia féll þá um koll seint í leiknum og Zarra brá á leik og þóttist traðka á honum .
Til allrar óhamingju hafði dómarinn ekki húmor fyrir gríninu og vék Zarra af velli – í fyrsta og eina skipti á ferlinum .
Funheitur á HM Sama ár var Zarra valinn í spænska landsliðið og gerði tvö mörk í sínum fyrsta leik gegn Portúgal .
Eigi að síður átti hann ekki fast sæti í landsliðinu næstu árin .
Zarra var aftur í náðinni þegar heimsmeistaramótið í Brasilíu fór fram sumarið 1950 og skoraði í öllum leikjum Spánverja í riðlinum , þar á meðal sigurmarkið gegn Englendingum í leik sem hann kallaði síðar " leik aldarinnar " .
Fyrir vikið komust Spánverjar í fyrsta skipti í undanúrslit HM .
Þar mættu þeir á hinn bóginn ofjörlum sínum í fjögurra liða riðli , heimamenn lögðu þá 6:1 og Svíar 3:1 .
Jafntefli náðist gegn Úrúgvæ .
Zarra bætti einu marki við reikning sinn gegn Svíum .
Þrátt fyrir það lauk landsliðsferli kappans ári síðar .
Hann lék í fjögur ár til viðbótar með Bilbao og komst meðal annars yfir slæmt fótbrot veturinn 1951-52 .
Vorið 1954 heiðraði félagið hann sérstaklega fyrir vaska framgöngu á velli að viðstöddu fyrirmenni .
Zarra lék í tvö ár í neðri deildum eftir að hann yfirgaf Bilbao og tók þátt í góðgerðarleikjum fram á gamalsaldur .
Telmo Zarra lést árið 2006 , 85 ára að aldri .
Banamein hans var hjartaslag .
