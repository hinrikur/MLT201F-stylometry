Haraldur Þór Stefánsson sýnir svart-hvítar landslagsljósmyndir á neðri hæð Gerðarsafns í Kópavogi næsta mánuðinn .
Enda þótt hann hafi verið með myndavélina hátt á lofti í hartnær þrjá áratugi er sýningin , sem Haraldur kallar " Kæra Ísland " , sú fyrsta sem hann heldur .
Texti : Orri Páll Ormarsson orri@mbl.is Í meira en tvo áratugi hefur Haraldur Þór Stefánsson ferðast vítt og breitt um Ísland til að svala ástríðu sinni – ljósmyndun .
Hann hefur aldrei framfleytt sér á myndavélinni en samt dugar hugtakið " áhugaljósmyndari " skammt til að lýsa honum .
Svo miklum tíma og kröftum hefur Haraldur varið til að ögra sér og efla gegnum tíðina .
" Allur minn frítími fer í ljósmyndun og hefur gert lengi , " upplýsir hann .
Það er engin tilviljun að Blaðaljósmyndarafélag Íslands skuli hafa valið Harald til að sýna á neðri hæð Gerðarsafns meðan sýning á verkum félaga stendur yfir í efri sölum safnsins .
" Það er mér mikill heiður og ánægja að fá tækifæri að sýna myndir mínar í Gerðarsafni , " segir Haraldur , " og því var nærtækast að sýningin myndi höfða til ástar á landinu okkar .
Því ákvað ég að hún myndi heita " Kæra Ísland " .
Þó svo gríðarlegar hremmingar hafi dunið yfir þjóðina undanfarin ár og mikil undirliggjandi gremja fyrir hendi þá langar mig með myndum mínum að hvetja fólk til að fara út fyrir borgarmörkin , anda að sér fersku lofti og því stórbrotna landslagi sem Ísland hefur að bjóða .
Ég held að við Íslendingar séum líklegri en nokkur önnur þjóð til að finna tækifærin í núinu og nýta þau okkur öllum til framþróunar og betra lífs .
Það eina sem við þurfum að gera er að skilja þá stöðu sem við erum í , horfast í augu við hana og þá opnast fyrir okkur hugmyndir og tækifæri sem bera mann á vit ævintýranna .
" Sofið á bílpallinum Spurður um eftirlætisstaði sína á Íslandi ranghvolfir Haraldur augunum .
" Þeir eru svo margir .
Jökulsárlónið , Mývatnssvæðið og Suðurlandið eins og það leggur sig , þangað fer ég líklega oftast .
Svona til að nefna eitthvað .
" Haraldi finnst ekkert mál að flengjast einn um landið , skemmtilegra sé þó að vera í góðum félagsskap .
Sambýliskona hans er gjarnan með í för og ósjaldan kollegar eins og Ragnar Axelsson og Ragnar Th. Sigurðsson .
" Það er alltaf jafngaman að ferðast með þessum mönnum , áhuginn og stíllinn er svo ólíkur .
Við Raxi höfum ósjaldan sofið á bílpallinum enda snýst þetta ekki um þægindi – heldur um að taka myndir .
" Spurður hvers vegna í ósköpunum hann hafi aldrei sýnt áður svarar Haraldur því til að það hafi aldrei verið sér kappsmál í sjálfu sér .
" Ég hef heldur aldrei tranað mér fram , það er einfaldlega ekki í karakternum .
Undanfarin ár hef ég verið að taka myndir meira á mínum eigin forsendum og það gerði útslagið þegar mér var boðið að halda þessa sýningu .
Mér fannst ég hafa meira fram að færa en oft áður .
Það er heldur ekki amalegt að halda sína fyrstu sýningu í svona fínu safni , " segir hann brosandi .
Myndirnar á sýningunni , sem eru frá síðustu tíu árum eða svo , eru bæði teknar á filmu og einnig stafrænar myndavélar sem Haraldur hefur notað til jafns en þó hallast meira að stafrænni tækni undanfarin ár .
" Gæðin eru þau sömu , bæði kostir og gallar í hvoru fyrir sig þó svo ákveðin nostalgía hafi verið að taka á filmu og fara síðan að framkalla og vinna myndirnar endanlega .
Við horfum á breytta tíma og stafrænar myndavélar eru í stöðugri þróun og orðnar býsna góðar þó svo að í dag reyni meira á færni í myndvinnslu en áður .
Það sem hefur gerst með þessari nýju tækni er að áhugi fólks á ljósmyndun hefur vaxið ótrúlega hratt og frábært að sjá hversu mikla sköpunargleði Íslendingar hafa .
Það sem hefur reyndar setið eftir hér á Íslandi er skilningur myndkaupenda á gæðum því það er ekki nóg að hafa fangað gott augnablik því myndvinnslan , prentunin og almennur frágangur þarf að vera í takti svo úr verði frábær ljósmynd .
" Orka , gleði og sköpun Haraldur , eða Halli eins og hann kallar sig , fékk snemma gríðarlega mikinn áhuga á ljósmyndun , bæði vegna tjáningarformsins sem og hrifningar af orku , gleði og sköpunarkrafti ljósmyndaranna sem voru aðal töffarar bæjarins á þeim tíma , eins og hann orðar það .
" Ég fékk vinnu sem sendill á Morgunblaðinu fjórtán ára gamall og var svo lánsamur að kynnast Ragnari Axelssyni sem gerði það að verkum að ég heillaðist af ljósmynduninni .
Raxi var einstaklega hjálplegur á alla vegu og kenndi mér undirstöðuatriðin sem ég bý enn að .
" Hann tók sína fyrstu ljósmynd á alvöru myndavél þann 11. ágúst 1980 ( safn Haraldar er vandlega skráð ) og var myndefnið Gísli Ástþórsson og Ólafur K. Magnússon ljósmyndari sem stóðu glaðbeittir í Austurstræti .
" Fyrstu árin tók ég myndir af fólki og ýmsu öðru í svart-hvítu og lærði þá um leið hvernig átti að framkalla filmur og stækka myndir í myrkraherbergi .
Með árunum horfði ég meira til landslagsmynda og hef stundum velt fyrir mér hvort það hafi verið feimnin við fólk sem gerði það að verkum að ég hneigðist í þessa átt .
Í dag er ég mjög ánægður með þessa þróun , annars hefði ég kannski aldrei upplifað landið okkar með sama hætti .
" Sami staður – ólík upplifun Í dag er Haraldur heillaður af landinu , veðrinu og því frábæra ljósi og birtu sem við Íslendingar búum að .
" Þannig upplifum við landið með ólíkum hætti í hvert sinn sem gerir það einmitt svo fjölbreytilegt .
Ég á mér marga uppáhalds landslagsljósmyndara sem hafa veitt mér innblástur og má nefna Christopher Lund , Pál Stefánsson , Ragnar Th. Sigurðsson og Sigurgeir Sigurjónsson sem mér finnst hafa náð að sýna íslenska náttúru á einstakan hátt .
Verk þeirra eru þannig að þau hvetja mann til að fara af stað , finna sinn eigin stíl og skapa eitthvað fallegt , eitthvað sem er í náttúrunni eins og hún kemur fyrir .
Kannski er það landinu að þakka að við eigum fleiri framúrskarandi ljósmyndara en nokkur önnur þjóð , líkt og með íslenska hestinn þar sem harðgert landið hefur mótað bæði menn og dýr .
Þrátt fyrir að ég heillist mest af landslagsljósmyndun þá finnst mér afskaplega gaman að fylgjast með öllum þeim ljósmyndurum sem hafa ástríðu fyrir heimildarljósmyndun ( documentary ) .
Hvernig þeir nálgast verkefnið og búa til heilsteypta sögu úr verkinu og koma því á framfæri er aðdáunarvert .
Þó svo ég hafi stundum hugsað hvort ég ætti að reyna fyrir mér á þessum vettvangi þá hef ég ekki fundið löngunina eins og að fanga fegurðina sem er í landslaginu .
" Selur myndir sínar Haraldur tók eingöngu svart / hvítar myndir fyrstu árin en skipti fljótt yfir í litmyndir þegar áhuginn kviknaði á landslagsljósmyndun og hefur nánast eingöngu tekið litmyndir síðustu 28 árin .
Myndir hans hafa verið til sölu hjá erlendum myndabönkum og eru þær þá helst notaðar til auglýsinga , í bækur og tímarit .
Einnig hefur hann starfrækt vefsíðuna www.global-photos.com í tíu ár .
Hún er myndabanki þar sem nokkrir ljósmyndarar eru saman .
" Ég hef einnig selt myndir í römmum sem prýða bæði heimili og fyrirtæki hér á landi sem og erlendis og fer sá áhugi vaxandi og myndi ég telja við ættum eftir að sjá mikla aukningu í áhuga fólks á svokölluðum " Fine Art " myndverkum .
Gallerí víða um heim hafa sýnt ljósmyndun mikinn áhuga og hefur sala ljósmynda aukist gríðarlega og því er annað óumflýjanlegt að slíkt verði einnig hér á landi .
" Eftir að hafa tekið litmyndir í áratugi sem eru hugsaðar sem " stock photos " þá langaði Harald að skipta þessu í tvennt , annars vegar myndir sem fara í myndabankana og síðan myndir sem eru þær myndir sem hann langar að taka .
Þær myndir eru svarthvítar landslagsmyndir og hefur hann unnið að þessu verkefni undanfarin tvö ár og opnaði af því tilefni vefsíðuna www.halli.is .
Framkvæmdastjóri Toyota Haraldur hefur um langt árabil starfað við sölu bíla .
Hann hóf að selja notaða bíla með framhaldsskólanámi og fyrir tuttugu árum réð hann sig til Toyota í Kópavogi .
Þar gegnir hann nú starfi framkvæmdastjóra .
" Þetta tvennt fer afar vel saman , " upplýsir hann .
" Bisness á daginn og sköpun í frítímanum .
Það gæti ekki verið betra .
" Spurður hvort hann hafi aldrei íhugað að leggja ljósmyndunina fyrir sig af fullum þunga kinkar Haraldur kolli .
" Ég hugleiddi það strax um tvítugsaldurinn og hef oft velt því fyrir mér síðan .
Það sem mælir gegn því er sú staðreynd að það er alls ekki auðvelt að komast að í vinnu sem ljósmyndari á Íslandi , fjölmargir mjög færir ljósmyndarar hafa þurft að snúa sér að öðru .
Síðan hentar þetta bara svo vel með bílasölunni .
Ég vinn hjá stóru fyrirtæki og hef mjög gaman af því að umgangast fólk en þegar ég er ekki að vinna veit ég ekkert betra en að fara í allt annað umhverfi , það er kyrrðina úti á landi .
" Eigendur Toyota eru líka skilningsríkir í garð ástríðunnar .
" Byrji að gjósa eða gangi ísbjörn á land þá er ég farinn .
Svo einfalt er það .
Það vita menn og sætta sig við .
Þetta gerist samt ekki oft .
Ætli ég vinni þetta ekki líka upp , hef til dæmis ekki gert mikið af því að taka mér löng sumarfrí gegnum tíðina .
Það á bara ekki við mig að sitja með tærnar upp í loftið .
" Þegar hér er komið sögu hleypir höfundur þessa skrifs brúnum enda virkar Haraldur sultuslakur á hann .
" Láttu það ekki blekkja þig , " segir hann glottandi .
" Rólegir menn geta líka verið bullandi ofvirkir .
Orkustigið hjá mér er mjög hátt .
Fyrir nokkrum árum keypti ég sumarhús og ætlaði að innrétta það á tveimur árum .
Ég fann fljótt að það var alltof langur tími , gaf fyrir vikið allt í botn og kláraði verkið á sex mánuðum .
" Hann hlær .
Það er ekki öllum gefið að höndla í senn krefjandi starf og tímafrekt áhugamál .
Til allrar hamingju fékk Haraldur skipulagsgáfu í vöggugjöf .
Hann er mjög duglegur að setja sér ný og ný markmið og vinna markvisst að þeim .
" Þannig bætir maður sig og þroskar .
Sagt er að hagnaður sé óhjákvæmilegur afrakstur af góðri þjónustu og að sama skapi er það mín lífssýn að leggi maður sig 100% fram við verkefni sín nái maður tilsettum árangri .
Það má samt ekki gleymast að njóta sín í núinu enda þótt maður sé fókuseraður á tiltekin markmið og verkefni .
Ætli það sé ekki minn veikleiki í lífinu ! " 