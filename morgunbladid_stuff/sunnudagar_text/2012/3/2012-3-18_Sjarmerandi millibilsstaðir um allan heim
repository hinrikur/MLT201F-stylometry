Flugvellir og fríhafnir .
Nokkuð sem maður virðist fá alveg nóg af þegar maður býr nokkur ár erlendis .
Svo þegar ferðum fækkar og lengra er á milli fá þessar dálítið undarlegu millibilsbyggingar sinn sjarma á ný .
Þar hópast saman ferðalangar af öllum stærðum og gerðum .
Sumir á leið í langa ferð yfir allan hnöttinn .
Aðrir í næsta land eða þar um bil .
Bið á flugvelli til lengri tíma er svo sem ekki eftirsóknarverð , en ef maður gefur sér tíma til að slappa af og virða fyrir sér mannlífið er margt skemmtilegt að sjá .
Löngum hafa Íslendingar líka notið þess að geta verslað á ágætu verði í fríhöfninni .
Þar hefst í raun flugið og jafnvel gráupplagt að fá sér einn kaldan áður en haldið er út í vél .
Almennt er þó talað um að drykkjusiðir okkar hafi brest á ferðalögum og að nú aðhyllist fleiri Miðjarðarhafsstemninguna en víkingaþambið .
Einn bjór , eitt rauðvínsglas og svo sofna vært í flugvélinni .
Frekar en heilan belg af öli og vera svo jafnvel með ólæti um borð .
Ég elskaði að kaupa mér tyggjó í fríhöfninni þegar ég var lítil .
Einu sinni keypti ég heilt karton en ekkert af því kom heim heldur var jórtrað eins og það lagði sig á danskri grund .
Í seinni tíð er ég spenntust að komast í snyrtivörurnar .
Þó allra spenntust að komast út í vél og láta hana bera mig til nýrra upplifana og ferðalaga .
