Fáir íþróttamenn slógu jafnrækilega í gegn á vetrarólympíuleikunum í Calgary 1988 og breski skíðastökkvarinn Eddie " The Eagle " Edwards .
Ekki voru það þó hæfileikar breska Arnarins sem heimsbyggðin stóð á öndinni yfir , eins og gjarnan á ólympíuleikum , heldur þvert á móti skortur á þeim .
Óhætt er að fullyrða að Örninn sé lélegasti skíðastökkvari sem sögur fara af – alltént í alþjóðlegri keppni .
Hann varð langsíðastur bæði í keppni á 70 og 90 metra palli en vann eigi að síður hug og hjörtu áhorfenda .
Réð þar mestu óborganlegur stökkstíll og alþýðlegt viðmót kappans sem stökk jafnan með hnausþykk gleraugu vegna sjóndepurðar .
Örninn gerði sér líka lítið fyrir og setti Bretlandsmet , 73,5 metra .
Gullverðlaunahafinn , Matti Nykänen frá Finnlandi , stökk lengst 120,5 metra .
Lét drauminn rætast Michael Edwards fæddist í Cheltenham á Englandi árið 1963 og kom fyrst fram á sjónarsviðið sem skíðamaður í alpagreinum – prýðilega frambærilegur í þokkabót .
Herslumuninn vantaði þó hjá honum til að komast í breska landsliðið fyrir ólympíuleikana í Sarajevo 1984 .
Sama var upp á teningnum fjórum árum síðar enda þótt Örninn hefði á þeim tíma flutt búferlum til Lake Placid í Bandaríkjunum til að freista þess að styrkja stöðu sína .
Til að láta draum sinn um að keppa á ólympíuleikum rætast skipti Örninn því um grein , sneri sér að skíðastökki .
Ástæðan var tvíþætt : Annars vegar var samkeppnin um að komast í breska landsliðið engin og hins vegar var ólympíulágmarkið mun lægra en í alpagreinunum .
Örninn Eddie flaug fyrir vikið inn á leikana .
Ævintýrið borgaði kappinn úr eigin vasa .
Enda þótt áhorfendur væru allir með tölu með hjartað í brókinni þegar Örninn lét sig " svífa " fram af pallinum í Calgary lenti hann iðulega heilu og höldnu .
Svo skrýtinn var stíllinn að sú saga breiddist fljótt út að Örninn væri logandi lofthræddur .
Þann misskilning leiðrétti hann löngu síðar í viðtali við breska blaðið The Guardian .
" Þegar mest var stökk ég sextíu sinnum á dag .
Það myndi ekki nokkur lofthræddur maður gera .
" En var hann hræddur við stökkið sjálft ? " Logandi hræddur .
Hvert stökk hefði getað orðið mitt síðasta .
" Laugaði sig í vinsældum Örninn laugaði sig í vinsældum í kjölfar leikanna og mætti í spjallþætti í sjónvarpi vítt og breitt um heiminn , meðal annars í The Tonight Show í Bandaríkjunum .
Féll þessi frami skíðastökkshreyfingunni illa í geð enda menn sannfærðir um að Örninn væri að gera gys að greininni .
Í kjölfarið voru inntökuskilyrði á mót snarhert og ólympíulágmarkið hækkað verulega .
Sú ráðstöfun gerði það að verkum að Örninn komst hvorki á ólympíuleikana í Albertville 1992 , Lillehammer 1994 né Nagano 1998 , þrátt fyrir einlæga viðleitni í þá veru .
Hin seinni ár hefur Örninn Eddie komið víða við , meðal annars gefið út tvö lög í Finnlandi , sungin á finnsku enda þótt hann tali ekki stakt orð í tungumálinu .
Slógu þau bæði í gegn .
Þá hefur kappinn sent frá sér bók um skíðastökksferil sinn og notið vinsælda sem þáttastjórnandi og hjá auglýsendum í sjónvarpi .
Árið 1992 varð Örninn gjaldþrota og hóf í kjölfarið laganám sem hann lauk frá háskóla í Leicester .
Kvikmynd um kappann er nú í burðarliðnum , þar sem Rupert Grint , sem kunnur er fyrir leik sinn í Harry Potter-myndunum , mun fara með hlutverk Arnarins .
Spurður um það val kvaðst Örninn sáttur , betra hefði þó verið að fá Tom Cruise eða Brad Pitt í verkið ! orri@mbl.is 