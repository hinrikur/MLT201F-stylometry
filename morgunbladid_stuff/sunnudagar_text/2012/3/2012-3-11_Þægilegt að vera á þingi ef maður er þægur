Lilju Mósesdóttur var einu sinni boðinn stjórnmálaflokkur að gjöf .
Hún segir nýja samvinnuhreyfingu mögulega og vill meiri samstöðu meðal Íslendinga og lítur þar til árangurs Sjálfstæðisflokksins á árum áður .
Vinstri og hægri eru úrelt hugtök , segir Lilja sem er alin upp á sjálfstæðisheimili og starfaði einu sinni með Kvennalistanum , þrátt fyrir að hafa leiðst stjórnmál á þeim tíma .
Texti : Anna Lilja Þórisdóttir annalilja@mbl.is Myndir : Sigurgeir Sigurðsson sigurgeir@mbl.is Lilja var kjörin á þing sem fulltrúi Vinstri grænna og leiðir nú flokk þar sem annar varaformaðurinn er úr Framsóknarflokknum , hinn úr Samfylkingunni .
Samstaða mælist með svipað fylgi og VG og Framsóknarflokkur og umtalsvert meira fylgi en annað nýtt framboð .
Á ýmsu hefur gengið á stuttri ævi flokksins .
Annar varaformaðurinn gekk fljótlega úr flokknum og sagði réttast fyrir Lilju að pakka saman og margir hafa gagnrýnt hugmyndir hennar um skuldaniðurfærslu heimilanna .
Lilja segist síður en svo hyggja á brottför úr stjórnmálum og hafnar hugmyndum um klofning .
Af hverju að stofna nýjan stjórnmálaflokk ? Hefði ekki verið möguleiki á að starfa með einhverjum þeirra flokka sem þegar voru til ? " Frá því ég sagði mig úr VG í mars á síðasta ári og þangað til í lok október íhugaði ég að hætta á þingi og var reyndar mjög nálægt því .
Margir höfðu þá samband við mig og sögðu að ég hefði mikinn stuðning úti í samfélaginu .
Að ég væri að bregðast með því að hætta áður en mér hefði tekist að ljúka verkefni mínu , sem er að tryggja hagsmuni almennings í endurmótun samfélagsins eftir hrun .
Ég var sammála þessu , en sá lítinn tilgang með því að ganga aftur inn í valdakerfi fjórflokksins og reyna að ná fram breytingum þaðan .
Þess vegna ákvað ég að stofna nýjan valkost , þó ég vissi að það myndi taka allan minn tíma og orku næstu árin , " segir Lilja .
" Þegar við vorum að undirbúa stofnunina lagði ég áherslu á að fá til liðs við mig einstaklinga úr ólíkum áttum til að móta grundvallarstefnu Samstöðu og mynda bráðabirgðastjórn flokksins fram að landsfundi .
" En þið hafið ekki unnið sérlega þétt saman .
Annar af tveimur varaformönnum flokksins , Sigurður Þ. Ragnarsson , sagði sig úr honum mánuði eftir að stofnun hans var tilkynnt .
" Það var mikið áfall fyrir okkur öll .
Ég kynntist Sigurði aðeins þegar hann var að vinna á Útvarpi Sögu og þá talaði hann um að ég yrði endilega að láta sig vita þegar ég stofnaði flokkinn .
Sem ég og gerði .
En þar sem við vorum að vinna á bak við tjöldin fyrstu mánuðina , þá varð það að samkomulagi að við segðum ekki frá því út fyrir hópinn hverjir væru í honum .
Þannig að ég hafði ekki þetta tæki sem maður notar alltaf ; að kanna bakgrunn fólks áður en maður lætur það fara í ábyrgðarstöður .
Það hefði hugsanlega komið í veg fyrir þessa uppákomu .
" Haft var eftir varaformanninum fyrrverandi að ein af ástæðunum fyrir því að hann sagði af sér væri sú að öðrum í hópnum hefði fundist hann fá helst til mikla fjölmiðlaathygli .
Er það ekki nokkuð fyrirsjáanlegt , þegar landsþekktur maður á í hlut ? " Við bjuggumst auðvitað við því að hann fengi meiri athygli en margir aðrir og þess vegna töluðum við um að leggja áherslu á að leyfa öllum að tjá sig við fjölmiðla .
Við vorum með tvo varaformenn , Sigurð og Agnesi Arnardóttur , sem var algjörlega hunsuð þegar við tilkynntum stofnun flokksins .
Sigurður kaus að túlka tilmæli um að við þyrftum að dreifa athyglinni þannig að hann mætti ekki fara í fjölmiðla .
Við margleiðréttum hann , en hann kaus að láta óánægju sína í ljós í viðtali í DV og sagði síðan sjálfur í útvarpsviðtali að ástæðan fyrir brottför hans hefði verið að varamaður í stjórn flokksins sýndi honum ókurteisi sem hann sætti sig ekki við .
Það var því ekki um neinn klofning að ræða í flokknum , þrátt fyrir að fjölmiðlar hafi farið hamförum í þessu máli .
" En hvað með þennan umtalaða tölvupóst ? " Í tölvupóstinum var ekkert sem ekki var rétt og því fannst mér eðlilegt að senda hann á alla viðtakendur .
" En átti Sigurður að fá hann ? " Miðað við viðbrögð hans , þá voru það mistök að senda honum tölvupóstinn á þessum tímapunkti .
" Fólk úr ólíkum áttum Samstaða fékk 11% fylgi í nýrri könnun Gallup á fylgi flokkanna , sem er svipað og fylgi Framsóknar og Vinstri grænna .
Hverjir styðja Samstöðu ? " Fólk úr ólíkum áttum .
Fólk sem treystir ekki lengur fjórflokknum , sumir hafa aldrei tekið þátt í stjórnmálum , aðrir hafa verið virkir .
Sumir vilja láta til sín taka vegna þess að þeir telja ástandið í samfélaginu vera orðið svo alvarlegt að þeim finnst þeir ekki geta setið á hliðarlínunni .
Enn aðrir hafa starfað innan verkalýðshreyfingarinnar og Hagsmunasamtaka heimilanna .
Síðan erum við með talsvert af fólki úr Garðabæ , sem áður starfaði með Sjálfstæðisflokknum og stofnaði framboðið Fólkið í bænum fyrir síðustu bæjarstjórnarkosningar .
Annar af varaformönnunum er fyrrverandi formaður Sambands ungra framsóknarmanna , hinn varaformaðurinn starfaði áður með Samfylkingunni á Akureyri .
" En af hverju heldurðu að svona margir segist hafa hug á að kjósa Samstöðu ? " Ég held að það sé vegna þess að við tölum skýrt um lausnir .
Aðrir tala kannski um hvernig samfélag þeir vilja , en útskýra ekki hvernig þeir ætli að tryggja það .
Fólk vill framtíðarsýn og fá að vita hvernig á að raungera hana .
Svo spáir fólk mikið í siðferðileg gildi okkar sem eru réttlæti , heiðarleiki og mannúð .
Þetta eru kristileg gildi , en við erum sprottin upp úr íslensku samfélagi þar sem lúterska kirkjan hefur verið mjög sterk .
Þessi gildi eru einnig gildi mannúðar og sannrar jafnaðarstefnu , sem er nauðsynlegt að leggja áherslu á til að varna öðru samfélagshruni .
" Samstaða hefur farið um landið og haldið fundi og hefur , að sögn Lilju , verið tekið með virktum .
Hún segir marga þegar hafa skráð sig í flokkinn , en vill ekki gefa upp fjöldatölur .
" Ekki frekar en aðrir flokkar , " segir hún .
Næst á dagskrá flokksins er að koma sér upp þaki yfir höfuðið , en fundir eru nú haldnir í stofu Lilju og á kaffihúsum .
" Þetta er orðið ómögulegt , " segir Lilja , og vill nota tækifærið til að þakka kaffihúsaeigendum fyrir þolinmæði og gestrisni .
Þriðja leiðin Lilja segir hægri og vinstri vera úrelt hugtök , ekki bara hér á landi , heldur víða um heim .
" Kannski er það vegna þess að það er búið að afskræma þessi hugtök .
Hver hefði trúað því fyrir kosningarnar 2009 að Vinstri græn , sem kalla sig vinstri flokk , myndu hlýða Alþjóðagjaldeyrissjóðnum í einu og öllu og meira að segja tvívegis framlengja samninginn við hann ? Ekki hefði ég trúað því að AGS , sem af mörgum er álitinn ein helsta ógn vinstristjórna , yrði besti vinur fjármálaráðherra VG , " segir Lilja .
" Hægriflokkar leggja áherslu á markaðslausnir en það má segja að allir íslensku flokkarnir geri það ; meira að segja Samfylking og VG sem eru að tala um að einkavæða Landsvirkjun og Landsbanka að hluta .
Yfirleitt telja vinstriflokkar að ríkisafskipti séu lausnin .
En við viljum þriðju leiðina , sem Framsókn byrjaði með upphaflega ; að leggja áherslu á samvinnufyrirtæki og frjáls félagasamtök ekki síður en einka- og ríkisfyrirtæki .
" Lilja segir Samstöðu vilja stóran ríkisbanka og sparisjóðakerfi og sé grundvöllur fyrir einkabönkum , þá séu þau síður en svo á móti þeim .
" Öll þrjú rekstrarformin eiga að geta gengið .
Við viljum líka sjá fleiri fyrirtæki í eigu starfsmanna og samvinnurekstur .
Slíkt rekstrarform virkjar einstaklinginn til athafna .
Efling ólíkra rekstrarforma er mikilvægt tæki í baráttunni gegn fákeppni og þeirri spillingu og forréttindum sem henni fylgja .
" Ertu að tala um nýja samvinnuhreyfingu ? " Já , hvers vegna ekki ? Ég held að það sé kominn sá tímapunktur að við séum búin að fara of langt í þessari einkavæðingu og einstaklingsáherslu .
Við þurfum að bakka og endurmeta það sem reyndist okkur vel og við misstum sjónar á .
" Óþægir fá óvænta gagnrýni Margir þingmenn hafa gagnrýnt vinnubrögð og samskipti á Alþingi .
Þeir tala um skort á fagmennsku og að of algengt sé að þingmenn horfi á mál út frá eigin persónu og flokksskírteini .
" Ég get tekið undir þetta að hluta .
Það er mjög þægilegt að vera á þingi ef maður er þægur og vinnur vinnuna sína .
Þarna er skemmtilegt fólk og maður eyðir miklum tíma á vinnustaðnum .
En um leið og maður er orðinn óþægur kemur oft gagnrýni úr óvæntustu átt .
Í rauninni má búast við því að enginn sé vinur í raun .
Mér finnst sárast þegar ég er gagnrýnd fyrir eitthvað sem örfáir inni á þingi vita um , t.d. eitthvað sem ég hef sagt á fundi eða rætt í nefnd og það er allt í einu komið stílfært í fjölmiðla og þá yfirleitt haft eftir einhverjum ónafngreindum heimildarmanni .
" Einhvern tímann heyrðist sagt að þú værir svo erfið í samstarfi að ekki væri hægt að skilja þig eftir eina í herbergi , því þú færir að rífast við sjálfa þig innan skamms .
" Fyrst þegar ég heyrði þetta þá hafði ég ekki miklar áhyggjur .
Þetta væri sagt um alla sem hlýða ekki forystunni í blindni .
En svo fór ég að heyra þetta aftur og aftur og vinnufélögum mínum á Alþingi fannst ástæða til að koma til mín og segja að þeir hefðu aldrei átt slæmt samstarf við mig .
Þá fór ég að upplifa sögur um meinta samstarfserfiðleika sem alvarlegan rógburð sem litaði samskipti fólks við mig .
" Lilja segir að hluti af þessu gæti verið að konum leyfist síður en körlum að láta til sín taka .
" Við konur megum miklu minna en karlar .
Um leið og við sýnum takta sem karlar nota dagsdaglega , eins og til dæmis að láta ekki yfir sig ganga , þá erum við fordæmdar og gagnrýnin verður oft svo persónuleg .
" Hún segir að fjölskyldu hennar hafi vegna þessa ekki litist á blikuna þegar hún ákvað að stofna stjórnmálaflokk .
" Það er nefnilega oft þannig að fjölskyldunni sárnar miklu meira en mér .
" En sárnar þér aldrei sjálfri ? " Jú , jú .
Til dæmis í Icesave-málinu .
Ég var strax á móti því að skrifa undir samninginn og varð fyrir mjög hörðum árásum frá sumum í grasrót VG fyrir að ógna tilvist fyrstu tæru vinstristjórnarinnar .
Ég tók gagnrýnina inn á mig , en ég var svo heppin að tilheyra hópi skoðanasystkina sem voru kölluð villikettirnir í VG og við stóðum þétt saman .
Eftir þetta tímabil get ég tekið holskeflurnar ein á mig .
Ég er orðin harðari .
" Sanngjarnt að boða til kosninga Lilja segist taka undir með Kristjáni Þór Júlíussyni , þingmanni Sjálfstæðisflokksins , sem sagði nýlega að þetta þing væri mjög orkulítið .
" Risastór mál eins og skuldamál heimilanna , gjaldmiðlamál og kvótakerfið eru ennþá óleyst .
Ég tel að þingið eigi að boða til kosninga til að sýna kjósendum sanngirni .
" Hvernig ætlar Samstaða að leysa þessi stóru mál ? Er eitthvað líklegra að ykkur takist það en öðrum ? " Meirihluti þjóðarinnar vill breytingar á fiskveiðistjórnunarkerfinu , " segir Lilja .
" Þetta kerfi var hannað til að koma í veg fyrir ofveiði , en hefur leitt til byggðaröskunar og eignatilfærslu innan greinarinnar og út úr henni .
Við leggjum því til að kvótinn verði innkallaður , en gerum okkur grein fyrir því að flestir útgerðarmenn hafa keypt sinn kvóta .
Við fyrstu úthlutun viljum við því að samið verði við þá sem hafa keypt kvóta .
En langtímamarkmið hlýtur að vera uppboðsmarkaður þar sem jafnræði ríkir á milli tilboðsaðila á sama tíma og rekstrargrundvöllur sjávarútvegsfyrirtækja er tryggður , þannig að þau fari ekki reglulega í þrot vegna yfirboða á uppboðsmarkaði .
" Heldurðu að þetta gæti gengið auðveldlega fyrir sig ? " Nei , líklega ekki .
Við erum að leggja til að breyta því kerfi sem hefur þróast hér mjög lengi , með alls konar plástrum og viðbótum .
Við viljum líka koma í veg fyrir byggðaröskun í landinu og taka tillit til þess að sum útgerðarfélög hafa verið tilbúin til að kaupa kvóta á mjög háu verði til að viðhalda atvinnu í byggðarlaginu .
Það gleymist oft í allri umræðunni .
Ég hef líka verið að velta fyrir mér hvort ekki næðist meiri sátt um sjávarútveginn ef starfsmönnum og almenningi gæfist kostur á að eignast hlut í fyrirtækjunum í greininni .
Flest sjávarútvegsfyrirtæki yfirgáfu Kauphöllina vegna yfirtökuskyldunnar sem þýddi að þeir sem vildu ná til sín kvóta fyrirtækjanna gátu gert það með því að kaupa allt að þriðjungshlut í þeim og voru þá komnir með yfirtökuskyldu .
Hlutabréf í sjávarútvegsfyrirtækjum munu ekki fara á markað nema við innleiðum undanþágu frá yfirtökuskyldunni , þ.e. að hækka mörkin .
Við eigum að skoða hvort það stangast á við EES-samninginn .
" Verðtryggðar skuldir og eignarýrnun " Ég hef talað fyrir almennri leiðréttingu á forsendubresti skuldsettra heimila vegna óvæntra verðbólguskota frá ársbyrjun 2008 , sem hafa hækkað höfuðstól lána um 40% .
Dómar Hæstaréttar um ólögmæti gengistryggðra lána og afturvirkni vaxtaútreikninga hafa breikkað verulega bilið á milli þeirra sem tóku gengistryggð lán og þeirra sem tóku verðtryggð lán .
Ójafnvægið á efnahagsreikningi margra heimila er gífurlegt , skuldirnar eru verðtryggðar og eignirnar hafa hrapað í verði á sama tíma og kaupmáttur launa hefur rýrnað um fjórðung .
Það verður að leiðrétta þetta til að varna því að þúsundir heimila fari í þrot á næstu árum .
" Hugmyndir Lilju um að lækka skuldir heimilanna hafa verið umdeildar og talað er um peningaprentun í því sambandi .
Lilja segir hugmyndir sínar vel framkvæmanlegar , þær feli í sér almenna leiðréttingu um 19% , sem muni kosta um 200 milljarða , þegar búið sé að taka tillit til þeirra leiðréttinga sem sumir hafa þegar fengið .
" Þá gefur Seðlabankinn út skuldabréf fyrir þessari upphæð , leggur hana inn í eignarhaldsfélag sem síðan leggur peningana inn hjá heimilunum .
Þau eru þá skyldug til að nota fjárhæðina til að greiða niður höfuðstól lána .
Þegar bankarnir fá þessar greiðslur frá heimilunum eru þeir skyldugir til að leggja alla upphæðina inn á reikning sinn hjá Seðlabankanum .
Þannig verður engin aukning á peningamagni í umferð og þar af leiðandi lítil sem engin verðbólguáhrif .
Í rauninni eru fjármálastofnanir að borga fyrir þetta , en þegar fólk greiðir niður lánin sín , minnka vaxtatekjur bankanna .
" Lilja segir að fyrirmyndin sé viðbrögð bandarískra stjórnvalda í kreppunni miklu um 1930 , þegar ríkið gaf út skuldabréf til þess að fjármagna vegagerð og atvinnusköpun .
Stend á skoðunum mínum Áður en Lilja varð þingmaður var hún prófessor í hagfræði og hefur unnið víða um heim við kennslu og sérfræðistörf , meðal annars fyrir framkvæmdastjórn ESB á sviði vinnumarkaðs- , velferðar- og jafnréttismála .
Hún starfaði með Kvennalistanum um tíma , henni þótti félagsskapurinn skemmtilegur , en stjórnmál leiðinleg og það hvarflaði ekki að henni að gera stjórnmál að atvinnu sinni .
" Foreldrar mínir hafa aldrei kosið neitt annað en Sjálfstæðisflokkinn og ég er mjög stolt af því að móðir mín var einn af stofnendum Sjálfstæðisfélagsins í Grundarfirði .
Á æskuheimili mínu var mikið talað um pólitík , en það sem mótaði mig mest var hversu mikil áhersla var lögð á að vera góður og virkur þegn í samfélaginu .
Þegar ég var að alast upp var þorpið Grundarfjörur að byggjast upp og mikill samhugur meðal fólksins um að tryggja að öllum liði vel og fyndu sér stað í samfélaginu .
Þetta er hugsunin sem okkur skortir , en mig langar til að við öðlumst hana .
" Annars er Lilja ættuð úr Djúpinu og segir fólk þaðan gjarnan þekkt fyrir að standa á skoðunum sínum , hversu sérkennilegar sem þær kunni að virðast í augum annarra .
" Vestfirðingar hafa haft samband við mig og sagst kannast við ýmislegt í fari mínu .
Mér finnst skemmtilegt að heyra það og veit að afi hefði orðið stoltur .
" Erfitt að hafa ekki grasrót Lilja sagði sig úr þingflokki Vinstri grænna í mars í fyrra og hefur setið sem óháður þingmaður síðan þá .
Hvernig er að segja sig úr þingflokki og sitja áfram á þingi með sínum fyrri samherjum ? " Það var eflaust ákveðinn léttir fyrir þingflokkinn að losna við þennan óþægilega þingmann og líka léttir fyrir mig og það er miklu erfiðara að sitja inni í þingflokki og hafa aðrar skoðanir en forysta þingflokksins .
Ég tel ekki að dregið hafi úr áhrifum mínum á þingi við þessa úrsögn , en það er hins vegar krefjandi að fylgjast ein með öllu sem er að gerast í þinginu á hverjum tíma .
Þegar einhver átök eru í gangi á milli fjórflokkanna , þá er ég háð því að þeir segi mér rétt frá stöðu umdeildra mála .
Freistingin til að skýra ekki frá öllum málsatvikum getur verið mikil þegar vinna þarf einstaka þingmenn til liðs við ákveðinn málstað .
Hefur það gerst ? " Það gerðist til dæmis fyrir ári þegar meirihlutinn lagði fram frumvarp um miklar breytingar á fiskveiðistjórnunarkerfinu .
Þá þótti mér erfitt að átta mig á því sem var í gangi .
Við slíkar aðstæður þarf maður að minna sig á það hvers vegna maður er á þingi .
Ég er þar ekki fyrir sjálfa mig , heldur fyrir almenning .
Fyrir stofnun Samstöðu fannst mér ég vera í biðstöðu , bíðandi eftir því að kjörtímabilinu lyki .
Það var ekki góð tilfinning .
" Langaði þig aldrei til að hætta á þingi og snúa þér að öðru ? " Jú , ég hugsaði um það .
En ég fékk mikla hvatningu úr öllum áttum til að halda áfram .
" Hafnar buddupólitík " Mér finnst svo merkilegt að ég sé alltaf ásökuð um að hækka skatta .
Ég hef talað fyrir því að við skattleggjum gengishagnað útflutningsfyrirtækja sem búa við um 20% lægra gengi en meðalgengið síðastliðin 30 ár .
Þessar skatttekjur , sem geta numið um 80 milljörðum árlega eins og staðan er í dag ef helmingur gengishagnaðarins rennur til ríkisins , vil ég að verði notaðar til að lækka tekjuskatt einstaklinga og virðisaukaskattinn , auk þess að eyða halla ríkissjóðs .
Við þurfum nýja efnahagsstefnu sem felur í sér skattalækkanir og útgjaldaaukningu á samdráttartímum og skattahækkanir og útgjaldaniðurskurð á þenslutímum .
Á Íslandi hefur alltaf verið rekin buddupólitík með mjög alvarlegum afleiðingum fyrir heimilin og fyrirtækin í landinu .
" Var boðinn stjórnmálaflokkur að gjöf Nokkrar umræður hafa orðið um nafn Samstöðu og bent á að það hafi þegar verið í notkun .
Lilja segir hægara sagt en gert að finna gott nafn á stjórnmálaflokk .
" Við gúggluðum orðið og sáum að það var til stjórnmálaflokkur sem heitir Samstaða þjóðarflokkur .
Svo skemmtilega vill til að stofnandi flokksins boðaði mig einu sinni á fund , þar sem hann bauðst til að láta flokkinn af hendi til Ögmundar og mín í miðju Icesave-málinu .
Við þáðum það ekki , en ég fékk nafnið síðar hjá honum .
Einu mistökin sem við gerðum var að við höfðum ekki samband við bæjarmálafélag í Vesturbyggð sem heitir Samstaða til að láta þau vita af áformum okkar .
Enginn hefur einkarétt á nafninu og við fengum leyfi fyrirtækjaskrár til að skrá það .
" Lilja segir að orðið samstaða komi ítrekað fyrir í hugmyndafræði flokksins .
" Þar erum við að vísa í samstöðu eins og þá sem Sjálfstæðisflokknum tókst að tryggja hérna á ákveðnum tímabilum .
Við viljum endurheimta samstöðuna .
Hrunið hefur sundrað fjölskyldum og vinum hugmyndafræðilega , efnahagslega , félagslega .
Þetta hefur skapað mikla reiði í samfélaginu og okkur langar að leggja áherslu á að skapa samstöðu meðal þjóðarinnar um veginn fram á við .
Það er hlutverk stjórnmálaflokka að skilgreina hverskonar framtíð við viljum hafa .
" Króna í frjálsu falli Kanadadollar hefur verið mikið í umræðunni að undanförnu sem vænlegur gjaldmiðill Íslendinga .
Lilja segir þær hugmyndir vart raunhæfar .
" Við ættum þá frekar að skoða kostina við að taka upp sænsku krónuna .
Þá skoðun mína byggi ég á skýrslu OECD þar sem fram kemur að hagsveiflur séu líkastar hér á landi og í Svíþjóð .
Annars erum við í Samstöðu til í að skoða alla valkosti , líka krónuna og ég hef talað um upptöku nýrrar krónu .
" Markmiðið með nýju krónunni segir Lilja ekki síst vera trúverðugleika .
" Erlendar fjármálastofnanir og fjárfestar tengja íslensku krónuna við áhættu og bankahrun .
Allir sem hafa lært eitthvað í markaðsfræði vita að það tekur langan tíma að ávinna sér trúverðugleika sem hefur tapast .
Á meðan þurfum við gjaldeyrishöft með tilheyrandi kostnaði fyrir heimili og fyrirtæki , " segir Lilja .
" Ég get heldur ekki séð hvernig við eigum að losna við aflandskrónurnar út úr hagkerfinu , þær eru nú um 460 milljarðar .
Þar ofan á koma greiðslur til erlendra kröfuhafa úr þrotabúum bankanna sem skipta þarf í erlenda gjaldmiðla .
Hvernig á allt þetta fjármagn að fá að fara út úr hagkerfinu án þess að gengi krónunnar hrapi og gjaldeyrisvarasjóðurinn , sem nú er um 1000 milljarðar , þurrkist út og eftir standi skuldir við AGS og Norðurlöndin ? Eina leiðin til að koma í veg fyrir þetta er að leiðrétta virði aflandskrónanna um leið og tekinn er upp annar gjaldmiðill .
Leiðréttingin fælist í lægra skiptigengi aflandskrónanna en annarra eigna .
Við höfum endurskoðað allt okkar regluverk og staðið við skuldbindingar okkar eftir bestu getu .
Eigum við svo ekki að fá neitt tækifæri til að taka þátt í alþjóðlegum viðskiptum á jafnréttisgrundvelli ? " Getum við það ekki með núverandi gjaldmiðli ? " Það yrði löng þrautaganga með höft til að verja gengi krónunnar og mikla skuldsetningu vegna útstreymis froðueigna ..
" 