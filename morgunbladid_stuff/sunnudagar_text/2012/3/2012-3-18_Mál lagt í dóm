Nú er málsmeðferð lokið fyrir Landsdómi og málið hefur verið lagt í dóm .
Gefið hefur verið til kynna að dómurinn ætli sér þann tíma , að ekki sé að vænta niðurstöðu hans fyrr en eftir páska og jafnvel ekki fyrr en undir lok apríl .
Umræðan sveik ekki Mikil umræða hefur verið á hliðarlínum samfélagsins um Landsdóminn og hefur hún stundum tekið á sig sérkennilega mynd .
Þess var sjálfsagt að vænta miðað við aðdraganda málsins .
Jafnvel þeir , sem beittu sér hart í þinginu fyrir ákæru , höfðu augljóslega ranghugmyndir um hvað fælist í ákæru og málaferlunum sem slíkum .
Einn þingmaður , sem hafði sig í frammi í þá átt , lýsti þeirri skoðun sinni í áramótaþætti að æskilegt væri að kosningabarátta og landsdómsmál færi fram á sama tíma , því að það yrði svo vond staða fyrir Sjálfstæðisflokkinn ! Annar ákafamaður taldi að tiltekin vitni væru skelfingu lostin yfir tilhugsuninni um að mæta í vitnastúkuna og vegna þeirrar hræðslu legðust þau gegn málaferlunum á hendur Geir .
Ekki síst vegna þessa mætti alls ekki falla frá ákærunni .
Þessi ákafamaður varð síðan að horfa upp á að leiðtoginn sem hann lítur upp til , Steingrímur J. Sigfússon , varð eina vitnið á staðnum , sem var beinlínis tekið í bakaríið í Þjóðmenningarhúsinu og skilið eftir sem undirmálsmaður og ómerkingur í vitnastúkunni .
Svo voru þingmenn sem þóttust fordæma málaferlin gegn Geir , en komu samt í veg fyrir að frá þeim yrði fallið , vegna þess að í sal Þjóðmenningarhússins myndi fara fram sjálft " uppgjörið á hruninu " .
Nú hefur heyrst í þeim sömu mönnum hneykslunarorð um að þar hafi ekkert uppgjör átt sér stað .
Pöntunin hefði sem sagt ekki verið afgreidd .
Þessir þingmenn , sem samþykkt höfðu tiltekna ákæruliði , héldu að réttarhöldin myndu samt sem áður snúast um eitthvað allt annað , en það sem þeir höfðu sjálfir ákveðið .
Örlítið um ákæruliði Einn ákæruliðurinn snýst um það að fyrrverandi forsætisráðherra hafi ekki tryggt að umræða um bankahrunið , sem væri jú mikilvægt stjórnarmálefni , færi formlega fram í ríkisstjórn , eins og 17. grein stjórnarskrárinnar mæli fyrir um að gert skuli með slík málefni .
Nú er það svo að í málatilbúnaði ákæruvaldsins er að nokkru miðað við þau mörk sem þykja hafa orðið þegar bankastjórn SÍ hitti þrjá lykilráðherra ríkisstjórnarinnar og ráðuneytisstjórann í forsætisráðuneytinu til að gera þeim grein fyrir fundum , sem formaður bankastjórnarinnar og Sturla Pálsson , samstarfsmaður hans , höfðu átt í London í byrjun febrúar 2008 með bankamönnum og matsfyrirtækjum .
Það er fjarri því að vera út í bláinn að ætla að nokkur tímamót hafi orðið þarna , þótt aðvörunarorð hafi vissulega komið fram alloft áður frá SÍ um að hætta á bankaáfalli færi vaxandi .
Ráðuneytisstjórinn í forsætisráðuneytinu lýsti fundinum fyrir Rannsóknarnefnd Alþingis með þessum orðum : " Á þessum fundi komu fram í máli Davíðs Oddssonar miklar áhyggjur af viðbrögðum og samtölum við banka í London .
Og hann lýsti því yfir , sem hann taldi að hefði komið sjálfum sér og þeim seðlabankastjórum á óvart , þar kom fram af hans hálfu að viðmælendur í London hefðu verið mjög neikvæðir í garð íslensku bankanna , þeir hefðu talað um að þrengja að lánalínum og það væri ekki lengur sjálfsagt að framlengja einhver lán sem hefði annars verið eðlilegt að gera .
Þetta var eiginlega mjög dramatísk lýsing af hans hálfu sem ég held að hafi komið mönnum svolítið í opna skjöldu .
Og eiginlega alveg frá þeim tíma þá fer svona þetta einhvern veginn að verða svona , ekki kannski raunverulegra að því leyti að menn hafi búist við að bankarnir væru að fara , hins vegar að vandamálið væri meira en við töldum og vonuðum fram að þeim tíma .
" Þessi orð ráðuneytisstjórans staðfesta þau kaflaskil sem mönnum þóttu verða þarna .
En annað atriði sem skiptir máli í þessu sambandi kemur fram í skýrslu Rannsóknarnefndar Alþingis .
Þar segir að á fundi þingflokks Samfylkingarinnar 11. febrúar 2008 " Hefði Ingibjörg ( Sólrún Gísladóttir ) farið yfir minnispunkta sína frá fundi með stjórn Seðlabankans 7. febrúar 2008 .
" Á þingflokksfundinum eiga auðvitað allir ráðherrar Samfylkingarinnar sæti , þar með taldir ráðherrarnir Jóhanna Sigurðardóttir ( sem sagðist fyrir Landsdómi ekkert hafa heyrt um vanda bankakerfisins fyrr en formaður bankastjórnar kom á ríkisstjórnarfund um haustið ) , Össur Skarphéðinsson og Björgvin G. Sigurðsson .
Allir þessir ráðherrar ásamt hinum þremur , sem voru á fundinum með bankastjórninni 7. febrúar , höfðu því öll efni og alla möguleika til þess að setja þessi alvarlegu álitaefni formlega á dagskrá ríkisstjórnarinnar , teldu þeir að skort hefði á að það hefði verið gert .
Forsætisráðherrann einn ræður ekki dagskrá ríkisstjórnarfunda .
Og í þessu tilviki er það bankamálaráðherrann sérstaklega sem á að tryggja að umræða fari fram um málið á ráðherrafundi hafi á það skort .
En allir aðrir ráðherrar , sem fengið höfðu framangreinda vitneskju , áttu sama kost .
Því er einkennilegt að horfa upp á að þingmenn Samfylkingarinnar , sumir hverjir , skuli standa að þess konar ákæruatriði gagnvart Geir H. Haarde eða taka þátt í loddaraleik til að koma í veg fyrir að frá ákærunni yrði fallið , þegar ljóst var orðið að ekki var lengur meirihluti á þinginu á bak við hana .
Ákæruatriðið um færslu Icesave-útibús LÍ yfir í dótturfélag lýtur sama lögmáli .
Vildi Alþingi fella refsiábyrgð á því máli á einhvern ráðherra fyrri stjórnar átti þingið ekki annan kost en að ákæra bankamálaráðherrann fyrir það atriði , en auk þess að gegna því embætti heyrði Fjármálaeftirlitið , sem eitt hafði allar lagaheimildir sem sneri að því máli , undir ráðherrann .
Efast má um að slík ákæra hefði verið staðfest fyrir dómi , en gagnvart ráðherra sem málið féll ekki undir er það þó sýnu fjarlægara .
Ákæruvaldið kemst ekki fram hjá því að samkvæmt íslenskri stjórnskipun er ríkisstjórnin ekki fjölskipað stjórnvald .
Sérhver ráðherra hefur forræði og ábyrgð á sínum málaflokki .
Þess vegna var dómsmálaráðherra Danmerkur en ekki forsætisráðherrann settur fyrir Landsdóm í Tamila-málinu sem frægt varð .
Gölluð rannsóknarskýrsla Það er komið á daginn að það voru mistök að fá stjórnsýslufræðinga til að vera í forsvari fyrir Rannsóknarnefnd Alþingis .
Þeir týndu sér að mestu í leit að skýrslum , fundargerðum , og hvort menn hefðu setið við bréfaskriftir og fengið svör og svarað aftur og þar fram eftir götunum .
En um leið misstu þeir sjónar á aðalatriðum málsins , enda aldrei komið nærri hlutum af því tagi sem þeir voru þó að rannsaka .
Nú þegar vitnum fyrir Landsdómi gafst í fyrsta sinn færi á að fá endurrit af skýrslutökum yfir þeim sjálfum fyrir Rannsóknarnefnd Alþingis gátu þau loks séð hve sérkennilega og vilhallt hafði verið valið úr þeirri skýrslutöku inn í rannsóknarskýrsluna sjálfa .
Bætist það við að gengið var á loforð um að andmæli þeirra , sem sátu undir skringilegum áfellisatriðum nefndarmanna , yrðu birt í skýrslunni sjálfri .
Og einnig brugðust þessir stjórnsýslufræðingar fullkomlega í að gefa mönnum kost á andmælarétti gagnvart fjölda annarra aðfinnslna , sem síðar birtust í skýrslunni og viðkomandi sáu þar fyrst .
Höfðu þó a.m.k. sumir þeirra formlega krafist þess að fá að njóta andmælaréttar síns í þeim efnum , svo sem lög bjóða .
Þetta bætist við að rannsóknarnefndarmenn höfðu fengið að handsauma víggirðingu í kringum sjálfa sig , svo enginn fengi að skjóta glannafengnum ályktunum þeirra og hæpnum fullyrðingum , eitt eða neitt .
En þrátt fyrir allt þetta og fleira sem ósagt er , væri ofsagt að segja að skýrsla RA sé ónýtt plagg , en stórgallað er það vissulega .
Rétt að hafa það sem sannara reynist Nú eru því sem næst fjögur ár liðin frá falli bankanna eða misserunum fyrir þann atburð .
Ljóst er að fyrnst hefur yfir margt .
Áhrifamiklir miðlar hafa lengi lagt sig fram um að setja atburði á svið með tilteknum hætti og túlkað RA þannig að augljóst er að þeir hafa ekki lesið hana að neinu gagni eða aðeins séð þar það sem þeir ætluðu að sjá .
Allir muna hvernig Ríkisútvarpið gekk fram við birtingu RA .
Kynning útvarpsins var ekki í neinu samræmi við meginályktanir skýrslunnar , en í fullkomnu samræmi við þá fordóma sem þessi ríkisstofnun hafði löngu áður komið sér upp .
En auðvitað muna allir sem að málinu komu atburðina verr nú en fyrir fjórum árum og var þó atburðarásin hröð og háskaleg og örþreyttir og stundum svefndrukknir menn að taka mikilvægar ákvarðanir .
Þessa sá stað í vitaleiðslum fyrir Landsdómi .
Þannig fjallaði núverandi utanríkisráðherra um " glitnisnóttina " og vitnaði fyrst í ónafngreindan aðila .
Nánar aðspurður hélt hann helst að það hefði verið tiltekinn aðili og loks var hann orðinn alveg viss ! Málið snerist um að utanríkisráðherrann taldi sig hafa spurt á hinum örlagaríka fundi hvort yfirtaka ríkisins á meirihluta í Glitni gæti leitt til keðjuverkunar hruns banka .
Formaður bankastjórnar hefði þá fullvissað sig um að svo gæti ekki farið .
Á fundinum þá um nóttina var vissulega rætt , að frumkvæði annarra en núverandi utanríkisráðherra , hvort fyrirhuguð yfirtaka gæti leitt til keðjuverkunar .
Svarið sem gefið var , m.a. af hálfu SÍ , var að um það gæti enginn fullyrt af öryggi .
En á hinn bóginn væru yfirgnæfandi líkur á því að ef engin niðurstaða eða viðbrögð kæmu frá ríkisvaldinu á mánudagsmorgni við neyðarbeiðni Glitnis félli sá banki auðvitað og að öllum líkindum aðrir bankar í kjölfarið .
Þetta voru engin geimvísindi sem einn fundarmaður hafði fremur á valdi sínu en annar .
Þetta lá í augum uppi .
Hitt er annað mál að strax eftir helgina komu veikleikar Glitnis í ljós .
Krossskuldirnar .
Himinháar skuldir helsta eiganda og að öryggislánalína erlendis frá til bankans var vegna vaxtaákvæða fremur blekking en raunveruleiki .
Veðköll höfðu ekki gengið fram og endurskoðaðir reikningar gáfu gallaða mynd af stöðu bankans og þannig mætti áfram telja .
Þegar allt þetta kom á daginn mátti mönnum verða ljóst að sá banki væri búinn að vera og hinir færu í kjölfarið .
Þetta var ríkisstjórninni sagt strax .
Og menn muna hvernig núverandi utanríkisráðherra brást við .
Hann fór að gaspra um aukaatriði úti um borg og bý og gera úr þeim mál , en brást ekki að öðru leyti við hinum alvarlegu tíðindum .
