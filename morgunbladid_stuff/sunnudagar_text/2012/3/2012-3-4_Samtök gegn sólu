Kælismiðjan Frost við Fjölnisgötu á Akureyri síðdegis á fimmtudag .
Morgunblaðið er mætt á staðinn til þess að taka mynd af Guðmundi Hannessyni , sölu- og markaðsstjóra , og Gunnari Larsen framkvæmdastjóra , í tilefni samnings sem fyrirtækið hefur gert , ásamt Skaganum hf. á Akranesi , um sölu á stórri verksmiðju til vinnslu og frystingar á uppsjávarfiski til Færeyja .
Óhætt er að fullyrða að íslensku fyrirtækin og starfsmenn þeirra séu sólarmegin í lífinu þessa dagana .
Bæði er vorið komið – a.m.k. fyrir norðan – og verkefnið fyrir Færeyingana mikilvæg gjaldeyrisöflun .
Og þeir mega vera stoltir ; þetta er jafnvel stærsta verksmiðja sinnar tegundar í norðurálfu , segja þeir Frost-menn .
Undirritaður dregur upp myndavélina .
" Já , fínt að stilla sér upp þarna við hólkana .
" Þeir eru hluti þess sem Frost sendir til Færeyja .
" Getið þið verið svo elskulegir að brosa ? Þetta er stór og jákvæður dagur , þegar skrifað er formlega undir samninginn .
" Gunnar brosir og lítur ljómandi vel út , en Guðmundur á í basli með að horfa almennilega í vélina .
Íslendingar bölva ekki sólinni sem skín inn um gluggann , en nú veldur hún vandræðum .
Ég vil mynda þá við hólkana og hafa vinnandi menn í baksýn .
Guðmundur stígur aðeins framar , svo aðeins afturábak , snýr sér í hálfhring – en það er eins og sólin elti hann .
Flassið ræður ekki við að dempa birtuna .
Skyndilega dregur fyrir sólu ; hvað er að gerast ? Ljósmyndarinn bænheyrður ? Nei , einn blikksmiðurinn greip til sinna ráða , sem að þessu sinni var að sækja hluta blikksins sem fer til frænda okkar í Færeyjum og halda því fyrir sólargeislunum .
Flóknara var það nú ekki .
Samtakamátturinn skilaði árangri , eins og svo oft áður .
Sá máttur gleymist oft .
" Þessi maður á skilið launahækkun , " segir undirritaður " Það er honum að þakka að þið , skrifstofumennirnir , lítið almennilega út á myndinni ! " Allar líkur eru á því að Jón Þór Jónsson blikksmiður verði kominn á forstjóralaun strax um næstu mánaðamót .
Skapti Hallgrímsson skapti@mbl.is 