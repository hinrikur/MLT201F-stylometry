Í dag verður opnuð í Listasafni ASÍ sýning Einar Fals Ingólfssonar sem hann nefnir Skjól .
Á sýningunni eru þrjár tengdar ljósmyndaraðir ; Skjól í Arinstofu , Griðastaðir í Ásmundarsal og Svörður í Gryfju .
Einar segist hafa unnið að myndröðunum síðustu þrjú ár en einkum þó árið 2010 þegar hann var á starfslaunum myndlistarmanna í hálft ár og helgað sig ljósmyndun óskipt seinni hluta þess tíma , eftir að hafa lokið við og opnað sýninguna Sögustaði – Í fótspor W.G .
Collingwoods í Þjóðminjasafninu .
Í Sögustöðum notaði Einar verk breska listamannsins og fagurfræðingsins Collingwoods frá 1897 sem einskonar fararstjóra og þá urðu til myndir sem vísa til skjólanna og griðastaðanna sem tvinnast svo saman við efnahagshrun ársins 2008 .
" Við bankahrunið haustið 2008 var okkur Íslendingum vitaskuld brugðið , hinn þekkjanlegi heimur var að hrynja og Guð einn átti að vera til hjálpar .
Þarna lauk snörpu tímabili þar sem margir voru farnir að líta á græðgina sem dyggð , gert var ráð fyrir að hægt væri að lifa af þessu landi og auðlindum þess á allt annan hátt en nokkur hafði séð fyrir , og tengsl þjóðarinnar við ræturnar höfðu trosnað .
Margir höfðu misst sjónar á því hvað gerir okkur að þjóð og hverjar menningarlegar undirstöður lífs í þessu stóra , gjöfula og fámenna landi hafa verið og þurfa að vera .
Á þessum óvissutímum var ég að vinna að Sögustöðunum en velti vitaskuld fyrir mér hvernig ég gæti , og ætti , að takast á við ástandið með mínum hætti – með ljósmyndavélinni .
Hugmyndir kviknuðu út frá verkum sem ég hafði tekið misserin áður og ég nóteraði sitthvað hjá mér og reyndi að þróa þessar hugmyndir áfram .
Síðan hef ég unnið að þessum myndröðum .
" Skipan myndraðanna á sýningunni tekur mið af inntaki þeirra og þannig setur Einar verkin sem hann kennir við svörð í neðsta rými safnsins , því þau fjalli um jörðina sem við göngum á , íslenskan svörð , á öllum tímum árs .
" Þarna er undirstaðan sem við megum ekki gleyma .
Skjólin spruttu út frá spurningunni hvar menn og skepnur gætu leitað skjóls fyrir þeim óveðursöflum sem börðu á landinu – í eiginlegri og óeiginlegri merkingu .
Ég lít á skjólin sem einskonar íslenska táknmynd skjólsins sem þjóðin leitaði þetta örlagaríka haust og í raun síðan .
Þessi skjól sem ég sýni eru reist með notagildið eitt að leiðarljósi , óháð tískustraumum í arkitektúr og hönnun .
Þau eru reist af góðum hirðum sem gæta hjarða sinna , úr þeim efniviði sem er hendi næst hverju sinni .
Og það gerir þau svo heillandi þar sem þau sitja í landslaginu .
Griðastaðirnir eru tengdir skjólunum nema það eru staðir þar sem við mennirnir leitum skjóls ; þeir eru afdrep , felustaðir , vinjar .
Þessir griðastaðir okkar eru bæði hlutlægir og huglægir ; þetta eru leskrókar á heimilum , sumarbústaðir , bakgarðar , tilgerðarlausar sveitakirkjur , en líka hálendið sem okkur ber að varðveita og vernda enda einn okkar mesti fjársjóður ; þetta eru staðir þar sem maður getur verið einn með sjálfum sér , og staðir þar sem menn geta leitað hins raunverulega kjarna tilverunnar , skapað og notið listar , vina og fjölskyldu .
Það tel ég vera griðastaði .
" Krefjandi verkefni – Þú fæst við efni sem vakið hefur og vekur enn sterkar tilfinningar hjá Íslendingum .
Að því sögðu þá hafa tilfinningarnar hjaðnað eftir því sem við fáum betri yfirsýn yfir atburðina og afleiðingar þeirra .
Hafði það einhver áhrif á verkin , þ.e. hvernig tilfinningar þínar breyttust eftir því sem leið á vinnuna ? " Þrátt fyrir að nýliðnir atburðir hafi verið kveikja þessara verka þá hafði ég engan áhuga á að skrásetja efnahagslegan veruleika einstaklinga eða fást við félagslega heimildaljósmyndun í því sambandi .
Um það hafa vinir mínir og kollegar í blaðaljósmyndarastétt séð .
Ég hafði áhuga á hugmyndalegu hruni samfélagsins , því að menn þurftu að snúa baki við draumsýninni um að af íslenskum rótum yxu einhver önnur blóm en hingað til ; því að menn vildu að önnur blóm yxu af fræjunum , þrátt fyrir að miklu þyrfti mögulega að fórna .
Við megum ekki gleyma því að þrátt fyrir að mikið hafi gengið á þá erum við enn ein af auðugustu þjóðum jarðar , og flestir hafa það hreint ágætt hérna .
Og við eigum ennþá þetta magnaða land , sem okkur ber að færa afkomendum okkar eins lítið spilltu og unnt er – jafnvel þótt það þýði að við verðum að skyggja drauminn svolítið .
" Einar byrjar þetta ár með stórri sýningu , líkt og hann gerði 2010 þegar hann hélt sýninguna Sögustaði – Í fótspor W.G .
Collingwoods í Þjóðminjasafninu og gaf út á bók .
Í fyrra komu síðan út fleiri bækur sem hann ýmist skrifaði sjálfur , þýddi eða átti myndir í .
Hann segir að síðustu árin hafi sér fundist sem hann væri að rifna af einhverju sem honum dettur helst í hug að kalla sköpunarkraft .
" Í fyrra flakkaði ég mikið milli orða og mynda og vann fjórar bækur sem komu út fyrir jólin .
Í Án vegabréfs skráði ég ferðasögur , sem mér finnst heillandi bókmenntaform , og birti með myndir frá ferðalögum mínum um heiminn , og svo kom ég að þremur bókum um mitt mikla áhugamál , fluguveiði .
Þýddi klassíkina Íslenskar veiðiár eftir R.N .
Stewart hershöfðingja og átti myndirnar í bók Bubba Morthens , Veiðisögur , og í bók Guðmundar Guðjónssonar um Grímsá & Tunguá .
Samstarf mitt við báða þessa textahöfunda var mikið og ánægjulegt .
Svo vann ég að þessum verkefnum sem ég sýni nú , kenndi á alþjóðlegu ljósmyndanámskeiði hér með Mary Ellen Mark og vann sem blaðamaður .
Árið í fyrra var vissulega bilað , en ég gaf mér samt engan tíma til að fagna útkomu allra þessara bóka því þessi sýning beið .
Og strax eftir hana bíða önnur krefjandi verkefni .
Ég var svo heppinn að fá listamannalaun í sex mánuði og þeir verða vel nýttir , eins og vera ber .
Ég er með ljósmyndabækur og aðrar sýningar í smíðum .
Get ekki stoppað .
" 