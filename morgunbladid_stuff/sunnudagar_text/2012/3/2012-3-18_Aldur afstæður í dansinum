Lára Stefánsdóttir dansari og danshöfundur tekur við sem listrænn stjórnandi Íslenska dansflokksins í ágúst .
Hún ætlar að leggja meiri áherslu á innlenda danshöfunda og tengingu við íslenskt tónlistarlíf .
Lára stefnir á að fjölga áhorfendum á sýningum flokksins og færa hann nær þjóðinni .
Texti : Inga Rún Sigurðardóttir ingarun@mbl.is Mynd : Kjartan Þorbjörnsson golli@mbl.is Saga Listdansskóla Íslands og Íslenska dansflokksins fléttast saman og það er því við hæfi að skólastjórinn sé að taka við sem listrænn stjórnandi flokksins .
Lára Stefánsdóttir byrjaði að dansa í Listdansskóla Þjóðleikhússins þegar hún var níu ára en skólinn varð síðar að Listdansskóla Íslands .
Fyrstu skref Íslenska dansflokksins voru líka í Þjóðleikhússinu í þessum sama ballettsal .
" Þegar maður sér þennan sal núna er hann svo lítill að maður trúir því varla að Íslenski dansflokkurinn hafi verið þarna , " segir Lára sem hefur verið skipuð listrænn stjórnandi Íslenska dansflokksins til fimm ára frá 1. ágúst næstkomandi .
Lára byrjar á því að ræða Listdansskóla Íslands en skólinn á sér langa og merka sögu og fagnar 60 ára afmæli ár .
" Síðan fluttum við í Engjateiginn og dansflokkurinn líka .
Áður var þarna bara grunnskóladeild en núna erum við með framhaldsdeild sem tengist listdansbraut Menntaskólans við Hamrahlíð , " segir Lára en framhaldsnámið passar best við MH , því líka er kennt á daginn , þó hægt sé að vera í öðrum framhaldsskólum .
Getuskipting skilaði árangri Lára tók við skólastjórninni árið 2009 og kom með ýmsar áherslubreytingar .
" Ég lagði enn meiri áherslu á að styrkja tæknina .
Ég fór aðeins í að getuskipta meira í hópana sem er bara jákvætt .
Nemendur fá þannig persónulegri þjálfun og athygli miðað við sem þeir þurfa og fara á sínum hraða , " segir hún og bætir við að breytingarnar hafi verið til góðs .
" Það eru um 60 nemendur í framhaldsdeild og mér finnst þeir kynnast betur sín á milli því blöndunin er meiri milli ára núna .
" Námið í skólanum skiptist í nútímadansbraut og klassíska dansbraut .
" Ég bætti við fleiri balletttímum í nútímadansbrautina .
Þeim finnst það mjög skemmtilegt .
Þeir nemendur sem koma úr samkvæmisdansinum eða fimleikum eru að læra ballett í fyrsta skipti , " segir Lára .
" Þetta er til að fá styrkinn í fæturna .
Það er lögð mikil áhersla á fótavinnu , formin og góða líkamsstöðu í ballettinum .
Þessi grunnur hjálpar dansaranum að takast á við ólík verkefni .
" Lára hrósar kennurum skólans en þar á meðal eru bæði fyrrverandi og núverandi dansarar úr Íslenska dansflokknum .
" Þetta er sterkt lið með góða reynslu , " segir hún en líka eru bandarískir gestakennarar við skólann .
Hún segir strákana í framhaldsdeildinni vera nokkuð marga .
" Þeir eru sex af sextíu sem er bara mjög mikið , " segir hún en strákarnir byrja jafnan síður en stelpurnar .
Einn strákur af 104 nemendum " Það er einn strákur í grunnskólanum .
Hann er tólf ára og byrjaði níu ára gamall , " segir hún en þar er hlutfall stráka aðeins einn af 104 nemendum .
" Hann hefur fengið að njóta sín í sýningunum .
Þetta er efnilegur og flottur strákur , " segir hún en eins og gefur að skilja er samkeppni meðal kvendansara jafnan meiri en á milli karldansara .
Hvað fá nemendurnir út úr þessu námi ? " Þeir fá sjálfsagann og læra að skipuleggja sig .
Þetta er mikil þjálfun fyrir hugann rétt eins og líkamann .
Dansinn er mikil samhæfing fyrir líkamann og hefur áhrif á líkamsvitundina og síðast en ekki síst hvernig hugur , sál og líkami vinna saman .
Við tökum á því í kennslunni .
Þeir eru líka að læra að túlka og koma fram .
Sýningarnar eru allt að þrjár hjá okkur á ári .
" Nú geta ekki allir sem eru í skólanum orðið atvinnudansarar .
" Þetta er erfiðara þegar komið er í framhaldsdeildina , þar segjum við að hver einn og einasti eigi að stefna að því að verða dansari .
Þó þau fari ekki í Íslenska dansflokkinn eða annan dansflokk þá eru þetta svo margar greinar í dansinum .
Þau eru kannski að vinna sjálfstætt sem danshöfundar , eða að kenna .
Það er svo margt hægt að gera , " segir hún .
" Fyrir þá sem hafa bara drauma um að komast í Íslenska dansflokkinn er þetta erfitt því samningarnir eru ekki margir .
En auðvitað væri það gaman að rótera aðeins meir og leyfa þessum yngri að spreyta sig .
" Eldri og yngri fái tækifæri Það er eitthvað sem hún gæti hugsað sér og bendir á að innan Nederlands Dans Theater séu í raun þrír flokkar og þar fái bæði yngri dansarar og eldri og þroskaðri dansarar tækifæri til að taka þátt .
" Mér finnst aldur svo afstæður í dansinum því loksins þegar þroskinn er að koma hjá dansaranum þarf hann að hætta vegna líkamlegrar getu .
Þetta fer ekki alltaf saman .
Það er líka hægt að sníða stakk eftir vexti og gera eitthvað annað fyrir þann sem getur ekki gert öll hoppin og akróbatíkina .
Hann getur túlkað eitthvað annað í einfaldari hreyfingum .
" Lára telur að það sé styrkur hjá henni í starfi sem listrænn stjórnandi ÍD að hafa verið í flokknum í yfir tuttugu ár .
" Flokkurinn hefur verið að vinna gott verk og hefur fengið mjög flotta danshöfunda í lið með sér .
Ég er ánægð með starfið en það verða auðvitað áherslubreytingar .
Mig langar að finna leiðir til að fjölga áhorfendum , " segir hún " Það er meiri meðvitund um dansinn í samfélaginu eins og í gegnum Dans , dans , dans .
Allir þessir sjálfstæðu hópar eru að spretta upp eins og gorkúlur .
Það er rosalega margt í gangi en hlutverk Íslenska dansflokksins er að vera með eins mikil gæði og hægt er og hafa dansinn í fyrirrúmi .
Það verður mín áherslubreyting að dansinn verður í fyrirrúmi , ekki dansleikhúsið sem slíkt , " segir Lára sem hefur , fyrir utan að starfa með flokknum í öll þessi ár , verið mjög virk í grasrótinni í íslenska dansheiminum síðustu ár .
" Ég hef haft þessa löngun til að dansa áfram þó ég sé að verða fimmtug , " segir Lára og blaðamaður hváir við og hreinlega trúir þessu ekki fyrr en hann flettir henni upp í Þjóðskrá og , jú , það er staðfest , Lára heldur upp á hálfrar aldar afmæli í haust .
" Ef líkaminn segir já og getur þetta er ekkert sem segir að þú eigir ekki að gera það , " segir Lára sem er lifandi sönnun orða sinna en hún var tilnefnd til Grímuverðlauna í fyrra sem dansari ársins fyrir Svanasöng .
Fleiri sýningar úti á landi " Mér finnst líka mjög mikilvægt að efla íslenska danshöfunda þannig að þeir fái góð tækifæri .
Mig langar að flokkurinn verði sýnilegri og sýni meira hér heima .
Íslenski dansflokkurinn hefur verið vaxandi stærð í alþjóðlegu samhengi og það þarf svo sannarlega að viðhalda þeim góða orðstír .
En það væri gaman ef land og þjóð fengju að njóta hans enn frekar og við sýndum meira úti á landi , " segir Lára , sem vill til dæmis fara í kirkjurnar og félagsheimilin .
" Ef dansarinn er nógu góður þarf ekki mikla umgjörð .
Fyrir mér er hreyfingin , dansinn sjálfur , svo sönn .
Þetta er svo hreint og stórkostlegt form .
Ef það er gert innanfrá og út með ást og virðingu þá er það nóg .
" Lára var í New York á dögunum og segist hafa villst inn á danssýningu með 75 ára gömlum manni .
" Það var magnað að sjá hann .
Það er hægt að ganga lengra með þetta .
" Vilja fá allt strax upp í hendurnar Hún hvetur sína nemendur áfram .
" Mér finnst mikilvægt að nemendur finni með þessa listgrein eins og aðrar að æfingin skapar meistarann .
Það þýðir ekki að vera óþolinmóður og vilja fá allt strax upp í hendurnar .
Það þýðir heldur ekki að brotna niður ef þú færð ekki tækifærin heldur halda áfram út frá sjálfri þér að vinna og ekki hugsa of mikið um utanaðkomandi áhrif .
Mér finnst aðeins votta fyrir því að það vilji allir fá allt strax uppí hendurnar , strax verða frægir , strax fá að sýna , strax fá að gera allt , helst án þess að hafa lært neitt .
Við verðum að virða skólann og námið .
" Að sama skapi finnst henni bestu danshöfundarnir jafnan vera þeir sem hafa dansað mikið sjálfir .
" Danshöfundar þurfa að minnsta kosti að hafa orðaforðann í hreyfingum .
Þú getur endalaust bætt við þig , það er alltaf hægt að læra meira .
Það er gaman að hugsa þetta líf sem endalausan skóla .
" Meiri lifandi tónlist Hvað ÍD varðar vonast hún til að fá að fara inn í Hörpu og starfa með Sinfóníuhljómsveit Íslands .
" Mér finnst það mjög spennandi .
Ég vil hafa lifandi tónlist , efla þessa tónlistartengingu við flokkinn .
" Lára lenti í bílslysi þegar hún var nýkomin í flokkinn .
" Ég fótbrotnaði hrikalega illa og var með nagla í fætinum í hálft ár , " segir Lár og þetta hægði á henni .
" En ég vildi nota tímann , fór að semja meira sjálf .
Ég er mikil baráttukona í mér .
" Lára á tvo stráka , annar er að verða tvítugur og hinn er átta ára .
" Ég var í miðju Pilates-námi þegar ég gekk með yngri strákinn , " segir Lára sem er lærður Pilates-kennari og er með eigið stúdíó .
Hún segir Pilates-æfingarnar góðar fyrir alla og þær henti líka dönsurum vel því í þeim er lögð mikil áhersla á að styrkja miðjuna .
Æfingarnar leggja sömuleiðis áherslu á samvinnu hugar og líkama .
" Þetta verður að vera heildræn vinna .
Andlega uppbyggingin er mjög mikilvæg .
" Þetta er flokkur þjóðarinnar Í þessari andlegu uppbyggingu felst líka ákveðin sjálfsskoðun .
" Stundum langar mann að vera fullkominn en maður er hinsvegar hrikalega ófullkominn .
Mér finnst það ágætis veganesti að átta sig á því að það er enginn fullkominn , maður reynir sitt besta , meira getur maður ekki .
Það er gott að sætta sig við það .
Þá er minna stress ! " Hún er að vonum spennt fyrir nýju stöðunni .
" Ég er að fara inn í umhverfi sem ég þekki mjög vel .
Maður er ekki einn í þessu .
Mér finnst mikið atriði að virkja alla sem vinna fyrir flokkinn , að allir séu í ákveðnu hlutverki við að styrkja flokkinn .
Ég lít ekkert á þetta sem minn flokk , þetta er Íslenski dansflokkurinn , þetta er flokkur þjóðarinnar .
Hann þarf á vissan hátt að vera kóróna dansins á Íslandi .
" Fjölbreyttur ferill Lára Stefánsdóttir hefur átt langan og viðburðaríkan feril .
Hún hefur verið atvinnudansari frá 1980 og var fastráðinn dansari við Íslenska dansflokkinn frá 1982 til 2004 .
Hún dansaði mörg leiðandi hlutverk á þessum árum með flokknum .
Lára hefur samið fjölda dansverka , m.a. fyrir Íslenska dansflokkinn , Listdansskóla Íslands , dans-leikhúsið Pars Pro Toto og séð um dans / sviðshreyfingar í fjölmörgum uppsetningum við helstu leikhús landsins .
Hún lauk mastersnámi í kóreógrafíu við Middlesex University , London vorið 2006 .
Árið 2003 varð Lára vottaður pilates-kennari frá Pilates Studio Den Haag .
Dansverk Láru hafa verið sýnd víða erlendis , Danmörku , Þýskalandi , Líbanon , Austurríki , Frakklandi , Englandi , S-Afríku , Eystrasaltslöndunum , Færeyjum , Japan , Búlgaríu og víðar .
Lára er listrænn stjórnandi dans-leikhússins Pars Pro Toto ( PPT ) .
Af dansverkum hennar má nefna Hræringar ( 1997 ) , Langbrók ( 1999 ) , Elsa ( 2000 ) , Jói ( 2001 ) Da ( 2001 ) og Frosti ( 2003 ) , samið í tilefni af 30 ára afmæli Íslenska dansflokksins .
Síðustu verk Láru eru Luna ( 2004 ) , Von ( 2005 ) , Áróra Borealis ( 2005 ) , G.duo ( 2007 ) , Svanurinn ( 2008 ) , Systur ( 2008 ) , Bræður ( 2010 ) , Hvítir skuggar ( 2011 ) og Heilaryk ( 2011 ) .
Lára hefur unnið til fjölda viðurkenninga og verðlauna fyrir verk sín .
Árið 1998 fékk hún fyrstu verðlaun í Danshöfundasamkeppni Íd fyrir verkið Minha Maria Bonita , í júní 2001 hlaut verk hennar , Elsa , fyrstu verðlaun í alþjóðlegri danshöfundasamkeppni í Helsinki í Finnlandi .
Í mars 2002 hlaut dansverkið Jói fyrstu verðlaun í sólódansleikhúskeppni í Stuttgart í Þýskalandi .
Dansverkið Lúna hlaut Grímuverðlaunin 2004 .
Fleiri verk Láru hafa fengið tilnefningar til Grímunnar , m.a. dansverkin Systur ( 2008 ) og Bræður ( 2010 ) .
Lára var tilnefnd til Grímunnar sem dansari ársins 2011 fyrir dans sinn í Svanasöngnum sem frumsýndur var í Íslensku óperunni í febrúar 2011 .
Í framhaldi af vinsældum sýningarinnar Systur var PPT veittur styrkur frá Leiklistarráði Íslands , menntamálaráðuneytinu , til að setja upp sviðsverkið Bræður , frumsýnt á Listahátíð Reykjavíkur , Þjóðleikhúsinu , maí 2010 .
PPT fékk þriggja ára samstarfssamning við Reykjavíkurborg 2007-2009 .
Lára tók við stöðu skólastjóra Listdansskóla Íslands vorið 2009 .
Lára tekur við sem listrænn stjórnandi Íslenska dansflokksins í ágúst .
