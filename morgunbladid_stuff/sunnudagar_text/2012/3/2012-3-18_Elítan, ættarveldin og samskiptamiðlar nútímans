Eitt af kjörorðum samtímans er að allt eigi að vera opið og gagnsætt .
Að undanförnu hefur tvennt gerzt , sem sýnir hvað sú hugsun sem að baki liggur á erfitt uppdráttar .
Annað er ákvörðun Landsdóms um að heimila ekki beinar útvarps- og sjónvarpssendingar frá réttarhöldum og vitnaleiðslum vegna ákærunnar á hendur Geir H. Haarde , fyrrverandi forsætisráðherra .
Sú ákvörðun sýndi fullkomið skilningsleysi dómara á samfélagsháttum nútímans og gerði það að verkum að þjóðin gat ekki fylgzt með þessum réttarhöldum á þann veg , sem hún átti fullan rétt á .
Þótt réttarhöldin í Landsdómi hafi verið opin voru þau ekki opin á þann veg , að almenningur í landinu gæti fylgzt með þeim beint og milliliðalaust .
Hinn atburðurinn , sem sýnir hversu erfitt er að fylgja fram hugmyndum um opið og gagnsætt samfélag , er sú forvitnilega uppákoma , sem varð á Alþingi fyrir nokkrum dögum , þegar Vigdís Hauksdóttir alþingismaður setti ákveðnar upplýsingar inn á fésbókarsíðu sína um sjónarmið , sem fram komu á fundi í þingnefnd , sem hún á sæti í , á meðan á fundinum stóð .
Þetta framtak þingmannsins leiddi til harðra skoðanaskipta á Alþingi og formaður nefndarinnar , Valgerður Bjarnadóttir , taldi það hina mestu ósvinnu , að slíkar upplýsingar væru gerðar opinberar , áður en viðkomandi gestir þingnefndarinnar væru komnir út af fundi .
Er það svo ? Er eitthvað við það að athuga ? Þingmenn eru kjörnir fulltrúar þjóðarinnar .
Umræður á Alþingi fara fram fyrir opnum tjöldum .
Þeim er meira að segja sjónvarpað beint .
Þingnefndir eru í auknum mæli að opna fundi sína , sem er sjálfsagt .
Það er ákaflega fátt , sem gerist á fundum þingnefnda , sem almenningur á ekki fullan rétt á að fá vitneskju um .
Í raun og veru er jafnsjálfsagt að útvarpa og sjónvarpa frá umræðum á fundum þingnefnda eins og frá þingfundunum sjálfum .
Í algerum undantekningartilvikum getur verið um svo viðkvæm mál að ræða að tilefni sé til að loka slíkum fundum .
Það getur í stöku tilviki átt við um utanríkisnefnd þingsins svo að dæmi sé tekið .
Hinir nýju samskiptamiðlar opna fólki nýja veröld og ný tækifæri .
Vigdís Hauksdóttir sýndi með lítilli færslu á hina svonefndu Fésbók að þingmenn geta í störfum sínum farið inn á alveg nýjar brautir í miðlun upplýsinga til almennings um það sem er að gerast í sameiginlegum málefnum þjóðarinnar .
Þetta framtak þingmannsins er til fyrirmyndar .
Það er til eftirbreytni fyrir aðra þingmenn .
Þeir geta með þessum hætti á skammri stundu komið á framfæri við borgara þessa lands upplýsingum , sem sjálfsagt er að séu aðgengilegar fyrir fólk .
Því hefur verið haldið fram , að þingmaðurinn hafi brotið þingskapalög með þessu framferði sínu .
Um það eru að vísu skiptar skoðanir en þá er að breyta þingskapalögunum en ekki banna upplýsingamiðlun .
Eru það einhver rök ef sérfróðir aðilar eða aðrir koma á fund þingnefndar og veita upplýsingar eða lýsa sjónarmiðum , að það megi ekki miðla þeim til annarra , þótt þeir hinir sömu séu ekki komnir út af fundinum ? Hvaða þáttaskil verða , þegar gestir ganga af fundi ? Ákvörðun Landsdóms , sem hér hefur verið gerð að umtalsefni , og neikvæð viðbrögð sumra þingmanna vegna þeirrar nýjungar , sem Vigdís Hauksdóttir hefur beitt sér fyrir í samskiptum þingmanna við umbjóðendur sína , sýna að þeir sem völdin hafa eru tregir til að breyta til .
Það er ekkert nýtt .
Elítan í öllum löndum er söm við sig , hvort sem um er að ræða elítu ættarveldanna ( sem eiga sér langa og athyglisverða en umdeilda sögu í samfélagi okkar ) eða annars konar elítur .
Telur Valgerður Bjarnadóttir , þingmaður Samfylkingar , kannski að hinir nýju samskiptamiðlar ógni rótgrónum ættarveldum hins íslenzka samfélags ? ! Eða er Samfylkingunni eitthvað í nöp við Fésbókina ? Það er alveg ástæðulaust fyrir almenning á Íslandi , afkomendur sjómanna , verkamanna og bænda til sjávar og sveita , að láta gamla yfirstétt ættarvelda og sérhagsmunahópa ráðskast með sín mál öllu lengur .
Aðlinum var steypt af stóli í París fyrir rúmum 200 árum .
Er ástæða til að framlengja völd hans annars staðar ? Það er tímabært að Alþingi stígi næsta skref og að hafnar verði beinar sjónvarpssendingar frá öllum fundum þingnefnda þannig að störf Alþingis verði " opin og gagnsæ " .
Er það ekki við hæfi í ljósi sögu þessa eins elzta þjóðþings veraldar ? Það eru smátt og smátt að verða til nokkuð skýrar víglínur í umræðum um hið beina lýðræði .
Þær fara ekki eftir flokkum .
Þær ganga þvert á flokka .
Hugmyndin um beint lýðræði , stjórnskipun , sem byggist á því að fólkið sjálft taki allar grundvallarákvarðanir um eigin mál í atkvæðagreiðslum , fær góðan hljómgrunn hjá hinum almenna borgara .
En henni er ekki vel tekið hjá ráðandi öflum í öllum flokkum og margvíslegum hagsmunasamtökum .
Enn telja forystumenn verkalýðs og vinnuveitenda að fámennisstjórnir eigi að ráða í lífeyrissjóðunum en ekki þeir sem eiga þá .
Það er furðuleg forneskja .
Og enn telja ættarveldin í íslenzkum stjórnmálum að þau eigi að ráða en ekki fólkið í landinu .
Það er ekki minni forneskja .
Það er komið að vegamótum .
Það þurfa að verða þáttaskil .
Hættan er hins vegar sú , að gamlir siðir og venjur reynist rótgrónari en við höldum .
Það getur enginn höggvið á þann hnút nema þjóðin sjálf .
Er hún tilbúin til þess ? 