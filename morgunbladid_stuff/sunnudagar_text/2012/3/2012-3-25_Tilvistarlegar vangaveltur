Jón Axel Björnsson myndlistarmaður hélt suður til Keflavíkur í vikunni með á þriðja tug stórra olíumálverka og vatnslitamynda , sumar hverjar á þriðja metra á breidd , og opnar sýning á úrvali þeirra í hinum stóra og myndarlega sal Listasafns Reykjanesbæjar í Duushúsum í dag klukkan 16.00 .
Jón Axel segir að þetta sé fyrsta stóra sýning sín síðan hann sýndi í Ásmundarsal árið 2000 .
Hann sýndi vatnslitamyndir árið 2008 í Studio Stafni við Ingólfsstræti og minni verk á sama stað fyrir tveimur árum ; í tengslum við fyrri sýninguna kom út falleg bók með vatnslitaverkunum .
" Þessi sýning suðurfrá er mikil framkvæmd , " segir Jón Axel .
" Ég hef andskotann ekkert getað unnið í mörg ár , fyrir utan föndurvesen með smærri verk .
Elsta verkið er að hluta frá árinu 2003 en ég hef unnið í það gegnum árin – annars eru öll verkin ný .
Það liðu þarna átta ár á milli sýninga hjá mér , sökum anna .
Tíminn er óhugnanlega fljótur að líða .
" – Var ekki erfitt að leggja myndsköpunina frá sér þetta lengi ? " Ég tók ákvörðun um það , þurfti þess þegar konan mín veiktist á þeim tíma .
Að leggja myndlistina til hliðar þá truflaði mig ekki .
Svo voru átta ár liðin án þess að ég gæti litið við .
" Verkin fjalla um hlutskipti mannsins Jón Axel skaust í framvarðarsveit myndlistarmanna af sinni kynslóð þegar hann kom fram á sjónarsviðið á tímanum sem kenndur hefur verið við nýja málverkið , á fyrri hluta níunda áratugarins .
Hann hefur unnið með kröftug málverk og vatnsliti , gert skúlptúra og grafík ; mannverur hafa verið áberandi í verkunum og spunnist saman við formrænan og í raun abstrakt heim .
Verkin fjalla á persónulegan hátt um hlutskipti mannsins .
" Ég neita því ekki að þetta eru tilvistarlegar vangaveltur , " segir hann .
" Það er margt sem gerir eitt listaverk en hjá mér eru þessar tilvistarlegu pælingar til staðar og svo er formræni þátturinn , sá geómetríski , afar mikilvægur .
Líka það sem ég vil kalla dekoratífa hlutann en það er tilraun til að gera einhverja fallega hleðslu í myndina .
Mér finnst það mikilvægt , þótt ekki sé víst að öllum þyki það sama fallegt og mér .
" Sumir eru feimnir við að nota orðið " fallegt " í tengslum við listsköpun sína , finnst of mikil tilfinningasemi felast í því , en Jón Axel segist ekki forðast þetta orð .
" Inntakið , tilfinningalegi þátturinn verður líka að vera til staðar ; ég lít á myndlistina sem persónulegt tjáningartæki og jafnvel ákveðið tungumál .
Ég verð sjálfur að geta lesið verkin mín millimetra fyrir millimetra .
Hvert einasta strik hefur merkingu , hver einasti litflötur , og þannig hefur það verið alla tíð .
" Hann segist sjálfur hafa gaman af því að skoða allar tegundir myndlistar og telur mikilvægt að fólk leyfi sér að gera það , rétt eins og að geta hlustað á allar tegundir tónlistar .
" Engu að síður hefur mér þótt einna skemmtilegast að skoða geómetríska myndlist .
Ég kreisti einhvern veginn mesta safann úr henni , sem áhorfandi , en mér er lífsins ómögulegt að stunda hana sjálfur .
Ég get ekki sett inn í geómetríska myndlist það sem ég þarf að fjalla um í verkunum – eins og fígúratíf málverk geta verið erfið og jafnvel fráhrindandi .
Vonandi eru fæst mín verk þannig , " segir hann og glottir .
" Ég get bara ekki losnað við frásagnarlega þáttinn .
Frásögnin verður að vera til staðar .
Ég hef aldrei verið afslappaður í geómetrískum pælingum , nema þegar ég veit að þær verða aldrei annað en undirlag í verkinu .
" Heiðarleiki getur verið bjargræði listanna Jón Axel kom fram á sjónarsviðið sem myndlistarmaður með expressjónískt og kröftugt málverk .
Hefur hann litið á það sem sinn grunnmiðil ? " Það hefur verið það en ég ætlaði ekki að mála .
Ég ætlaði að gera þrívíð verk .
Ég hafði ekki snert á málverki fyrr en þegar ég kom í málaradeild eftir tveggja ára forskóla í Myndlistar- og handíðaskólanum .
Þá hafði ég meðal annars verið í formfræði hjá Herði Ágústssyni , sem maður sá ekki fyrr en eftir á að var gríðarlega fín kennsla , en þegar ég ætlaði að velja myndhöggvaradeild var hún lögð niður .
Hún var svo endurreist eftir að ég var farinn úr skólanum og ég endaði því í málaradeild og sú ákvörðun var tekin á fimm mínútum .
En auðvitað er besta fyrirkomulagið í svona skóla að vera með eina myndlistardeild með öllum græjum þar sem nemendur hafa aðgang að tilsögninni sem þeir þurfa .
En síðan hef ég málað að mestu , hef alltaf gert einn og einn skúlptúr með .
Sýningin mín í Ásmundarsal , þar sem ég var með röð af gifsverkum bar mikinn keim af innsetningu en annars hef ég alltaf hugsað sýningar mínar sem eina heild .
" Talið berst aftur að innihaldi verkanna og Jón Axel segir þau endurspegla hugleiðingar hans frá einum degi til annars .
" Maður verður að vera heiðarlegur gagnvart sjálfum sér , " segir hann .
" Heiðarleiki getur verið bjargræði listanna ; heiðarleiki , tilfinningar og jafnvel sérviska .
Mér finnst tíska vera orðið mjög hættulegt fyrirbæri í listum .
Listamenn eiga að vera sérvitringar og fara sínar slóðir , gera það sem þeim þóknast án tillits til alls annars en sinnar eigin sérvisku .
Það er orðinn of stór hópur viðhengja í listum sem mér finnst of áhrifamikill og virðist fyrst og fremst hafa einhvers konar pólitískt inngrip í framvinduna .
Þá snýst framkvæmdin oft á tíðum lítið um kjarnann , listina sjálfa .
Stundum hef ég á tilfinningunni að listamenn séu að missa sjálfsforræði sitt .
Það er ekkert óeðlilegt við það að listamenn gangi ekki allir í sama takti .
" Texti : Einar Falur Ingólfsson 