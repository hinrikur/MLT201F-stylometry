Eljusemi bændanna á Þrasastöðum í Fljótum , sem rætt var við í Sunnudagsmogganum fyrir viku , vakti athygli margra lesenda sem höfðu samband við blaðið og þökkuðu fyrir greinina .
" Það er einmitt svona fólk sem gaman er að lesa um .
En hvar eru Þrasastaðir nákvæmlega ? " spurði einn .
Í því fólst þörf ábending .
Og spurningunni er svarað á kortinu hér til hliðar .
Fróði fórst ekki Í síðasta Sunnudagsmogga var árásin á línuveiðarann Fróða rifjuð upp en þýskur kafbátur skaut á skipið um 200 mílur suðvestur af Vestmannaeyjum árið 1941 með þeim afleiðingum að fimm úr tíu manna áhöfn týndu lífi .
Eftir að greinin birtist hafði lesandi samband við ritstjórn blaðsins og vakti athygli á ranghermi á svokölluðum " Minningaöldum " sem Sjómannadagsráð Reykjavíkur og Hafnarfjarðar lét reisa við Fossvogskirkju árið 1996 en þar segir að Fróði hafi farist þennan örlagaríka dag fyrir 71 ári .
Það er ekki rétt en eins og fram kom í umfjöllun blaðsins komst skipið í höfn í Vestmannaeyjum um sólarhring eftir árásina enda þótt það væri talsvert laskað .
Lesandinn kvaðst hafa bent aðstandendum " Minningaraldanna " á þetta en ekkert hefði gerst í málinu .
Sjómannadagsráð Reykjavíkur og Hafnarfjarðar er hér með hvatt til að leiðrétta þetta .
Frægasta setning sem aldrei var sögð " Leiktu það aftur , SAM ! " var fyrirsögnin á viðtali við Árna Samúelsson kvikmyndafrömuð hjá Sambíóunum í síðasta Sunnudagsmogga .
Margir hafa ugglaust áttað sig á tengingunni en setningin er samofin einni frægustu kvikmynd sem gerð hefur verið , Casablanca eftir Michael Curtiz frá árinu 1942 með Humphrey Bogart og Ingrid Bergman í aðalhlutverkum .
Það er merkileg staðreynd að umrædd setning er aldrei sögð í myndinni , tilvitnunin er einfaldlega röng .
Þegar Ilsa Lund , karakter Bergman , kemur fyrst inn á Café Americain kemur hún auga á píanóleikarann Sam og segir : " Leiktu það einu sinni , Sam , upp á gamlan kunningsskap .
" Þegar hann þykist koma af fjöllum bætir hún við : " Leiktu það , Sam .
Leiktu As Time Goes By .
" Seinna sama kvöld þegar Rick Blaine , karakter Bogarts , er einn með Sam segir hann : " Fyrst þú lékst það fyrir hana geturðu líka leikið það fyrir mig .
" Og ennfremur : " Þoli hún það ekki geri ég það .
Leiktu það ! " Einmitt það .
Ætli " leiktu það aftur , Sam " sé frægasta setning sem aldrei var sögð ? Skapti Hallgrímsson skapti@mbl.is | Orri Páll Ormarsson orri@mbl.is 