Vísitölu ber oft á góma um þessar mundir .
Vísitala launa , vísitala neysluverðs , íbúðaverðs ...
Á að aftengja hana eða ekki ? Spyr sá sem hefur ekki hugmynd um það – en hitt veit ég að nýtt viðmið hefur verið sett í vísitölu leikskilnings og almennrar hæfni inni á knattspyrnuvelli .
Nýtt viðmið í bolta-greindarvísitölu .
– – – Vísitala er " tala sem sýnir hlutfallslega mælda greind manns , gáfnastuðull " , eins og segir í orðabókinni minni ( Íslensk orðabók M-Ö , þriðja útgáfa , aukin og endurbætt , Edda 2002 , ritstjóri Mörður Árnason KR-ingur og núverandi alþingismaður ) .
– – – Di Stefano , Pele , Best , Cruyff , Maradona ! Þeir bestu og mestu frá upphafi , og auðvelt væri að telja upp fleiri .
Af þeim sem enn sparka ; Messi , Xavi , Iniesta , Ronaldo , van Persie , Rooney .
Báða lista mætti auðveldlega lengja .
Ítalir , Þjóðverjar , Frakkar , fleiri Brasilíumenn og aðrir bíða álengdar .
Ómögulegt er að segja til um hvort Pele eða Maradona standi upp úr .
Pele eða Messi ? Íþróttin breytist á milli kynslóða .
Hverjum þykir sinn fugl fegurri en aðrir .
En í samtímanum verður vart undan því vikist að vera sammála þeim sem álíta Argentínumanninn Messi bestan .
Portúgal Ronaldo er stórkostlegur leikmaður en í framtíðinni verður hugsanlega haft á orði að það hafi verið hans ólán að vera af sömu kynslóð og Messi .
Eða lán .
Kannski heiður ? Það er að minnsta kosti dásemd fyrir áhugamenn um sportið að vera samtíða báðum og fá tækifæri til þess að horfa á þá í beinni , að ekki sé talað með eigin augum á grænu grasinu .
Nánast er sama hvað Ronaldo eða aðrar kempur afreka , hvaða leiftrandi töfrabragða þeir grípa til , Messi gerir aðeins betur næst ! Í vikunni varð hann fyrstur allra til að gera fimm mörk í einum og sama leiknum í Meistaradeildinni .
Og það ekki gegn neinum vindlum ! Það dregur ekki úr afreki Messis þótt Bayer Leverkusen haf átt sterkara lið en í dag .
Að þýskt lið tapi samtals 10:2 í tveimur leikja 16-liða úrslita Meistaradeildinnar er lygilegt .
Frammistaða mannsins er eins og úr einhvers konar sýndarveruleika .
Skyldi hann vera tölvuleikur ? En hafa verður í huga , eins og Messi sjálfur hefur margoft bent á , að knattspyrnan er hópíþrótt og árangur liðsheildarinnar skiptir mestu máli .
Þótt einhver skari fram úr ; sé sá besti frá upphafi , töframaður , ólíkindatól , unaðslegur , ósnertanlegur – hvaða orð hafa ekki verið notuð í gegnum tíðina við að lýsa kempum í hinum ýmsu greinum íþrótta og lista ? – skiptir það ekki mestu máli þegar upp er staðið .
Að sjálfsögðu er gaman að vera bestur , eða ég geri a.m.k. ráð fyrir því , og vissulega heiður að standa á efsta palli í kjöri á besta einstaklingnum , en allt puðið snýst samt um heildina þegar hópur vinnur að settu marki .
Aðalatriðið er að liðið vinni og gleðji stuðningsmennina .
Það er þessi fullnæging sem sigrinum fylgir sem skiptir sköpum .
Það er hún sem gleður lýðinn .
Og fyrir það fá snillingarnir borgað .
Mörkin fimm voru tíðindi vikunnar en annað sem fer í sögubækur er fyrsta ferð liðs frá Kýpur í átta liða úrslit Meistaradeildarinnar .
Eitt er víst , að hlutabréfaverð í Apoel frá Nikosíu hefur rokið upp úr öllu valdi eftir að þetta smálið skildi Lyon frá Frakklandi eftir í fortíðinni .
Vonandi að verðbréfavísitalan á Kýpur sé ekki tengd helstu nauðsynjum .
Það að Apoel skuli slá út Lyon frá Frakklandi sýnir að ekkert er ómögulegt .
Að ennþá gerast ævintýr .
Að öskubuska er til í raunveruleikanum .
Við , íbúar annars dvergríkis , hljótum að fagna .
Markvörðurinn Dionisios Chiotis er aðdáunarverður maður ; varði tvö víti gegn Frökkunum , en maður vikunnar er auðvitað Messi .
Hann er Maðurinn .
Hvers eiga blaðamenn , lýsendur og pistlahöfundar að gjalda ? Öll lýsingarorð hafa þegar verið notuð yfir manninn ; öll þessi gömlu góðu – frábær , stórkostlegur , ótrúlegur , bestur , mestur ; öll eru þau orðin slitin og marklaus .
Nýyrðasmiðir gjöra svo vel að hefja störf nú þegar .
