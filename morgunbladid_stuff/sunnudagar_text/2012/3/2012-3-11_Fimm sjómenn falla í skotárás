Þrír menn féllu samstundis og þrír til viðbótar særðust alvarlega þegar þýskur kafbátur skaut á línuveiðarann Fróða um 200 mílur suðvestur af Vestmannaeyjum eldsnemma á þessum degi fyrir 71 ári .
Skipstjórinn gaf mönnum sínum fyrirmæli um að fara tafarlaust í björgunarbátinn en ekki varð af því þar sem björgunarbáturinn var skotinn í tætlur .
Skothríðin dundi á skipinu með nokkrum hvíldum í um klukkustund , að því búnu hvarf kafbáturinn á braut .
Skipið var lekt og talsvert laskað en eigi að síður haffært og var því ákveðið að snúa við til Vestmannaeyja en Fróði var á leið til Fleetwood á Englandi með ísfisk .
Á leiðinni til hafnar létust tveir af þremur skipverjum sem særðust í árásinni af sárum sínum , Gunnar Árnason skipstjóri og bróðir hans , Steinþór Árnason háseti .
Einn skipverja sem komst lífs af , Jón Guðmundsson kyndari , lýsti atburðarásinni á þennan veg í samtali við Morgunblaðið : " Jeg var niður í vjelarrúmi á þriðjudagsmorgun kl. um sex , er jeg heyrði þrjú skot hvert á eftir öðru , er mjer heyrðust vera rjett aftan við skipið .
Skipstjórinn kallaði til mín ofan úr brú og spurði mig hvort nokkuð væri að .
Jeg sagði að svo væri ekki , mjer vitandi .
– Hann stöðvaði skipið og nú hættu skotin í bili .
Þá gaf skipstjórinn skipun um að allir skyldu fara í bátana .
Jeg fór þá upp á bátadekk til þess að hjálpa til að setja út bát .
En þá byrjaði skothríðin aftur .
Í millitíðinni hafði sprengikúla hæft brúna .
Jeg hafði hugmynd um , að þeir sem þar hefðu verið , væru dánir .
Þegar jeg er þarna á bátadekkinu eru þeir þar hjá mjer skipstjórinn og bróðir hans Steinþór .
Hann sagði við mig : " Það þýðir ekkert fyrir okkur að hugsa um bátinn .
Hann er allur sundur .
" Steinþór var skotinn við hliðina á mjer á bátadekkinu og fjell þar .
Þá fór jeg að forða mjer .
Skipstjórinn varð líka fyrir skothríðinni þarna .
Hann var lifandi þangað til við vorum rjett komnir til Eyja .
Höfuðatrennurnar virðast mjer vera þrjár , sem gerðar voru að skipinu , og aðrar smærri , það tók langan tíma .
" Þegar kafbáturinn var horfinn fóru skipverjar að huga að skemmdum á skipinu .
Sverrir Torfason matsveinn sagði svo frá í Morgunblaðinu : " Þá kom í ljós , að skotgöt eru að kalla má um það alt , þó skemdirnar sjeu mestar á brúnni .
Og það kom í ljós , að árásarmenn okkar hafa skotið á Fróða bæði stjórnborðs- og bakborðsmegin .
Teljum við líklegast að þeir hafi fært sig kringum skipið , til þess að geta fengið sem best skotfæri á okkur , sem ofanþilja vorum , eftir því , hvernig okkur bar við sjóndeildarhringinn .
Því ekki var albjart meðan ósköpin dundu yfir .
" Ekki er vitað hvers vegna þýski kafbáturinn lét ekki kné fylgja kviði en talið er að áhöfnin hafi metið stöðuna svo að Fróði væri að sökkva og enginn yrði til frásagnar um atburðinn þar sem björgunarbáturinn var ónýtur .
Skipverjarnir sem létu lífið í árásinni voru , auk bræðranna Gunnars ( 33 ára ) og Steinþórs ( 38 ára ) : Sigurður V. Jörundsson stýrimaður ( 23 ára ) , Gísli Guðmundsson háseti ( 34 ára ) og Guðmundur Stefánsson háseti ( 23 ára ) .
Sveinbjörn Davíðsson , fyrsti vélstjóri , fékk skot í báða handleggi en gat gengið óstuddur við komuna til Vestmannaeyja rúmum sólarhring síðar .
Fimm menn sluppu ósárir úr hildarleiknum : Guðmundur Einar Guðmundsson háseti , Jón Guðmundsson , annar vélstjóri , og Benedikt Halldórsson kyndari , auk þeirra tveggja sem vitnað er til hér að framan .
Aðeins einum degi áður , 10. mars 1941 , fórust þrettán menn en tveir komust lífs af þegar þýskur kafbátur grandaði Reykjaborg , stærsta togaranum í íslenska fiskiskipaflotanum , og degi síðar , 12. mars 1941 , hvarf línuveiðarinn Pétursey .
Síðar kom á daginn að þýskur kafbátur hafði sökkt honum ásamt tíu manna áhöfn .
Allt gerðist þetta á siglingaleiðinni milli Íslands og Bretlands .
orri@mbl.is 