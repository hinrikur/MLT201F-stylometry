Árið 1975 var vendipunktur í réttindabaráttu kvenna á Íslandi .
Í október það ár var haldinn fundur á Lækjartorgi þar sem konur kröfðust aukinna réttinda og tækifæra til jafns við karla .
Er almenn söguskoðun sú að samstaða þeirra þúsunda kvenna sem fundinn sóttu hafi í raun flutt fjöll .
En fleira gerðist um líkt leyti sem var stórt innlegg í jafnréttisbaráttuna .
Í júní 1974 komu fyrstu einkennisklæddu lögreglukonurnar út á götuna og í byrjun tímamótaársins 1975 setti lögreglan í Reykjavík á laggirnar sérstaka kvenlögregludeild .
Voru þeim fjórum konum sem þar störfuðu falin sérstök verkefni við löggæslu , svo sem umferðarstjórn og rannsóknarvinna .
Þessi deild var við lýði í rúmt ár , en eftir það fóru konur til jafns við karla að sinna almennum lögreglustörfum .
Raunar kom fyrsta konan til starfa í lögreglunni árið 1953 , Vilhelmína Þorsteinsdóttir , og á fjögurra ára ferli sínum í þjónustu réttvísinnar hafði hún einkum með að gera mál stúlkna á glapstigum og fjölskyldna í upplausn .
Í myndasafni Morgunblaðsins er að finna mynd merkta 1. maí , þar sem lögreglukonurnar Ragnheiður Davíðsdóttir og Lilja Júlíusdóttir leiða mann á milli sín í Austurstræti .
Ekkert ártal fylgir myndinni en ætla má að hún sé tekin um 1980 .
" Ég þekki ekki þennan mann sem við leiðum þarna á milli okkar en maðurinn líkist mjög Kidda Færeyingi , sem svo var kallaður .
Hann var einn af þessum mönnum sem við þurftum oft að hafa afskipti af , þótt hann svo sem gerði ekkert af sér annað en vera ölvaður á almannafæri , " segir Ragnheiður sem var lögregluþjónn frá 1976 til 1985 .
Lilja stallsystir hennar hóf störf á sama tíma en hún er í dag þroskaþjálfi í Noregi .
" Mér finnst gaman að sjá þessa fyrstu búninga sem lögreglukonur klæddust , " segir Ragnheiður um myndina hér til hliðar .
" Húfan minnti á einkennishúfur hjálpræðisherskvenna og innan undir jakkanum vorum við í rúllukragabol .
Þá voru buxurnar útvíðar og lutu þannig tískustraumum .
Það er auðvitað liðin tíð , enda breytist tískan og mannfólkið með , " segir Ragnheiður og bætir við að á fyrstu árum sínum í lögreglunni hafi verið frumbýlingsháttur á ýmsu .
" Það var til dæmis ekkert kvennaklósett á lögreglustöðinni .
Við máttum til að byrja með sæta lagi að komast á klósettið og passa að engir strákar væru að nota pissuskálarnar .
Við fengum svo pils við einkennisjakkann og því klæddist ég oft á hátíðisdögum , við kosningar og þegar við lögreglukonur stóðum heiðursvörð við komu erlendra þjóðhöfðingja til landsins , " segir Ragnheiður , meint fyrirmynd og höfuðpersóna í bókinni Mamma mín er lögga eftir Jennu og Hreiðar Stefánsson .
" Þetta gæti stemmt enda er ég ein örfárra lögreglukvenna sem áttu barn á þessum tíma , " segir Ragnheiður .
Sigurður Bogi Sævarsson sbs@mbl.is 