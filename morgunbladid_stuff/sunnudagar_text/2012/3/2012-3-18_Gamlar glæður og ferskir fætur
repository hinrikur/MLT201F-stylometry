Söguleg vika er að baki .
Áhugamenn um fótbolta fengu það m.a. endanlega staðfest að á Spáni eru ekki bara tvö góð lið , svo og það , að ensku liðin eru líklega ekki eins sterk um þessar mundir og margir vilja vera láta .
Við hér uppi á Litla-Englandi eigum e.t.v. erfitt með að sætta okkur við það , en það segir meira en mörg orð að liðið í sjöunda sæti deildarinnar á Spáni skuli hafa niðurlægt Manchester United , toppliðið á Englandi , í tveimur leikjum í Evrópudeildinni , og Sporting Lissabon frá Portúgal slegið Manchester City út .
Eflaust heyrast nú raddir um að forkólfar Manchester-liðanna séu líklega ekki sérlega ósáttir við að falla úr " litlu " Evrópukeppninni og geti nú einbeitt sér að baráttunni um Englandsmeistaratitilinn .
Trúi því hver sem vill .
Dregið var í Evrópukeppninni í gær og þá varð ljóst að spænsku risarnir , Barcelona og Real Madrid , geta ekki mæst fyrr en í úrslitaleik Meistaradeildarinnar .
Það gleður Spánverja og ýmsa aðra áhugamenn um íþróttina .
Barca mætir AC Milan í átta liða úrslitum og verður fróðlegt að sjá hverjar lyktir þeirrar rimmu verða .
Félögin lentu saman í riðli fyrr í vetur , jafntefli varð á Spáni en Barca sigraði í seinni leiknum á Ítalíu .
Nær augljóst er að Real Madrid og Barcelona eru tvö bestu lið Evrópu en ekki er sjálfgefið að þau komist alla leið .
Bayern München er með feikisterkt lið og enginn skyldi afskrifa Chelsea .
Bláklæddu drengirnir frá Lundúnaborg sýndu í vikunni að lengi getur lifað í gömlum glæðum ; kempurnar Didier Drogba , Frank Lampard og John Terry eru allir komnir af léttasta skeiði en skoruðu í frækilegum sigri á frábæru liði Napolí .
Tveir þeir fyrrnefndu áttu ekki víst sæti í liðinu eftir að Portúgalinn André Villas-Boas tók við í sumar en svöruðu kalli nýs þjálfara í vikunni .
Reynslan fleytir mönnum oft langt .
Lið Napolí er aðdáunarvert um þessar mundir og var aðeins hársbreidd frá því að slá Chelsea út .
Drogba og félagar eru grimmir þegar þeir vilja svo vera láta , en eitt eftirminnilegasta andartak leiksins – þrátt fyrir glæsileg mörk og önnur falleg tilþrif – er þegar þessi stóri , stæðilegi leikmaður gerði sér upp meiðsli ; féll með tilþrifum og hélt um höfuðið eftir að andstæðingur slæmdi hendinni lauflétt í bringu hans , en gjóaði svo öðru auganu að dómaranum til þess að sjá hvort maðurinn með flautuna hefði gengið í gildruna .
Agalegur löstur á stórbrotnum leikmanni .
Skiljanlegt að menn vilji vinna , en er þetta ekki eins og að svindla í Ólsen , ólsen ? Þrátt fyrir allt er lið vikunnar að mínu mati Athletic Bilbao frá Baskahéruðum Spánar .
Baskarnir eru að vísu " bara " í Evrópudeildinni , ekki þeirri stóru , en frammistaðan gegn Englandsmeisturunum var stórbrotin .
Leikur Athletic snýst ekki að jafn miklu leyti um það að þræða boltann í gegnum nálarauga og hjá kollegum þeirra í Barcelona en léttleikinn , stutta spilið , hreyfingin og hraðabreytingarnar eru mikilvægir þættir .
Baskar eru þekktir fyrir að vera harðir í horn að taka og ekki vantar kraftinn í þetta lið .
Þjálfarinn , Argentínumaðurinn skrautlegi Bielsa , á heiður skilið fyrir að hafa púslað saman frábærum hópi .
Ég sá haft eftir Alex Ferguson stjóra Manchester United að Atletic væri erfiðasta liðið sem komið hefði í heimsókn á Old Trafford síðasta áratuginn og undrast ekki þau ummæli .
Rétt er þó að hafa í huga að Atletic er með 37 stig í 7. sæti spænsku deildarinnar .
Barcelona er í 2. sæti með 60 og Real Madrid efst með 70 stig ...
