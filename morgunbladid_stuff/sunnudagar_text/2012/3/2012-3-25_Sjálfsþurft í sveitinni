Frank Ladegaard Erichsen er fæddur 30. september árið 1983 og er því 28 ára gamall .
Hann býr með konu sinni Theresu Jessing og tveimur börnum , dreng fæddum árið 2008 og stúlku fæddri 2010 .
Hann er bóndadurgurinn sem þátturinn Bonderøven er kenndur við .
Þátturinn var fyrst sýndur á DR2 en naut svo mikilla vinsælda að hann var fluttur yfir á aðalstöðina DR1 í fyrra .
Þau búa á Kastanjegården í Djursland á Jótlandi , skammt frá Árósum .
Vinsældir þáttanna skýrast áreiðanlega af því að Frank kemur sérstaklega vel fyrir , er góður að útskýra og hefur líka húmor fyrir sjálfum sér .
Það er við hæfi að hann sé algjört náttúrubarn fyrir framan myndavélina rétt eins og hann er eitt með náttúrunni í sveitasælunni .
Einfaldara líf með gömlum aðferðum Í þáttunum fylgjumst við með Frank reyna að lifa sem einföldustu lífi , hann stefnir að því að vera sjálfum sér nógur .
Hann leitast við að varðveita gamlar aðferðir og endurnýta hluti .
Hjá honum eru sko engir plastrúllubaggar heldur þurrkar hann heyið með gömlum aðferðum .
Hann fékk til dæmis mann til liðs við sig til að hjálpa sér að heyja á gamla mátann en sá hafði ekki notfært sér þessa tækni í meira en hálfa öld ! Síðan þegar hann þurfti að byggja hænsnakofa talaði hann við mann í Noregi sem notast við gamlar aðferðir til að byggja á einfaldan og góðan hátt .
Það er kraftur í Frank en hann kastar ekki til höndum heldur vill að hlutirnir endist .
Annað einkenni á lífsmáta hans og fjölskyldunnar er að hlutirnir eru í takt við árstíðirnar , sem er mjög heillandi .
Fyrsti þátturinn var á dagskrá RÚV síðasta sunnudag en í þessari fyrstu þáttaröð eru börnin ekki enn komin til sögunnar .
Því miður er RÚV með mjög óheppilega þýðingu á þáttunum , Basl er búskapur .
Fyrirsögnin á þessari grein væri betri kostur , ef ekki bara að láta þáttinn heita Bóndadurgurinn .
Frank er nefnilega ekki að basla heldur að lifa draumalífinu , þó svo það kosti mikla vinnu .
Þátturinn nýtur svo mikilla vinsælda í Danmörku að Frank og Theresa eru oft á síðum slúðurblaðanna sem fylgjast með öllu sem þau gera og ekki minnkaði áhuginn þegar börnin fæddust .
Þau hafa líka búið sér einstaklega hlýlegt heimili sem blöðin hafa birt myndir af .
Býr til dúnsængur fyrir börnin Sjálfbærni er lykilorðið hjá Frank .
Hann leitast við að vera sjálfbær á sem flestum sviðum .
Það liggur mikil vinna að baki því sem hann gerir en hann er sinn eigin herra .
Hann kann afskaplega illa við að fara út í búð og þá sjaldan sem það gerist keyrir hann þangað með konu sinni og lætur hana um að fara inn .
Hann nýtur samt nálægðarinnar við borgina , hann fer til dæmis og selur eitthvað af grænmetinu sem hann ræktar á nýnorrænan veitingastað í Árósum .
Dæmi um hluti sem hann gerir sjálfur er að nýta grænmetið á margvíslegan hátt á uppskerutímanum , búa til safa og sultur , þurrka epli og margt fleira .
Þarna fer ekkert til spillis .
Hann býr meira að segja sjálfur til dúnsængur barna sinna .
Hann safnar líka gömlum hlutum sem oftar en ekki koma í góðar þarfir .
Sjálfsþurftarbúskapur hefur ekki beint einhvern glamúrsvip yfir sér hingað til en hjá Frank verður þessi lífsstíll eftirsóknarverður .
Allir í sveitina ! 