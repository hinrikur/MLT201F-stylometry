Messi .
Hljómar kunnuglega ; argentínski snillingurinn heldur áfram að skrifa fótboltasöguna .
Bætti áratuga markamet Barcelona-liðsins á þriðjudaginn , aðeins 24 ára og er enn hlaðinn lofi .
Fabrice Muamba var lítt þekktur utan Englands en er nú á allra vörum , Carlos Tevez skaut upp kollinum á ný : lagði upp sigurmark Manchester City gegn Chelsea eftir sex mánaða fjarveru .
Og svo er það Dean Windasss .
Þetta eru menn fótboltavikunnar .
Veikindi Muambas vöktu óhug fólks um víða veröld ; þessi 23 ára leikmaður hné niður í leik Bolton gegn Tottenham , hafði fengið hjartaáfall og var í raun " látinn " í 78 mínútur að því er haft var eftir lækni Bolton-liðsins .
Það var ekki fyrr en Muamba kom á sjúkrahús að læknum tókst að fá hjarta hans til að slá á nýjan leik .
Útlitið var dökkt og ekki að undra að leikmenn beggja liða , áhorfendur og aðrir viðstaddir væru slegnir .
Samkvæmt fréttum virðist hið ótrúlega hafa gerst , Muamba er að hressast þó enn sé allt of snemmt , að mati sérfræðinga , að fullyrða hvert framhaldið verður .
Hann er í það minnsta farinn að geta tjáð sig .
Sá mikli samhugur sem leikmenn víða um álfuna og stuðningsmenn hinna ýmsu liða hafa sýnt Fabrice Muamba og fjölskyldu hans er aðdáunarverður .
Og vitaskuld sjálfsagður .
Fyrir leiki hefur hvert liðið af öðru , ekki bara á Englandi heldur t.d. bæði Barcelona og Real Madrid á Spáni , hitað upp í treyjum áletruðum góðum kveðjum til Muambas .
Leikmenn hafa streymt að sjúkrabeði starfsbróður síns , franska goðsögnin Thierry Henry flaug m.a.s .
frá New York til þess að heimsækja hann .
Þeir voru samtímis á mála hjá Arsenal .
Hlýhugurinn er áberandi , góðu heilli .
Gamla kempan Dean Windass , sem hafði lagt skóna á hilluna , veiktist líka alvarlega fyrir nokkru en hefur ekki verið áberandi í fréttum .
Windass , sem einna helst er minnst fyrir að gera markið sem kom Hull City upp í efstu deild í fyrsta skipti , vorið 2008 , var reyndar vart hugað líf .
Það var vísu aðeins hann sjálfur sem var á þeirri skoðun og gerði tilraun til þess að fyrirfara sér .
Veikindi Windass voru ósýnileg en engu að síður mjög alvarleg .
Geðsjúkdómar leyna á sér og herja á knattspyrnumenn ekki síður en aðra .
Mörgum er í fersku minni að Gary Speed , landsliðsþjálfari Wales og annar leikjahæsti maður ensku úrvalsdeildarinnar , féll fyrir eigin hendi í vetur .
Ekki er enn vitað nákvæmlega hvers vegna , en komið er í ljós að hann hafði sent konu sinni smáskilaboð í síma um að hann hugleiddi sjálfsvíg .
Windass útskrifaðist af sjúkrastofnun fyrir fáeinum dögum .
Vonandi sýna starfsbræður og vinir honum nauðsynlegan samhug í verki .
