Leikkonan Chloë Moretz hefur vakið mikla athygli þrátt fyrir ungan aldur en hún er aðeins fimmtán ára gömul .
Hún er fædd 10. febrúar árið 1997 í Atlanta í Georgíuríki í Bandaríkjunum .
Hún byrjaði ferilinn í kvikmyndum og þáttum á borð við The Amityville Horror , ( 500 ) Days of Summer , Diary of a Wimpy Kid , Desperate Housewives og Dirty Sexy Money .
Hún varð síðan heimsfræg fyrir leik sinn sem ofurhetjan Hit-Girl í kvikmyndinni Kick Ass árið 2010 .
Í þeirri mynd fór hún með hlutverk ellefu ára leigumorðingja , sem hefur verið þjálfuð af föður sínum ( Nicolas Cage ) til baráttunnar .
Leiklistarferillinn hófst þegar hún var aðeins fimm ára og svaraði Moretz því hvernig það kom til í viðtali við Sunnudagsmoggann fyrir tveimur árum .
" Bróðir minn var þá í leiklistarskóla og þetta byrjaði eiginlega þegar hann var heima að æfa sig .
Þá gekk ég um gólf með honum og þuldi rullurnar .
Hafði mjög gaman af og á endanum var ég farin að leika á móti honum án þess að þurfa að kíkja á blöðin , " sagði hún í viðtalinu en þá talaði hún sem barnastjarna en nú er hún komin í næsta flokk fyrir ofan og situr meira að segja á fremsta bekk á helstu tískusýningunum .
Ekkert svigrúm fyrir ofleik Nú síðast vakti Chloë athygli fyrir leik sinn í myndinni Hugo , sem er leikstýrt af stórleikstjóranum Martin Scorsese og var tilnefnd til Óskarsverðlauna sem besta myndin .
Á vefsíðunni www.flicksandbits.com er Chloë spurð út í vinnuna við Hugo .
Ein spurningin snýr að því hvernig það hafi verið að vinna fyrir framan þrívíddarmyndavélar .
" Fyrir leikarann er þetta bara svipað nema hvað þú verður að vera mjög eðlilegur .
Það er ekkert svigrúm fyrir ofleik , það má ekki bregðast of sterkt við neinu fyrir framan þessa myndavél .
Þú þarft bara að bregðast við og þú verður að vera mjög eðlilegur .
Mér fannst þetta mjög skemmtilegt , " sagði hún .
Hún var líka spurð út í hvenær hún hefði fyrst fengið innblástur við að horfa á kvikmynd .
" Mamma er mikill aðdáandi Audrey Hepburn og ég líka .
Ein af fyrstu myndunum sem lét mig langa til að verða leikkona var Breakfast at Tiffany ' s .
Ég fylgdist með Audrey Hepburn og hvernig hún lýsti upp skjáinn .
Hún lætur mann brosa .
Þá hugsaði ég , þetta langar mig að gera .
Mig langar til að fá fólk til að brosa .
Mig langar til að fólk fái þessa tilfinningu , hrífist með og láti sig dreyma .
" Ljóst er að það á eftir að sjást meira til þessarar ungu leikkonu en fyrir helgi var tilkynnt að hún hefði fengið hlutverk í myndinni The Drummer sem segir frá ævi Dennis Wilson úr Beach Boys .
Aaron Eckhart er í hlutverki Wilson en Moretz mun leika dóttur hans .
