Landsdómur er fyrirferðarmestur í fréttunum liðna viku svo sem vonlegt er .
Eins og fram hefur komið eru fjölmiðlar áhugasamir um að eiga sem greiðastan aðgang að vettvangi og fóru fram á , eftir að málaferlin hófust , að beinar útsendingar yrðu heimilaðar frá þeim .
Lítill vafi er á að mörg vitnanna sem svarað hafa spurningum réttarins hefðu haft ríka hagsmuni af því að fréttir af því sem þau höfðu fram að færa kæmust loks milliliðalaust til þjóðarinnar .
Því dómstóllinn er ekkert Kastljós eða annað svipað því .
Spurningar eru málefnalegar , þær verða að tengjast sakarefninu með sýnilegum eða rökstyðjanlegum hætti , ella myndi dómurinn fljótlega taka í taumana .
Á meðan vitni gerist ekki óþarflega langort fær það gott tóm til að svara spurningum , og það er ekki gert tortryggilegt , þótt það muni ekki sérhvert atriði út í æsar , nú þegar um fjögur ár eru liðin frá helstu atburðum .
Þótt sérhver sá sem kemur fyrir hinn fjölmenna dóm , ákæranda og verjanda , sé undir verulegum þunga og pressu , kemur á móti að allra eðlilegra og lögmætra sjónarmiða er gætt í hvívetna .
Þarna er enginn umræðustjóri að slá eigin keilur eða láta sína eigin fordóma eða flokkspólitísku sjónarmið hafa áhrif á atburðarásina , eins og alltof algengt er hjá þeim sem helst miðla dægurumræðunni til almennings .
Dómurinn tók augljóslega afstöðu til beiðninnar um að sjónvarpað yrði beint frá dómsalnum út frá hagsmunum réttarhaldsins og ekki annars , eins og honum auðvitað bar .
Óskin um beina útsendingu kom að auki fram eftir að Geir H. Haarde hafði verið í skýrslutöku í heilan dag .
Mjög óeðlilegt hefði verið að gera skýrslutöku af vitnum hærra undir höfði að þessu leyti en skýrslutöku yfir þeim sem á mest undir í þessu einstæða dómsmáli .
Þess vegna er ekki hægt að finna að ákvörðun dómsins um þetta atriði , þótt sjónarmið fjölmiðlanna hafi einnig verið eðlileg .
Hagfræðingur minnir á sig Margoft hefur verið bent á það í umfjöllun um banka og efnahagskreppuna sem hófst í veröldinni um mitt ár 2007 , þótt aðdragandinn væri lengri , að enginn hópur komi lágreistari frá henni en hagfræðingar af margvíslegu tagi .
Auðvitað eru undantekningar til , þótt þær séu grátlega fáar og miklu færri en sumir hafa látið í veðri vaka .
Ýmsir þeir sem hafa haft aðstöðu til hafa reynt að nota hana til að hreinsa " sína menn " eins og þekkt dæmi eru um , m.a. hér á landi .
Fyrrverandi formaður Samfylkingarinnar sló eina hinna afkáralegustu af þeim tilraunum kalda með eftirminnilegum hætti .
En hagfræðingarnir eru enn að .
Og enn hlaupa fréttamenn til og verða sjálfum sér og sinni stofnun til minnkunar með " fræðimanninum " eins og of oft hefur gerst .
Nú seinast mætti hinn " hlutlægi " hagfræðingur Gylfi Magnússon fram á völlinn rétt einu sinni með fréttamann RÚV gagnrýnislausan á hælunum .
Gylfi hagfræðingur var svo sem einhverjir muna enn einhvers konar puntráðherra hjá Steingrími og Jóhönnu um hríð allt þar til að ekki þótti meira upp úr því að hafa .
Á þeim tíma tilkynnti hann þjóðinni að hún myndi breytast " í Kúbu norðursins " ef hún gæfist ekki upp fyrir Bretum og Hollendingum eins og ríkisstjórnin og Gylfi höfðu gert og gerðu hvað eftir annað .
Nú skreið hann skyndilega úr sinni Kúbu í HÍ og sagði að Seðlabankinn hefði lánað Kaupþingi allan gjaldeyrisvarasjóð sinn skömmu fyrir hrunið .
Seðlabankinn hefur þegar svarað mestu rangfærslum hagfræðikennarans fyrir sitt leyti .
En því má bæta við að þegar ríkisstjórnin ákvað að þessi lánafyrirgreiðsla yrði veitt stóð SÍ ekki verr eftir en áður .
Veðið , sem tekið var á móti láninu , var FIH-bankinn í Danmörku , sem þá var metinn á því sem næst að vera þrefalt verðmeiri en lánveitingin .
Á þeim skamma tíma sem fyrir hendi var til ákvörðunartöku eins og jafnan er við slíkar aðstæður var haft samband við Seðlabanka Danmerkur , sem ræddi þegar við Fjármálaeftirlitið í því landi .
Að því loknu staðfesti Seðlabanki Danmerkur að svo miklu leyti sem hann gat gert á svo skömmum tíma að ekki væri efni eða ástæður til að efast um að uppgefið verðmat á bankanum fengi staðist .
Að auki höfðu dönsk yfirvöld gefið út ábyrgðaryfirlýsingu gagnvart öllum dönskum bönkum um tiltekinn tíma .
Seðlabanki Íslands lét ekki nægja að taka almennt veð í FIH heldur tók hann allsherjarveð og stóð því danski bankinn að veði gegn öðrum skuldbindingum Kaupþings frá og með tilteknum tíma .
Fáeinum mánuðum síðar gerði ríkisstjórnin sem Gylfi sat í aðför að sjálfstæði íslenska seðlabankans og bolaði bankastjórunum úr starfi án þess að nokkur rannsókn hefði farið fram á verkum þeirra .
Álitsgerð Rannsóknarnefndar Alþingis kom ekki fyrr en ári síðar .
( Þar var ekki fundið að fyrrnefndri veðtöku .
) En hagfræðikennarinn , sem nú dúkkar upp með sínar dylgjur , gegndi embætti viðskipta- og bankamálaráðherra og ekki hefur verið upplýst hvað hann eða forsætisráðherrann gerðu til að ýta á að koma þessum bundnu verðmætum Íslands í reiðufé .
Vafalaust er að auðvelt hefði verið að fá kaupendur að bankanum fyrir verð sem var mun hærra en veðupphæðin , en auðvitað var eðlilegt að reynt yrði að fá verð sem nær væri verðmatsupphæðinni .
En þótt sumir Danir hefðu talað niður til hinnar gömlu nýlendu vegna bankalegra ófara hennar tók ekki miklu síðar að halla nokkuð undan þeirra eigin bankakerfi og danskir bankar hafa til þessa dags orðið sífellt lakari söluvara .
En það er önnur saga .
Eru þeir nóbelsverðlaunahafar ? Stundum er vitnað til " nóbelsverðlaunahafa í hagfræði , " þegar nokkuð þykir liggja við , enda þykja verðlaun Nóbels að vonum mikill heiður og oftar en ekki eru þeir sem verðlaunin fá hinir merkustu , en það er þó ekki undantekningarlaust .
Eru ýmsir friðarverðlaunahafar dæmi um það og fleiri má finna í öðrum greinum , sem eitthvað kann að vanta upp á , þótt færri séu .
En " nóbelsverðlaunin í hagfræði " eru ekki frá Nóbel komin , enda ekki þau " nákvæmnis vísindi " sem hann hallaðist einkum að .
Enda heita nóbelsverðlaunin í hagfræði ekki nóbelsverðlaunin í hagfræði .
Þessi verðlaun eru ekki nema fárra áratuga gömul .
Og þau heita raunverulega verðlaun Sænska seðlabankans í hagfræði .
Bankinn stofnaði til þeirra í tilefni af fjögurra alda afmæli sínu og eru þau afhent í tengslum við nóbelshátíð .
Það er seðlabankinn sænski sem leggur út fyrir verðlaunafénu en ekki sjóður Nóbels .
En það þykir miklu fínna að kenna verðlaunin við Nóbel en seðlabankann þótt dýnamítgerðarmaðurinn hafi ekki haft neitt með þau að gera .
Stenst mikilvæg staðhæfing fyrir Landsdómi ? En svo aftur sé vikið að Landsdómi þá hefur oftar en einu sinni verið tekið fram af vitnum , sem komið hafa fyrir dóm að Fjármálaeftirlitið hafi ekki haft neinar valdheimildir til að stöðva starfsemi útibúa bankanna sem urðu miðstöðvar taumlausrar innlánasöfnunar .
Þetta eru athyglisverðar fullyrðingar .
En standast þær skoðun ? Í 1. mgr. 36. gr. laga nr. 161/2002 um fjármálafyrirtæki segir : " Innlend fjármálafyrirtæki sem hyggjast starfrækja útibú í öðru ríki á Evrópska efnahagssvæðinu , í aðildarríki Fríverslunarsamtaka Evrópu eða Færeyjum skulu tilkynna það Fjármálaeftirlitinu fyrirfram .
" Í 2. mgr. sömu greinar segir að slíkri tilkynningu skuli " fylgja upplýsingar um í hvaða ríki fyrirhugað sé að stofna útibú , lýsing á starfsemi útibúsins , skipulagi þess og fyrirhugaðri starfsemi og upplýsingar um heimilisfang útibúsins og nöfn stjórnenda þess .
" Í 3. mgr. segir að " eigi síðar en þremur mánuðum frá því að Fjármálaeftirlitinu bárust upplýsingar skv. 2. mgr. ( skuli ) það senda staðfestingu til lögbærra yfirvalda gistiríkis á að fyrirhuguð starfsemi sé í samræmi við starfsleyfi fyrirtækisins .
Jafnframt ( skuli ) Fjármálaeftirlitið senda lögbærum yfirvöldum gistiríkis upplýsingar um eigið fé fyrirtækisins , gjaldfærni , tryggingar innlána og bótakerfi sem verndar viðskiptavini útibúsins .
Hlutaðeigandi fyrirtæki ( skuli ) samtímis tilkynnt að framangreindar upplýsingar hafi verið sendar .
" Síðast en ekki síst segir í 4. mgr. sömu lagagreinar : " Fjármálaeftirlitið getur lagt bann við starfsemi samkvæmt þessari grein , ef það hefur réttmæta ástæðu til að ætla að stjórnun og fjárhagsstaða hlutaðeigandi fjármálafyrirtækis sé ekki nægilega traust .
Fyrirtækinu skal tilkynnt afstaða Fjármálaeftirlitsins svo fljótt sem auðið er .
" Hvernig í ósköpunum er hægt að halda því fram fyrir Landsdómi að valdþurrð hafi þjakað Fjármálaeftirlitið hvað þetta atriði varðaði ? Það þarf augljóslega að skýra betur .
