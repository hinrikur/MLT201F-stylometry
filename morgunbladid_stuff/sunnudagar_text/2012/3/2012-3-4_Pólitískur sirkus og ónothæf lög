Umræður um landsdómsmálið á hendur Geir H. Haarde hafa leitt ýmislegt í ljós og þá ekki sízt það , að Alþingi er ófært um að taka ákvörðun um , hvort ákæra beri einhverja úr hópi þingmanna eða fyrrverandi þingmanna .
Í Veftímariti um stjórnmál og stjórnsýslu , 2. tbl. 2. árg. 2006 sagði Gunnar Helgi Kristinsson , prófessor : " Krafan um að meirihluti þings standi að baki ákæru dregur verulega úr líkum á , að slík ákæra komi fram , a.m.k. á meðan flokkur viðkomandi ráðherra á aðild að þingmeirihlutanum .
" Þessi orð voru skrifuð tveimur árum fyrir hrun en þau urðu að köldum veruleika við meðferð Alþingis á landsdómsmálinu .
Geir H. Haarde er einn ákærður af þeim ástæðum , sem prófessorinn lýsti nokkrum árum áður .
Í október 2009 kom út skýrsla vinnuhóps , sem forsætisnefnd Alþingis " fól að fara yfir núgildandi lagareglur um eftirlit þingsins með framkvæmdarvaldinu og leggja mat á hvort breytinga sé þörf " .
Í skýrslunni segir : " Sumar ákvarðanir heyra þó undir ríkisstjórnina alla í sameiningu .
Á slíkum ákvörðunum bera ráðherrar allir sameiginlega ábyrgð þótt aðeins einn ráðherra undirriti hana .
Þótt ákvörðunarvald sé í höndum eins ráðherra geta samráðherrar hans átt hlut í athöfnum hans .
Þeir geta því gerzt samsekir í brotum hans , t.d. með því að hvetja til þeirra eða stuðla að þeim með öðrum hætti .
Það geta því fleiri en einn ráðherra átt saman hlut að brotum , sem ráðherraábyrgðalögin taka til , ýmist sem aðalmenn eða hlutdeildarmenn .
" Þessi skýrsla var samin að beiðni forsætisnefndar Ástu Ragnheiðar Jóhannesdóttur .
Samkvæmt þessari niðurstöðu verður ekki betur séð en bæði Jóhanna Sigurðardóttir forsætisráðherra og Össur Skarphéðinsson utanríkisráðherra , sem sætu áttu í ríkisstjórn Geirs H. Haarde frá vori 2007 til 1. febrúar 2009 geti talizt hlutdeildarmenn í meintum brotum Geirs H. Haarde .
Hvers vegna voru þau ekki ákærð ? Hvers vegna var hugsanlegt hlutdeildarbrot þeirra ekki rætt á Alþingi ? Skýringuna á því má finna í fyrrnefndum ummælum Gunnars Helga Kristinssonar , prófessors .
Hvað heitir þetta ? Þetta heitir pólitík og það af ómerkilegasta tagi .
Eitt helzta ákæruatriðið , sem eftir stendur á hendur þessum eina manni er að hann hafi vanrækt að gæta þess að störf og áherzlur samráðshóps stjórnvalda um fjármálastöðugleika og viðbúnað , sem stofnað var til á árinu 2006 væru markviss og skiluðu árangri .
Hvernig stendur á því , að hvorki Björgvin G. Sigurðsson , viðskiptaráðherra í ríkisstjórn Geirs H. Haarde , eða Valgerður Sverrisdóttir / Jón Sigurðsson , sem gegndu því embætti í fyrri ríkisstjórn , eru ákærð ? Ætlar ákæruvaldið , Alþingi , að halda því fram í alvöru að þeir ráðherrar hafi ekkert haft með þennan samráðshóp að gera ? Skýringuna á þessu framferði ákæruvaldsins er að finna í fyrrnefndum ummælum Gunnars Helga Kristinssonar , prófessors .
Geir H. Haarde er ákærður fyrir að hafa vanrækt að hafa frumkvæði að virkum aðgerðum stjórnvalda til að draga úr stærð íslenzka bankakerfisins .
Fyrstu vísbendingar um vanda bankakerfisins komu fram á fundi í Seðlabankanum í lok nóvember 2005 .
Þar voru m.a. Halldór Ásgrímsson forsætisráðherra og Geir H. Haarde .
Næstu mánuði á eftir lék allt á reiðiskjálfi í bönkunum .
Hvernig stendur á því að Halldór Ásgrímsson , þáverandi forsætisráðherra , er ekki ákærður fyrir að hafa vanrækt að grípa til aðgerða til að minnka bankakerfið þá ? Og hvernig stendur á því að Björgvin G. Sigurðsson , viðskiptaráðherra frá vori 2007 , er ekki ákærður fyrir þetta atriði ? Skýringuna er að finna í fyrrnefndum orðum Gunnars Helga Kristinssonar , prófessors .
Pólitík og það af ómerkilegasta tagi .
Geir H. Haarde er ákærður fyrir að hafa ekki fylgt eftir og fullvissað sig um að unnið væri með virkum hætti að flutningi Icesave-reikninga yfir í dótturfélög .
Ingimundur Friðriksson , þáverandi seðlabankastjóri , samdi merkan fyrirlestur til flutnings í Finnlandi sem ekki var fluttur þar en í þess stað birtur á heimasíðu Seðlabanka Íslands í febrúar 2009 .
Í fyrirlestri þessum segir : " Seðlabanki Íslands taldi eindregið að innlánastarfsemi bankanna ætti að vera í dótturfyrirtækjum fremur en útibúum , þ.m.t. að innlánastarfsemi Landsbankans í Lundúnum yrði færð í dótturfyrirtæki bankans .
Unnið var að undirbúningi þess í Landsbankanum snemma árs 2008 og var Seðlabankanum greint frá því hvað til þyrfti og hve langan tíma það tæki .
Af viðræðum við forsvarsmenn Landsbankans taldi Seðlabankinn mega ráða að það ferli væri þegar hafið sl. vor ( þ.e. vorið 2008 ) .
Í júlí kom á daginn að svo var ekki .
" Af þessum orðum Ingimundar Friðrikssonar má ráða að stjórnvöld hafi fengið rangar upplýsingar um gang þessara mála en enn og aftur vaknar sú spurning hvers vegna þáverandi viðskiptaráðherra var ekki ákærður fyrir þetta meinta brot með sama hætti og Geir H. Haarde .
Skýringuna er að finna í fyrrnefndum ummælum Gunnars Helga Kristinssonar , prófessors .
Pólitík og það pólitík af versta tagi .
Meðferð þessa máls fyrir Landsdómi eftir helgi verður því miður einhver mesti pólitíski sirkus , sem settur hefur verið upp á Íslandi .
Og ástæðan er sú , sem hér hefur verið rakin .
Pólitískir leikir á Alþingi fram og til baka til þess að koma í veg fyrir að samflokksmenn þeirra , sem meirihlutann hafa yrðu ákærðir .
Lög eru lög .
Þess vegna hlutu lögin um ráðherraábyrgð og landsdóm að koma til umfjöllunar í framhaldi af hruninu .
Þá þegar var þó orðið ljóst , að það gat verið álitamál hvort þau væru nothæf nú á tímum .
Á það benti nefnd á vegum forsætisráðuneytis þegar árið 1999 .
Alþingi hefur sannað með málsmeðferð sinni að þau eru ónothæf .
