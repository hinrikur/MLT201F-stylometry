Mjög dró til tíðinda í Háskólabíói í fyrrakvöld .
Efnt var til miðnæturhljómleika , þar sem 5 hljómsveitir léku , 4 hljómsveitanna léku að mestu sömu lögin , hver á fætur annarri .
Voru það tónsmíðar , sem hinir margumtöluðu " Beatles " hafa ært ungt fólk með að undanförnu .
Húsið var fullsetið unglingum , sem flestir voru á aldrinum 14 til 18 ára .
Þegar hávær strengjasláttur hljómsveitanna og skerandi óp söngvaranna dundu við sem hæst , missti mikill hluti áheyrendanna stjórn á sér og klappaði af sefjun , æpti og stappaði niður fótunum , sumir í gólfið , en aðrir dönsuðu á stólsetum eða jafnvel stólbökum .
Sumir drengjanna drógu af sér jakkana og hentu þeim í loft upp í hita leiksins .
" Þannig lýsti Morgunblaðið fyrstu bítlatónleikunum sem haldnir voru á Íslandi , á þessum degi fyrir 48 árum .
Viðtökur gesta voru með þeim hætti að ekki varð aftur snúið – bítlið hafði gengið á land á Íslandi .
Að öðrum sveitum ólöstuðum stálu Hljómar úr Keflavík senunni í Háskólabíói .
Það staðfestir frásögn Morgunblaðsins : " Mest sefjun greip um sig undir leik " Hljóma " frá Keflavík , sem léku bæði fyrir og eftir hlé .
Er þeir höfðu lokið leiknum í fyrra skiptið , var klappið og orgið svo ærandi , að köll kynnisins , Jónasar Jónassonar , í hljóðnemann , þess efnis að " Hljómar " léku aftur eftir hléð , bárust ekki til eyrna áheyrenda .
" Og ekki var allt búið .
" Það var í síðara skiptið sem " Hljómar " léku , að leikurinn tók að ærast fyrir alvöru .
Drukkinn piltur dansaði um allt húsið og fóru tveir menn á eftir honum og ýmist handsömuðu eða misstu hann aftur .
Svo kom þó , að honum rann nokkuð móðurinn , en þegar lögreglumenn komu skömmu síðar að fjarlægja tónlistarunnanda þennan , sté hann enn nokkur spor .
Stóðu þá flestir þeir , sem fyrir framan inngangana sátu , upp og sneru sér við , klappandi þó og æpandi .
Stóðu margir á stólum og slógu höndunum saman fyrir ofan höfuð sér .
Um hríð heyrðist ekkert í " Hljómum " , sem þó þykja hafa allhávær tæki í þjónustu sinni .
Fyrirmyndir þeirra " The Beatles " hafa látið hafa eftir sér , að þeir séu ekki ánægðir fyrr en hætt er að heyrast til þeirra fyrir ólátum í salnum – þá fyrst hafi þeir náð takmarki sínu .
Mega " Hljómar " því vel við una .
" Hljómsveitin Hljómar var stofnuð fimm mánuðum áður af yngstu meðlimum hljómsveitar Guðmundar Ingólfssonar , Gunnari Þórðarsyni gítarleikara , Einari Júlíussyni og Erlingi Björnssyni .
Þeir fengu til liðs við sig trommarann Eggert Kristinsson og Rúnar Júlíusson sem lék á bassa .
Hljómsveitin lék fyrst í Krossinum í Ytri-Njarðvík en sló í gegn á landsvísu eftir téða tónleika í Háskólabíói .
Hljómar voru fyrsta íslenska bítlahljómsveitin sem náði almennum vinsældum .
Hljómsveitin starfaði með nokkrum mannabreytingum til 1969 þegar hún leystist upp .
Nokkrir meðlimir hennar tóku þátt í stofnun Trúbrots sama ár .
Snúðu þér við í gröfinni , Beethoven ! Í umfjöllun Morgunblaðsins um tónleikana kemur fram að sumar hljómsveitanna hafi leikið lagið " Roll Over Beethoven " eftir Chuck Berry .
Mun " stjórnandi " einnar hljómsveitarinnar hafa þýtt nafnið á þessa leið : " Snúðu þér við í gröfinni , Beethoven ! " Um það uppátæki hafði Morgunblaðið eftirfarandi að segja : " Ef gamli meistarinn hefur ekki gert það á þessari stundu , þá er óhætt að fullyrða , að fátt muni á hann bíta .
" Persónulega var blaðamaður Morgunblaðsins , sem ekki er nafngreindur , hrifnastur af Savanna tríóinu sem " átti í engu samleið með hinum öðrum atr .
skemmtunar þessarar " .
" Áheyrendur fögnuðu Savanna tríóinu ekki síður en öðrum og ætluðu aldrei að sleppa því út af sviðinu , en hrifningin var látin í ljós með allt öðrum og siðmenntaðri hætti en þegar hinir áttu í hlut .
" orri@mbl.is 