John Lescroart – The Hunter * ½ -- John Lescroart er óneitanlega afkastamikill rithöfundur , hefur skrifað 24 bækur á síðustu sextán árum , þótt manni finnst stundum eins og hann sé sífellt að skrifa sömu bókina , eða svo gott sem .
Það kemur þó ekki að sök , formúlan sem hann notar er amrísk lögfræðispenna eins og hún gerist best .
Helsta söguhetja Lescroarts , en allar hetjurnar eiga heima í San Francisco , er lögmaðurinn Dismas Hardy , sem leikur aðalhlutverk í þrettán bókanna , Abe Glitsky vinur hans er í sviðsljósinu í þremur bókum og einkaspæjarinn Wyatt Hunt á þrjár bækur , þar á meðal þá sem hér er gerð að umtalsefni og kom út í byrjun janúar .
Hingað til hefur Hunt verið heldur sviplaus fyrir minn smekk , en í The Hunter gerir Lescroart hetjulega tilraun til að gæða hann meiri dýpt með því að Hunt kemst að því að móðir hans , sem lést þegar hann var barnungur , hafi verið myrt og hann heldur af stað til að leita uppi morðingjann .
Sú leit verður honum nánast að aldurtila og ekki minnkar hamagangurinn þegar hann finnur loks óþokkann .
Formúlubók .
Alex Berenson – The Shadow Patrol * * * ½ Ég hef áður getið um þá tísku vestan hafs að illmenni í bókum séu opinberir starfsmenn , helst þá innan alríkislögreglunnar eða leyniþjónustunnar .
Svo er og málum háttað í þessari bók sem segir frá ævintýrum CIA-mannsins Johns Wells .
Þetta er sjötta bókin þar sem Wells er í aðalhlutverki , en sú fyrsta , sem kom út 2006 , var verðlaunuð sem spennubók ársins .
Wells er múslimi og talar reiprennandi arabísku og pashto og því iðulega sendur til arabalanda eða Mið-Asíu til að leysa vandræði sem aðrir ná ekki að greiða úr .
Hann er dæmigerð ofurhetja um margt , fljótur að hugsa , harðsnúinn í handalögmálum og geysigóð skytta .
Málin sem hann glímir við eru þó ekki úr hófi ævintýraleg , þ.e. þau segja frá atburðum sem hæglega gætu átt sér stað , eins og til að mynda því að hermenn taki upp á að smygla heróíni frá Afganistan til Bandaríkjanna með herflutningavélum ; annað eins hefur nú gerst .
Árni Matthíasson arnim@mbl.is 