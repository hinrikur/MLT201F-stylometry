Hin 96 ára gamla Dadi Janki er ein þekktasta kona heims á sviði hugleiðslu og andlegra mála .
Hún er fædd árið 1916 í héraði á Norður-Indlandi sem nú tilheyrir Pakistan .
Strax í æsku fékk hún áhuga á andlegum málefnum og árið 1937 lagði hún , ásamt hópi fólks , grunn að stofnun Brahma Kumaris-hugleiðsluskólans .
Árið 1974 flutti hún til London og hefur æ síðan unnið að útbreiðslu hugleiðslu utan Indlands , en í dag eru mörg þúsund Brahma Kumaris-miðstöðvar í yfir hundrað löndum um allan heim .
Dadi Janki ferðast víða um heiminn til að koma boðskap sínum um hugleiðslu og andleg málefni til skila .
Á ferðum sínum hefur hún hitt fjölda þjóðarleiðtoga en hún er einn fjögurra verndara mannréttindasamtakanna Rights and Humanity ásamt Desmond Tutu erkibiskupi , Hassan Jórdaníuprinsi og Dalai Lama , andlegum leiðtoga Tíbeta .
Dadi Janki var stödd hér á landi fyrir skömmu og heimsótti Lótushús í Kópavogi sem er hin íslenska miðstöð Brahma Kumaris Stjórnmál litast af græðgi Þú ert 96 ára gömul og ferðast enn um heiminn .
Verðurðu aldrei þreytt ? " Nei , ég finn ekki fyrir þreytu vegna þess að ég hef unun af að hitta fólk .
Hvert sem ég fer kynnist ég fólki sem er andlega leitandi og þráir frið og hamingju .
Oft skortir tilfinnanlega ást og hamingju í líf okkar .
Lífsstarf mitt byggist á því að deila andlegri reynslu minni með öðrum og hvetja fólk til að leita sannleikans og trúa á kærleikann .
Nei , ég er aldrei þreytt .
" Þú hefur hitt fjölmarga þjóðhöfðingja og stjórnmálamenn og átt fundi með þeim .
Vilja þeir breyta heiminum ? " Já , þeir vilja gera heiminn betri en vita ekki hvernig þeir eiga að fara að því .
Ef menn ætla að breyta heiminum þurfa þeir að tileinka sér þrennt : Óeigingirni , sannleiksleit og vináttu við alla .
Stjórnmál nútímans litast því miður allt of oft af eigingirni , græðgi og valdabaráttu .
Manneskja sem vill bæta heiminn þarf að geta sýnt öðrum sanna ást og vináttu .
Þetta skortir oft í stjórnmálum , það hef ég séð um allan heim .
" Ekki bara venjuleg stelpa Hvernig hófst starf þitt ? " Ég er svo til ómenntuð , gekk einungis í skóla í þrjú ár .
Ég vissi snemma að ég vildi ekki bara vera venjuleg stelpa .
Foreldrar mínir og afi voru skartgripasalar og það skorti því ekki veraldleg gæði á heimilinu .
Ég leit hins vegar í kringum mig og spurði sjálfa mig : " Hvaða máli skiptir allur þessi veraldlegi auður ? Til hvers er allt þetta ? " Ég hef aldrei nokkurn tímann haft áhuga á skartgripum og veraldlegum eignum .
Áhugi minn beindist alltaf að því andlega .
Vegna áhuga míns á andlegum málum komst ég í kynni við andlega fræðimenn á Indlandi .
Ég spurði þessa menn ætíð einnar spurningar : " Ég hef áhuga á að beina orku minni í andlega þjónustu , hvernig fer ég að því ? " Enginn gat svarað mér .
Ég var stöðugt í leit að Guði og vildi ná tengingu við hann .
Á þessum tíma hvarflaði ekki að mér að ég ætti eftir að ferðast um heiminn í þjónustu .
Ég leitaði að Guði og fann hann loksins .
Guð hefur fyllt mig innri friði og þeim friði vil ég deila með öðrum .
Því meira sem ég gef af mér til annarra , því meira vex einnig minn innri friður .
" Hve r nig finnur maður innri frið ? " Fólk man eftir Guði og nefnir jafnvel nafn hans en margir eru fastir í sjálfhverfu , gangast upp í veraldlegri velgengni og hafa ríka þörf fyrir að sýna heiminum að þeir hafi náð árangri á veraldlega sviðinu .
Fólk er of upptekið af yfirborðsmennsku og öðlast því ekki innri ró .
Það er öllum nauðsynlegt að finna frið innra með sér og þar gegnir þögnin mikilvægu hlutverki .
Þegar við gefum okkur tíma til að upplifa innri þögn skynjum við fegurð , frið , ást , hamingju og fyllumst krafti .
Þegar fólk situr saman í þögn getur það átt innileg samskipti , í raun miklu innilegri heldur en þegar það grípur til orða .
" Heimurinn tekst á um trúarbrögð , en er einn Guð fyrir allar manneskjur ? " Já .
Ef allir viðurkenndu að það er einn Guð þá myndi heimurinn breytast og við manneskjurnar hætta að takast á .
Það er ekki af hinu góða að skipta fólki í hópa samkvæmt trú , hörundslit eða tungumáli , sú skipting getur ýtt undir átök .
Of margar manneskjur eru týndar , þeim finnst þær engum tilheyra og vita ekki hvert þær eiga að stefna í lífinu .
Þær hafa hvorki trú á sjálfum sér né öðrum .
Ég hef trú á sjálfri mér , trú á öðru fólki og treysti einnig Guði .
Skilningur manna á milli skiptir höfuðmáli .
Við eigum aldrei að líta á neina manneskju sem óvin okkar , heldur sjá alla sem vini .
Við erum öll börn Guðs og erum því bræður og systur .
Við höfum öll tengingu við hinn æðsta mátt og ef við viðurkennum þá tengingu öðlumst við öryggistilfinningu .
Það er mikið óöryggi í heiminum og því afar dýrmætt að geta fundið öryggi .
" Eins og líf englanna Hvernig er að vera kona og vera andlegur leiðtogi ? " Ég kýs að nota ekki orðið leiðtogi .
Ég er fyrst og fremst barn Guðs .
Ég lít heldur ekki á mig sem konu heldur sem andlega veru , sál sem tilheyrir Guði .
Það er þetta hugarfar sem hefur eflt þroska minn .
" Lifirðu mjög einföldu lífi ? " Já .
Ég bý yfir mikilli orku vegna þess að ég hef hvorki sóað tíma mínum né peningum .
Ég er nægjusöm og vil lifa einföldu lífi .
" Þú getur varla neitað því að þú hefur átt innihaldsríkt líf ? " Ég hef lagt mig fram við að eiga innihaldsríkt líf .
Ég er í þjónustustarfi , meðvituð um að ég er barn Guðs og leyfi því aldrei neikvæðni að setjast að innra með mér .
Ef ég hitti neikvæða manneskju þá reyni ég að koma henni í skilning um það góða sem býr í okkur öllum .
Við ættum að leitast við að losa okkur við neikvæðni og verða heilar manneskjur sem leita í það góða og jákvæða .
Ef við sýnum þolinmæði þá öðlumst við frið og verðum um leið kærleiksríkari .
Við ættum einnig að sýna umburðarlyndi og ekki láta hegðun annarra fara í taugarnar á okkur .
Fyrirgefning og auðmýkt eru af hinu góða og stuðla að því að við getum lifað í innri sátt .
Ekkert í jarðnesku lífi ætti að hafa of mikil áhrif á okkur .
Við verðum að skyggnast undir yfirborð hlutanna og sjá svo miklu meira en einungis það sýnilega .
Guð er faðir minn , móðir mín , vinur og leiðbeinandi .
Takmark mitt er að líf mitt verði eins og líf englanna .
Englar bera velvilja til allra , ekkert jarðneskt haggar þeim , þeir eru ætíð staðfastir .
" 