07.00 Vakna við lágværa hringingu úr iPhoninum og átta mig á því að það er kominn morgunn .
Við hliðina á símanum liggur vaktsíminn rólegur og þögull – ég anda aðeins léttar yfir því að hafa ekkert verið ræst á fætur í nótt sem venjulega er í miklu snatri .
Ég leggst aftur á koddann en það næsta sem ég veit er að klukkan er orðin : 07.20 vekjaraklukkan sem hringir alltof fljótt .
Ég klöngrast því á fætur .
07.50 Það er fallegur dagur í Landeyjunum að vanda .
Ég sest upp í bíl og keyri af stað út hlaðið .
Það er alveg léttskýjað og blankalogn .
Þórsmörkin blasir við og Þríhyrningur skartar sínu fegursta .
Stóðið okkar er nánast alveg heima við hús í vatnsbólinu .
Það virðist allt vera með kyrrum kjörum og ég fer því áhyggjulaus út í daginn .
Ég þýt af stað og hlakka til að mæta í vinnuna enda alltaf líf og fjör á Heilsugæslunni .
12.10 Móttaka fyrir hádegi er búin .
Hádegismatur með frábæru samstarfsfólki er næst á dagská .
Maturinn er undirbúinn og spjallað er um heima og geima .
Áður en ég veit af er klukkan að nálgast eitt og þá er kominn tími á góðan kaffibolla áður en símatíminn tekur við .
16.20 Þá er þessi vinnudagur búinn en þó ekki því að vaktsíminn er enn með í för .
Það er frábært veður , stillt og milt , en dagurinn ber þess merki að haustið sé ekki langt undan , kaldara loft en verið hefur og gróðurinn aðeins farinn að sölna .
Þegar heim er komið blasir Þórsmörkin við , eins og venjulega eru ferðamenn á afleggjaranum að taka myndir af herlegheitunum enda einstaklega góðtur staður til að taka myndir því sjálfur Eyjafjallajökull blasir við ásamt áðurnefndri Þórsmörk .
17.00 Allt er við það sama á miðlunum en þó er það ómissandi að setjast niður með kaffibolla og taka einn hring .
Nú er kominn tími á smágöngu sem iðulega er út í stóð .
Ég skipti um föt og rölti út í girðingu en hrossin er hvergi að sjá svo að það stefnir í langan göngutúr til að hitta þau .
Loksins sé ég glitta í þau í vesturhorni girðingarinnar .
Ég heilsa upp á prinsessurnar mínar , sem flestar eru með folöld í eftirdragi .
Best í heimi er að setjast niður umlukt stóðinu og falla inn í hópinn .
Jarpt merfolald fangar augað og ég læt mig dreyma um frama þess og frægð .
Hrossaræktin er eins og lottó – biðin og vonin er spennandi ! 19.30 Davíð er kominn heim en fyrst verð ég vör við Oliver , hundinn okkar , sem lætur alltaf vita þegar hann er mættur á svæðið með tilheyrandi fagnaðarlátum og flaðri .
Davíð kemur færandi hendi með gómsætt sushi .
Þó svo að sveitin sé yndisleg er nauðsynlegt að halda sér í smátengslum við borgina og þá er sushi alveg tilvalið .
Því miður er ekkert hvítvín í þetta skiptið enda vaktsíminn aldrei langt frá .
00.10 Nýlega komin heim eftir útkall .
Leggst þreytt á koddann og steinsofna .
