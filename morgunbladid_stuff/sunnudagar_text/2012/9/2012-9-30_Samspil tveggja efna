Fjölhæfu arkitektarnir Árný Þórarinsdóttir og Helga G. Vilmundardóttir , sem saman mynda hönnunarteymið Stáss eru alltaf að fást við eitthvað nýtt .
Hilla sem Stáss frumsýndi á hönnunarvikunni í Stokkhólmi og hefur verið að þróa síðan er nú komin í sölu í Netagerðinni , sem er bækistöð Stáss , og Epal .
" Við köllum hana " Fold " því hún er svona brot .
Hún er sniðug til dæmis í forstofu , fyrir blöð og lykla .
Hún er líka hentug í svefnherbergi fyrir smádótið og bækurnar eða jafnvel sem náttborð , " útskýrir Árný .
Handrenndar skálar úr beyki Tvö efni kallast skemmtilega á í hönnuninni .
" Þarna er samspil tveggja efna , dufthúðað ál er í hillunni og beyki og skálarnar eru handrenndar .
Við erum spenntar að halda áfram að vinna með þessi tvö efni , " segir hún en hillan kemur bæði í þessum túrkisgræna lit sem sést á myndinni og steingráum .
Stáss hlaut Skúlaverðlaunin fyrir hitaplatta sem ber nafnið Torfbærinn á sýningunni Handverk og hönnun í fyrra .
Skúlaverðlaunin eru veitt fyrir besta nýja hlutinn meðal þátttakenda .
Plattinn fór strax á markað en tvíeykið hefur nú þróað nýjar umbúðir sem Torfbærinn er nú búinn að klæða sig í .
" Hann er úr krossvið sem er meðhöndlaður með hitaþolnu efni , " segir hún en það skemmtilega við þennan platta er að hann samanstendur af mörgum hlutum sem hægt er að raða upp eftir þörfum .
Íslensk framleiðsla " Plattinn er framleiddur hérna heima , " segir Árný en fyrrnefnd hilla er sömuleiðis íslensk framleiðsla .
" Það er gaman að geta unnið með framleiðendum að svona hlutum .
Það eru ákveðnar hömlur hér en þetta er líka áskorun , " segir hún .
Stærsta verkefni Stáss sem stendur er þó af allt öðrum toga .
Tvíeykið er að hanna útiæfingasvæði við höfnina á svæðinu milli Sjóminjasafnsins og gamla slippsins .
Verkefnið er að frumkvæði Reykjavíkurborgar og Faxaflóahafna og verður framkvæmt í samvinnu við Mjölni .
" Við höfum reynt að endurnýta og glæða gamla hluti nýju lífi , " segir Árný en það verður spennandi að sjá útkomuna þegar svæðið verður tilbúið á næstu vikum .
" Við viljum ekki festa okkur í einhverju einu , " segir Árný um fjölbreytta verkefnavalið og virðist það harla ólíklegt á þessari stundu .
