" Það springa allir úr hlátri þegar ég er spurð hvað ég er að gera þessa dagana , " segir Sólveig Guðmundsdóttir leikkona .
Ástæðan er sú að Sólveig er kasólétt að lesa inn á hljóðbókina Fimmtíu gráir skuggar en eins og flestir vita eru krassandi kynlífslýsingar í bókinni og ófáir sem sagðir eru hafa roðnað við lesturinn .
" Þetta eru svolítið skondnar aðstæður .
Ég er í pínulitlum klefa að lesa og við hljóðmaðurinn , Jónas Snæbjörnsson , erum góðir vinir .
Það fyrsta sem ég hugsaði því var " Aumingja Jónas ! " Sólveig segir að lesturinn gangi þó vel og þau taki þessu eins og hverju öðru verkefni og passi sig að láta þetta ekki hljóma eins og Rauða torgið enda sé þetta langt frá því .
Skynjun – útgáfufyrirtæki gefur hljóðbókina út .
Sólveig er að fara norður í land um helgina með teymi sínu Pörupiltum og sýnir uppistandið Homo Erectus í Hofi í kvöld .
