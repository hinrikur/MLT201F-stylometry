Leikarinn og skemmtikrafturinn John Belushi fannst látinn á hótelherbergi í Los Angeles 5. mars 1982 .
Banamein hans var blanda af heróíni og kókaíni , svokallað " speedball " , sem sprautað hafði verið í æð .
Lögregla rannsakaði andlátið og var niðurstaðan sú að um slys hefði verið að ræða .
Gleðskapur hafði verið hjá Belushi síðasta kvöldið sem hann lifði og yfirheyrði lögregla gesti án þess að nokkur væri grunaður um græsku .
Tveimur mánuðum síðar var málið á hinn bóginn opnað að nýju eftir að einn veislugesta , Cathy Smith að nafni , lýsti því yfir í ítarlegu viðtali við vikublaðið National Enquirer að hún hefði myrt John Belushi .
" Ég ætlaði ekki að gera það en ábyrgðin er mín , " sagði hún í viðtalinu .
Þar upplýsti Smith að hún hefði sprautað lyfjunum í æð leikarans kvöldið örlagaríka .
Ákæra var gefin út á hendur Smith en illa gekk að útkljá málið , þar sem hún hafði flutt búferlum til Kanada .
Smith sneri loksins aftur til Bandaríkjanna sumarið 1986 og gekkst þá við manndrápi af gáleysi og vörslu fíkniefna .
Á þessum degi árið 1986 var Smith dæmd í þriggja ára fangelsi og sat inn í eitt og hálft ár , frá desember 1986 til mars 1988 .
Að afplánun lokinni var Smith vísað úr landi og settist hún að í Kanada .
Cathy Smith varð snemma hænd að rokkurum og síðar leikurum .
Sumar heimildir herma að hún hafi fengist við bakraddasöng en aðrar að hún hafi einungis verið grúppía og fíkniefnasali .
Meðal viðskiptamanna hennar á sínum tíma munu hafa verið Ron Wood og Keith Richards úr The Rolling Stones .
Það voru einmitt þeir sem kynntu hana fyrir Belushi árið 1976 , þegar hann var einn umsjónarmanna spéþáttarins vinsæla Saturday Night Live .
Það var Smith sem seldi Belushi efnið sem varð honum að fjörtjóni .
Vitað var að hann hafði um árabil barist við kókaínfíkn en kunnugir segja hann aðeins í fáein skipti hafa neytt heróíns .
Í bók sem blaðamaðurinn kunni Bob Woodward ritaði um líf Belushis , Wired , kemur fram að leikarinn Robin Williams hafi verið í samkvæminu kvöldið sem Belushi lést og að honum hafi boðið við Smith sem hann taldi fyrir neðan virðingu Belushis að umgangast .
John Belushi var mörgum harmdauði en hann var aðeins 33 ára þegar hann féll frá .
Á stuttum ferli hafði hann getið sér gott orð og var kominn í hóp eftirsóttustu gamanleikara í Bandaríkjunum .
Þá þótti hann framúrskarandi eftirherma , brá sér án fyrirhafnar í gervi ólíkasta fólks , svo sem Babes Ruths , Elizabeth Taylor , Henrys Kissingers , Johns Lennons , Leonids Brezhnevs , Marlons Brandos og Yassers Arafats .
Frægustu kvikmyndirnar sem Belushi lék í eru National Lampoon ' s Animal House ( 1978 ) og Blues Brothers ( 1980 ) , þar sem hann fór á kostum ásamt félaga sínum Dan Aykroyd .
Skömmu fyrir andlátið fór Belushi með hlutverk látins manns í gamanþáttaröðinni Police Squad ! , sást fljóta á grúfu í sundlaug .
Ekki var búið að sýna þáttinn þegar Belushi féll frá og var atriðið að vonum klippt út .
Ekkert hefur spurst til myndefnisins síðan .
Belushi var upphaflega grafinn í kirkjugarði á Martha ' s Vineyard , með höfuðkúpu og krosslögð bein á legsteininum og áletrunina : " Vera má að ég sé farinn en rokkið lifir áfram .
" Síðar voru jarðneskar leifar leikarans fluttar á annan ótilgreindan stað , væntanlega vegna ágangs aðdáenda hans .
Engin áletrun er á nýja steininum .
Í fjölskyldugrafreit Belushi-fjölskyldunnar er Johns á hinn bóginn minnst með þessum orðum : " Hann færði okkur hlátur .
" Fyrrnefnd ævisaga Belushis eftir Bob Woodward er umdeild en þrátt fyrir að hafa veitt höfundinum viðtöl við gerð hennar líkaði nánustu aðstandendum ekki útkoman og sniðgengu til að mynda mynd sem gerð var eftir henni 1989 með Michael Chiklis í aðalhlutverki .
orri@mbl.is 