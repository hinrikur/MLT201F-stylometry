Þetta byrjaði reyndar á því að ég þurfti að taka eigið mataræði í gegn af illri nauðsyn vegna ofnæmis , " segir Auður Inga Konráðsdóttir , matreiðslumaður og konan á bak við fyrirtækið Heilsukokkur.is , spurð að því hvernig hún upphaflega hafi leiðst út á braut hollustunnar .
" Ég fann að almenn líðan snarbreyttist einnig við breytinguna og hélt því áfram og hef verið að viða að mér fróðleik og semja uppskriftir síðan .
" Þrátt fyrir að hneigjast snemma til hollustunnar sérhæfði Auður sig reyndar í bakstri og kökuskreytingum í kjölfar útskriftar sem matreiðslumaður fyrir röskum 20 árum .
Stýrði hún m.a. kökudeild í stóru bakaríi í Boston um tíma .
" En það freistaði mín ekkert , ég fór í vinnuna þar sem ég bjó til heilmiklar tertur og fór síðan heim þar sem ég bjó til dýrindis grænmetisrétti fyrir sjálfa mig , " segir hún .
Í dag sérhæfir Auður sig í að fræða fólk um hollt mataræði og ágæti þess að matreiða holla rétti , úr góðu hráefni , án allra aukaefna .
Gaf hún m.a. út heilsudrykkjabók fyrir síðustu jól sem seldist upp hjá útgefanda .
Ný bók er nú á leiðinni þar sem súpur og salöt verða í öndvegi .
" Þetta eru allt meinhollar súpur og salöt , " segir Auður .
" Ég nota engin aukaefni , dýraafurðir eða sykur , auk þess sem uppskriftirnar eru flestar glúteinlausar og ættu því að henta öllum , hvort sem fólk er með óþol eða bara elskar góðan mat .
Það er nefnilega hæg að taka allan mat og gera hann hollar , hvort sem það er eftirréttur , kökur , súpur eða hvað sem er , " segir hún létt í bragði og gefur uppskrift að hollu snakki og sælgæti fyrir helgina .
gunnhildur@mbl.is Grænkálssnakk og ávaxtaleður Grænkálssnakk 1 dl cashew-hnetur 2 dl vatn safi úr 1 límónu 1 lítill hvítlauksgeiri 2 döðlur 1 tsk .
karrí ¼ tsk .
turmerik 1 tsk .
Himalaya-salt ½ tsk .
reykt paprika 2 msk .
næringarger ( fæst í heilsubúðum ) 2 stórar handfyllir grænkál Leggið hnetur og döðlur í bleyti í 2 klst. Sigtið vatnið frá og maukið allt nema grænkál saman í blandara .
Skolið og stilkhreinsið grænkálið .
Veltið upp úr kryddmaukinu og dreifið á bökunarplötu .
Best er að setja sílikonmottu á plötuna en einnig má nota bökunarpappír .
Þurrkið í ofni við 50°C yfir nótt og setjið skeið á milli stafs og hurðar á ofninum til að hleypa út raka .
Ávaxtaleður 2 dl ber að eigin vali 1 banani Maukið allt í blandara .
Dreifið í form og þurrkið yfir nótt við 50°C .
Setjið skeið á milli stafs og hurðar á ofninum .
Á meðfylgjandi mynd er ávaxtaleður með rifsberjum en einnig má nota hindber , bláber , jarðarber eða krækiber .
Ef krækiber eru notuð þarf að mauka þau sér og sigta hratið frá áður en bananinn er maukaður saman við .
Best er að nota slétt silicon kökuform til að leðrið festist ekki við formið .
