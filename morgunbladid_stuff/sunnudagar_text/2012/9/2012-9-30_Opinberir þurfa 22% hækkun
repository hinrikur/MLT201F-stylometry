Forysta Starfsmannafélags Reykjavíkurborgar hefur áhyggjur af þróun launastefnu stjórnenda hjá hinu opinbera .
Í ályktun sem stjórn félagsins sendi frá sér í vikunni segir að ný launakönnun leiði í ljós að opinberir starfsmenn þurfi að meðaltali að hækka um 22% í launum svo þeir séu jafnsettir því sem gerist á almennum vinnumarkaði .
Þá fyrirfinnist 10-12% launamunur á milli kynja .
Þá hafi ráðamenn hjá hinu opinbera leyft sér að hækka laun stjórnenda og forstjóra stofnana langt umfram almennar leiðréttingar launa .
Er þar vísað til launahækkunar forstjóra Landspítalans , sem dregin var til baka eftir hávær mótmæli .
" Þetta er að gerast á sama tíma og aðrir sem hafa unnið fyllilega jafn vel , verið undir álagi sem er engu minna og hafa borið á eigin skinni mestan þunga aðhaldsaðgerða umliðinna ára eru látnir liggja óbættir hjá garði , " segir í ályktun stjórnar og fulltrúaráðs Starfsmannafélags Reykjavíkur .
Í ályktun félagsins er jafnframt skorað á stjórnendur að bæta fólki þá launaskerðingu sem hruninu fylgdi og að sett verði saman trúverðug áætlun í samráði við félagið , þar sem tekið verði á kynbundnum launamun milli þeirra sem starfa annars vegar á einkamarkaði og hins vegar hjá opinberum aðilum .
sbs@mbl.is 