Fyrrverandi forseti Íslands , læknir og leigubílstjóri , verktaki , Megas og formaður Sambands ungra bænda , sameinuðust í áskorun til Alþingis og ríkisstjórnar í heilsíðuauglýsingu í gær .
Þarna voru margir fleiri , ungir og aldnir , konur og karlar og alla vega á litinn í pólítík .
Eins og straujað hefði verið yfir allan fyrri ágreining Morgunblaðsins , Þjóðviljans og Alþýðublaðsins því þarna voru þeir allir : Styrmir , Helgi Már og Kjartan Ólafsson – og Matthías .
Líka Björk , Guðrún Kristjánsdóttir myndlistarkona , Guðmundur sundkappi Gíslason og Ólafur Stefánsson , handboltastjarna .
Það sem þau áttu sameiginlegt var að skora á okkur sem sitjum í ríkisstjórn og Alþingi að sjá til þess að Grímsstaðir á Fjöllum verði þjóðareign og landið þjóðarinnar allrar ! Í yfirlýsingunni segir : " Stjórnvöldum ber að standa vörð um eignarhald og umráð landsmanna yfir óbyggðum Íslands og þar með bújörðum sem teygja sig inn á hálendið eða hafa sérstöðu í huga þjóðarinnar af landfræðilegum , sögulegum og menningarlegum ástæðum .
Þessa skoðun staðfestum við með undirskrift okkar .
Við skorum á Alþingi og ríkisstjórn að marka skýra stefnu í þessa veru og ákveða hvaða jarðir í eigu ríkisins skuli aldrei selja og að ríkið muni kaupa hliðstæðar jarðir til að tryggja að þær haldist í þjóðareign .
" Þetta þykir mér merkileg yfirlýsing fyrir margra hluta sakir .
Í fyrsta lagi þykir mér merkilegt hve breið samstaða er að baki þessari yfirlýsingu .
Það hefði einhvern tímann þótt tíðindum sæta að Guðrún Helgadóttir og Halldór Blöndal sendu frá sér sameiginlega áskorun til Alþingis ; að Hjörleifur , Svavar , Páll Pétursson , Guðrún Agnarsdóttir , Guðni og Eiður væru á sama róli .
Breiddin og samstaðan hljóta að gera það að verkum að við leggjum við hlustir .
Í öðru lagi er inntak textans merkilegt .
Augljóslega eru hér að baki áhyggjur yfir því að Grímsstaðir á Fjöllum , sem liggja á mörkum byggðar og öræfa , verði bitbein á markaðstorgi .
Nær sé að ríkið kaupi Grímsstaði .
Fyrir þessu eru vissulega sterk rök .
Ríkið á Möðrudal og einnig Víðidal þar fyrir norðan og síðan fjórðunginn í Grímsstöðum á Fjöllum sem er næsta jörð norðan við fyrrgreindar tvær .
Áskorunin minnir á ágæta þingsályktunartillögu Guðfríðar Lilju Grétarsdóttur frá síðastliðnum vetri þar sem kallað er eftir stefnumörkun varðandi eignarhald á landi .
Þar stendur upp á Alþingi og ríkisstjórn að taka til hendinni .
Í framhaldinu skrifaði Guðfríður Lilja blaðagreinar um efnið og var í einni þeirra tekið á Grímsstaðamálinu undir fyrirsögninni Ísland eigi Grímsstaði .
Í niðurlagi greinarinnar segir : " Það ríður og á að Grímsstaða-málið , sem allt hefur verið með nokkrum ólíkindum , fái farsælar lyktir .
Fyrirhugaðar áætlanir um svæðið eru eins og í svæsnustu vísindaskáldsögu .
Eitt er víst : Ef landið glatast , hvort heldur er í eign utan landsteina eða svokallaðri langtímaleigu , þá fæst það ekki aftur .
Hægt er að höggva á hnútinn með því að íslenska ríkið í nafni okkar þegnanna allra festi kaup á Grímsstöðum á Fjöllum .
Ríkið á þegar fjórðung í jörðinni og stór landflæmi á öræfum eru lendur þjóðarinnar allrar .
Barnabörn okkar geta þá ákveðið þegar þar að kemur hvað verður um landið .
Þá eiga þau í það minnsta val .
Mér segir svo hugur um að þegar þar að kemur muni áform dagsins í dag virðast jafn fjarstæðukennd og að selja norðurljósin eða að virkja Gullfoss .
Er kannski komið að okkar kynslóð að sýna vott af auðmýkt ? Í augnablikinu kostar okkur þetta vissulega fjármuni , en framtíðin er í húfi .
" Í upphafi þessarar blaðagreinar Guðfríðar Lilju sem birtist í Fréttablaðinu 30. júlí segir að enn sé von til " að eitthvað gott komi út úr styrnum um hina merku jörð Grímsstaði á Fjöllum , dyragættinni að víðernum Íslands .
Í fæðingu er löngu tímabær umræða um gildi lands og yfirráða yfir landi og auðæfum þess .
" Ég hygg að þarna hitti Guðfríður Lilja Grétarsdóttir naglann á höfuðið .
Umræðan er orðin að veruleika og titill greinar hennar er orðinn að herhvöt sem fólk úr öllum flokkum og stéttum tekur undir .
Þetta er greinilega hugmynd sem legið hefur í loftinu og er nú búin að fá vængi .
