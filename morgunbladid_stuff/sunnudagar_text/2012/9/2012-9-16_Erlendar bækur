Jo Walton – Among Others * * * ½ Among Others fékk Hugo-verðlaunin í síðustu viku , en svo nefnast bandarísk verðlaun sem veitt eru vísindaskáldsögu eða ævintýrasögu ársins .
Bókin hefst þar sem Morwenna er komin til föður síns að jafna sig eftir óútskýrt atvik sem gert hefur að verkum að hún gengur við staf .
Smám saman kemur í ljós að hún er á flótta undan móður sinni , sem er geðveik að hún segir og norn í þokkabót , og einnig að hún syrgir tvíburasystur sína sem fórst í sama slysi og Morwenna meiddist illa í .
Þó að Morwenna geti galdrað er hún komin í heimavistarskóla sem aðeins er skipaður stúlkum sem geta ekki galdrað .
Þegar við bætist að hún er velsk finnst henni lítið til ensku stúlknanna koma og er því eðlilega einmana .
Hún finnur sér þó fróun í að lesa vísindaskáldskap og safnar kröftum til að gera upp málin við móðurina .
Þetta er að flestu leyti hefðbundin þroskasaga , en mikil skemmtilesning fyrir þá sem þekkja vel til vísindaskáldsagna .
Galdraþátturinn er vel útfærður og hugvitssamlegur .
Full hægfara , en samt skemmtileg lesning .
Maria Semple – Where ' d You go Bernadette * * * * Það er merkilegt hve kápa á bók setur hugsun okkar skorður þegar bókin er tekin upp – kápan á Where ' d You go Bernadette hrópar : Skvísubók ! og meira að segja í léttari kanttinum .
Annað kemur á daginn þegar maður fer að lesa því þó að ekki séu hámerkilegar bókmenntir á ferð er bókin skemmtilega snúnar vangaveltur um þörfina að skapa og hvað gerist þegar þeirri þörf er ekki sinnt .
Bókin segir frá óvenjulegri fjölskyldu , eiginmaðurinn annálaður hugmyndasmiður hjá Microsoft , nánast alltaf í vinnunni , líka þegar hann er ekki í vinnunni , og eiginkonan sérkennileg í háttum , mannafæla og sérkennilega hirðulaus um umhverfi sitt .
Dóttirin , sem segir söguna , er bráðgáfuð og elskuð af öllum sem umgangast hana , en hún er að kikna undan ástandinu á heimilinu .
Fljótlega áttum við okkur á því að móðirin , Bernadette , er í felum og um líkt leyti fer allt upp í loft og Bernadette hverfur sporlaust á ferð um suðurskautið .
Bráðfyndin bók , en líka alvarleg í bland .
Þess má geta að íbúar Seattle hafa borið sig illa yfir því hvernig borginni er lýst í bókinni , en sú lýsing er meinfýsin og stórskemmtileg .
Árni Matthíasson arnim@mbl.is 