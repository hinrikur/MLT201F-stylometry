Ég benti á það í öðru bindi ævisögu Halldórs Kiljans Laxness 2004 , að sögulok í Heimsljósi eru mjög lík og í einni kunnustu smásögu Einars H. Kvarans , " Vonum " .
Ólafur Kárason Ljósvíkingur hverfur upp í íslenska jökulinn , eftir að hann lendir í ástarsorg , eins og Ólafur Jónsson vinnumaður hverfur á sléttuna í Kanada , þegar hann fær ekki stúlkunnar , sem hann ætlaði að hitta þar vestra .
" Sléttan ómælilega , endalausa , sem er full af friði og minnir á hvíldina eilífu .
" Í báðum sögum er gefið í skyn , að söguhetjan hafi stytt sér aldur .
En sögulok í annarri íslenskri skáldsögu minna á erlent verk .
Hinni miklu skáldsögu Önnu Karenínu eftir rússneska skáldjöfurinn Lev Tolstoj lýkur svo ( 8. hluti , 19. k .
) : " En líf mitt hefur nú , hvað sem mun bera mér að höndum , öðlast tilgang , sem það var áður án .
Ekki aðeins líf mitt sem heild , heldur einnig sérhver stund þess , hefur nú öðlast ótvíræðan tilgang , — tilgang í þjónustu hins góða .
Og nú á ég það undir sjálfum mér , ætíð og alls staðar , að gefa lífi mínu þennan tilgang .
" Gunnar Gunnarsson lýkur svo Aðventu , sem er ein kunnasta saga hans ( Fimm fræknisögur , bls. 12 ) : " Því hvað var líf hans , rétt á litið , hvað var líf mannsins á jörðinni ef ekki ófullkomin þjónusta sem helgaðist af bið eftir einhverju betra , eftirvænting , undirbúningi – þeirri ákvörðun að láta gott af sér leiða .
" Í Heimsljósi og Vonum bíður söguhetjan ósigur og hrökklast inn í sjálfa sig , verður að engu .
Önnu Karenínu og Aðventu lýkur hins vegar báðum á því , að brýnt er fyrir lesendum , að tilgangur lífsins sé að láta gott af sér leiða , þótt ekki hafi allir skilning á því og þurfi oft að öðlast hann með sárri lífsreynslu .
Þetta kemur ekki á óvart .
Tolstoj var mjög áhrifamikill höfundur , þá er Gunnar Gunnarsson var að stíga fyrstu skref sín út á skáldskaparbrautina , og margt er líkt með skoðunum þeirra á eðli og tilgangi lífsins .
Athugasemdir og leiðréttingar vel þegnar Hannes H. Gissurarson hannesgi@hi.is 