Eitt af því , sem Hrunið á að hafa kennt okkur er að taka ekki viðteknum skoðunum sem heilögum sannleika .
Annað að ganga ekki út frá því sem vísu að svonefndir sérfræðingar hafi alltaf réttar fyrir sér en hinn almenni borgari .
Sérfræðinganir eru stundum að gæta hagsmuna , sem ekki er hægt að sjá með berum augum .
Þriðja lexían er sú að talsmenn fyrirtækja og stofnana tala yfirleitt í samræmi við þá hagsmuni , sem þeir bera ábyrgð á og hefur verið trúað fyrir , eins og eðlilegt er , en þau sjónarmið fara ekki alltaf saman við almannahagsmuni .
Vorið 2008 kom hingað gamall maður , Robert Z. Aliber að nafni , prófessor við Chicago-háskóla , þar sem ýmsir fremstu hagfræðingar heims hafa kennt .
Morgunblaðið birti við hann ítarlegt viðtal í byrjun maí þetta ár , hálfu ári fyrir Hrun .
Í þessu viðtali sagði Aliber m.a. að íslenzku bankarnir væru ekki lengur bankar , heldur meira í ætt við fjárfestingarsjóði .
Þeir hefðu ekki burði til að leggja verðmat á áhættu og hefðu keypt fyrirtæki í útlöndum á alltof háu verði .
Hann hvatti til að bönkunum yrði skipt upp í viðskiptabanka annars vegar og fjárfestingarbanka hins vegar .
Hann hélt því fram , að hljóðlátt áhlaup væri þegar hafið á bankana .
Hann sagði íslenzku bankana telja sig hafa fundið upp gullgerð .
Það hefði líka gerzt í Japan og Taílandi , jafnvel Bandaríkjunum .
En veruleikinn væri sá að það væri ekki hægt að mynda endalaust fjármagn .
Og Ísland og bankarnir hér væru ekki einstakir í þeim efnum .
Forsvarsmenn fjármálafyrirtækja hér urðu æfir .
Mótmælum rigndi yfir Morgunblaðið vegna þessa viðtals .
Þáverandi formaður Samtaka fjármálafyrirtækja mótmælti því að áhlaup væri hafið á bankana ( sem síðar kom í ljós að var nærri sanni ) og sagði um þá ábendingu Alibers að skilja ætti að starfsemi viðskiptabanka og fjárfestingarbanka : " Það er ekkert í rekstri íslenzku viðskiptabankanna , sem kallar á slíkar afdrifaríkar aðgerðir .
Þeir standa á traustum grunni með há eiginfjárhlutföll og lausafjárstöðu , sem stenzt alþjóðlegan samanburð .
" Sex mánuðum seinna hrundu þessir bankar með " há eiginfjárhlutföll og lausafjárstöðu " , eins og spilaborg með alkunnum afleiðingum .
Þetta er rifjað upp hér vegna þess , að nú er aðskilnaður á starfsemi viðskiptabanka og fjárfestingarbanka kominn aftur á dagskrá .
Þingmenn úr öllum flokkum nema Sjálfstæðisflokknum hafa lagt fram þingsályktunartillögu þess efnis á Alþingi .
Álfheiður Ingadóttir , þingmaður VG , er fyrsti flutningsmaður .
Félag viðskiptafræðinga- og hagfræðinga efndi til fundar um málið fyrir nokkrum dögum .
Því ber að fagna .
Talsmenn fjármálakerfisins töluðu á þann veg á fundinum , sem búast mátti við , með einni undantekningu .
Friðrik Sophusson , stjórnarformaður Íslandsbanka vill ekki " hlaupa til of snemma " .
Höskuldur Ólafsson , forstjóri Arionbanka , gerði greinarmun á fjárfestingum banka og fjárfestingarbankastarfsemi .
Unnur Gunnarsdóttir , forstjóri Fjármálaeftirlits , mælti ekki með aðskilnaði að svo stöddu , skv. frásögn Morgunblaðsins .
Hins vegar sagði Pétur Einarsson , forstjóri Straums fjárfestingarbanka , að aðskilnaður þessara tveggja tegunda bankastarfsemi væri mikilvægur til að koma í veg fyrir annað fjármálahrun .
Það er fagnaðarefni , að þetta mikilvæga málefni er komið til alvarlegrar umræðu , þótt það sé líka umhugsunarefni að það skuli ekki hafa gerzt fyrr .
Í nálægum löndum og þá ekki sízt í Bretland hefur þetta málefni verið lykilatriði í umræðum , sem staðið hafa alveg frá því snemma árs 2009 um málefni fjármálafyrirtækja í kjölfar fjármálakreppunnar , sem blossaði upp haustið 2008 en sjá mátti merki um fyrr .
Það er skiljanlegt að ólík sjónarmið séu uppi .
En rétt er að hafa hugfast að þótt forstjóri Arionbanka , stjórnarformaður Íslandsbanka og forstjóri Fjármálaeftirlits séu öll á sama máli þýðir það ekki að þau hafi rétt fyrir sér og Pétur Einarsson hafi rangt fyrir sér .
Það getur einfaldlega þýtt að út frá sjónarhóli hinna tveggja einkavæddu banka , sem nú eru í eigu erlendra vogunarsjóða eftir því sem bezt er vitað , sé ekki æskilegt að um slíkan aðskilnað verði að ræða og að Fjármálaeftirlitið vilji fara varlega .
Atburðarásin haustið 2008 sýndi að Robert Z. Aliber hafði haft rétt fyrir sér um vorið og að talsmenn íslenzku bankanna þá höfðu haft kolrangt fyrir sér .
Bankastarfsemi af þessu tagi var aðskilin í Bandaríkjunum árið 1933 , sem viðbrögð við kreppunni miklu .
Sá aðskilnaður stóð í 66 ár , til ársins 1999 .
Í sumar vakti það mikla athygli , þegar fyrrverandi aðalforstjóri Citigroup , sem er einn stærsti banki heims , maður að nafni Sandy Weill , lagði til að bankinn yrði brotinn upp í slíkar tvær einingar .
Brezka blaðið Financial Times sagði þá , að hann hefði þar með gengið í lið með stækkandi hópi eftirlitsmanna , stjórnmálamanna og bankamanna , sem hvetji nú til þess að greint verði á milli starfsemi viðskiptabanka og fjárfestingarbanka .
Þær grundvallarbreytingar , sem nú er nánast samstaða um í Bretlandi að gera á starfsemi brezkra banka er slíkur aðskilnaður .
Víglínurnar í þessum umræðum hér eru að markast með hefðbundnum hætti , þótt Pétur Einarsson skeri sig augljóslega úr .
En að fenginni reynzlu skiptir nú máli , að alþingismenn , sem hafa löggjafarvaldið í sínum höndum taki eigin ákvarðanir , út frá eigin sannfæringu og á grundvelli nákvæmrar skoðunar á efni málsins en gefist ekki upp fyrirfram við þessar mikilvægu breytingar vegna þess að flestir talsmenn bankakerfisins mæli þeim í gegn .
Við eigum að hafa lært af reynzlunni .
Og gleymum því ekki að í lok árs 2005 , þegar fyrstu merki um minni bankakreppuna komu í ljós var ekki " hlaupið til " nógu snemma .
