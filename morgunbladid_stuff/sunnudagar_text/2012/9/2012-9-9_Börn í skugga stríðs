Flóttafólki hefur fjölgað jafnt og þétt undanfarna þrjá mánuði en í júlí síðastliðnum var á fjórða þúsund manns farið að bætast við suma dagana , " segir Steina Björgvinsdóttir , sem starfar sem barnaverndarfulltrúi fyrir Barnahjálp Sameinuðu þjóðanna , UNICEF , í Za ' atari flóttamannabúðunum norðarlega í Jórdaníu .
" Í mörgum tilvika er um að ræða mæður með börn , án eiginmanna sinna , sem sendar hafa verið af stað öryggisins vegna , " segir Steina .
Za ' atari flóttamannabúðirnar eru þær fyrstu sem Jórdanar reisa fyrir flóttamenn frá Sýrlandi og opnuðu þær í júlí sl. Sem stendur dvelja um 27 þúsund manns þar í tjöldum , þar af yfir helmingurinn börn .
" Fólkið er að koma hingað ólöglega frá Sýrlandi , þ.e. undir girðingar og slíkt .
Er það oft á tíðum mjög þrekað eftir að hafa verið lengi á ferðalagi .
Þegar í búðirnar er komið tekur Flóttamannahjálp Sameinuðu þjóðanna við því og skráir það , veitir aðhlynningu og mat o.s.frv. , " segir Steina .
UNICEF sér fólkinu fyrir vatni og hreinlætisaðstöðu auk þess að huga að menntun barnanna og sálgæslu .
Samtökin hafa m.a. sett upp svokölluð barnvæn svæði í búðunum , þar sem börn eiga að geta upplifað sig örugg um stund .
" Með barnvænu svæðunum getum við t.d. leyft börnunum að hvíla sig undir eftirliti starfsfólks , á meðan foreldrarnir sjá t.d. um skráningu inn í búðirnar , " segir Steina .
" Oftar en ekki er fólkið sem dvelur í búðunum undir miklu álagi og hefur upplifað gífurlega streitu , sérstaklega börnin , " segir Steina .
" Það sem við reynum að gera er að styðja við þau en þau þurfa mjög sérhæfða umönnun eftir að hafa upplifað átök og ofbeldi , " bætir hún við .
Þrátt fyrir erfiðar aðstæður segir Steina að það komi sér alltaf jafn mikið á óvart hvað börn geta , þrátt fyrir allt , leikið sér og verið glöð og ánægð , fundist þau vera örugg .
" Þau eru svo seig , þessir krakkar .
Þrátt fyrir allt sem þau hafa gengið í gegnum njóta þau þess að geta rólað og sippað hér á svæðinu , " segir hún .
" En maður finnur vel hvað þau hafa mikla þörf fyrir að tala um það sem á dagana hefur drifið og segja manni frá .
" Unicef á Íslandi hefur blásið til neyðarsöfnunar til styrktar aðgerðum sínum í Sýrlandi og nágrannaríkjum .
Nánari upplýsingar um söfnunina er að finna á www.unicef.is .
Vatnið dýrmætt í Za ' atari-búðunum Eins og greint var frá hér að ofan útvegar UNICEF flóttafólkinu í Za ' atari-flóttamannabúðunum vatn og fleiri nauðsynjar á hverjum degi .
Miða samtökin við að útvega hverjum og einum flóttamanni í búðunum um 50 lítra á dag .
Er erfitt fyrir Íslendinga að gera sér grein fyrir í hvað það magn dugar , enda hefur vökvinn blessunarlega ekki verið af skornum skammti hér á landi eins og í mörgum landanna fyrir botni Miðjarðarhafs .
Samkvæmt útreikningum UNICEF duga 50 lítrar einni manneskju á dag til drykkjar og eldamennsku , til að fara í sturtu og nota salernisaðstöðu .
Sem stendur er vatnið sem notað er í búðunum sótt í brunna við nærliggjandi bæi en þessum flutningum fylgir mikið rót og stöðug umferð trukka , sem taka þúsundir lítra , er inn og út úr búðunum á hverjum degi .
Þrátt fyrir að Jórdanía sé eitt þurrasta ríki veraldar fannst nú nýverið ósnortið vatnsból alveg við flóttamannabúðirnar í Za ' atari að sögn Steinu .
Er sem stendur verið að grafa þar djúpan brunn .
Mun vatnið í búðirnar verða sótt þangað um leið og hann er tilbúinn .
Binda menn vonir við fundurinn verði til þess að verulega hægi á bílaumferð um búðirnar í kjölfarið .
Börn í skugga stríðs Fjöldi Sýrlendinga hefur undanfarið flúið átökin heima fyrir og dvelst nú í flóttamannabúðum í nálægum löndum .
Í Jórdaníu eru sýrlensk börn meirihluti flóttamanna í búðunum í Za ´ atari þar sem Steina Björgvinsdóttir starfar .
