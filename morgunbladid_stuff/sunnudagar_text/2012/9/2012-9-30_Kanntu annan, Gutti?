S kammdegisveðrið skall á fyrr en skammdegið sjálft þetta haustið .
Hret og hrakningar fyrir norðaustan í sumarlok og skammdegismálin skrítnu hlupu apríl í september , þegar Kastljósið fór af stað með því yfirlæti sem þar tíðkast .
Þar á bæ sitja menn eins og álfar eftir síðasta afrekið .
En það breytir þó ekki því að þess háttar dagskrá á rétt á sér og er raunar nauðsynleg en umsjónarmenn hennar verða að hafa lágmarks dómgreind og sæmilega burði .
Enginn trúverðugur umræðuþáttur er nú á dagskrá ljósvakamiðla sem nær að fjalla að gagni um það sem efst er á baugi í samfélaginu .
Það er bagalegt á kosningaári og undirstrikar að Ríkisútvarpið , sem allir starfsmenn virðast hafa fyrirmæli um að kalla RÚV , er metnaðarsmátt .
Ekki eru efni til að gera kröfur til 365 miðla , eins og sögu þeirra og nútíð er háttað .
Þjófstartað Skammdegið þjófstartaði reyndar með snilldartöktum Guðbjarts velferðarráðherra í málefnum RÍS , eins og fréttastofa Ríkisútvarpsins er líkleg til að kalla ríkisspítalana áður en lýkur nösum .
Ráðherranum þótti rétt að sjá hvernig lukkaðist að leika sér að eldspýtum ofan í púðurtunnu .
Það kom í ljós í fyrstu tilraun og fór nákvæmlega eins og fimm hundruð ára reynsla benti ótvírætt til .
Vegna formannskjörs í farvatni Samfylkingar gátu samverkamenn og nánustu vinir velferðarráðherrans í ríkisstjórninni ekki staðist að fá fjölmiðlum fróðleikinn í hendur .
Og andlitið var á þeim stutta ...
og Guðbjartur gat hvorki falið brunabólurnar á puttunum né sagt satt um ákvörðun sína .
Hann sagðist eingöngu hafa verið að kaupa viðbótarlæknisviðvik af forstjóra spítalanna fyrir hálfa milljón til að tryggja að sá gæti áfram stjórnað fyrirtækinu , enda færi af honum hið besta orð .
Þetta var heldur álappaleg skýring , sem Guðbjartur greip til í örvæntingu eftir lekann , því að ella blasti við að hann hefði tekið sér vald sem öðrum er ætlað .
En sé skýringin tekin í senn alvarlega og bókstaflega þá var forstjóranum ómissandi framvegis ætlað að stjórna stærsta fyrirtæki þjóðarinnar og því útgjaldafrekasta í þriðjungsstarfi eða svo .
" Kanntu annan , Gutti ? " spurði fólkið í landinu .
Starfsanda storkað Þeir eru margir sem hafa þurft að sækja sér þjónustu til starfsfólks spítalanna seinustu árin og undrast sjálfsagt flestir hversu vel því tekst að sinna sínu , þrátt fyrir síversnandi aðstæður og kjör .
En fáum getur heldur dulist að ekki má mikið út af bregða og þýðingarmikið er að starfsandinn á staðnum sé eins góður og kostur er .
Útspil ráðherrans hjálpaði ekki upp á þær sakir og reyndist velferð án fyrirheits og er enn ekki útséð um afleiðingarnar .
Komnir í startholur Flokkarnir eru nú sem óðast að undirbúa framboðsmál sín og einstakir þingmenn hafa þegar tilkynnt að þeir hyggist ekki leita endurkjörs að þessu sinni .
Það vekur eftirtekt að þingmenn úr röðum stjórnarandstæðinga , sem veittu ríkisstjórninni óvænt atbeina sinn , bæði við að tryggja meirihluta fyrir hinni sérkennilegu aðildarumsókn að ESB og að því að koma Icesave-klafanum á herðar þjóðarinnar , sækjast ekki eftir stuðningi til áframhaldandi þingsetu .
Þó eru þetta þingmenn á " besta aldri " eins og það er stundum kallað .
Vera má að þetta segi sögu .
Ýmsir þeir sem hafa hugleitt , hvort nú væri rétta tækifærið til að sækjast eftir þingsæti setja launakjör fyrir sig og ekki síður fælingarmátt þeirrar samkundu sem þingið er .
Og því verður ekki neitað að sjaldan hefur risið verið lægra á þeim bæ og æði margir enn á bekkjum þar sem ekki er eftirsóknarvert að eiga reglubundið samneyti við .
Launin eru þekkt umræðuefni .
Þau eru þó óneitanlega miklum mun hærri en almenn meðallaun í landinu og ekkert lægri nú en þau hafa að jafnaði verið .
En hitt er jafnrétt að á þingmenn leggst iðulega nokkur dulinn kostnaður , og þá er ekki átt við neitt misjafnt , eins og einhver kynni að halda .
Starfið er í eðli sínu óreglulegt mjög og þingmaður mun sjaldan ná verulegum árangri á þessum sérkennilega vinnustað nema að hann sé tilbúinn til að vera á eins konar bakvakt alla tíð .
Berskjaldaðir menn Þess utan glatar þingmaður nokkrum hluta persónufrelsis síns og saklausir fjölskyldumeðlimir hans einnig .
Þegar menn horfa til þessa og launanna sem í boði eru í einum pakka þykir þeim minna til koma en ella .
Dæmi um skert persónufrelsi er skítkastið sem duglegur og áberandi þingmaður neyðist hreinlega til að sætta sig við .
Með tilkomu bloggheimsins hefur þessi þáttur versnað mjög og var þó ekki góður fyrir og er dapurlegt að sjá hvernig lágkúrulegasti lýður hefur sig þar í frammi með nagi og níði , ekki síst í athugasemdadálkum nokkurra miðla .
Þessi ókræsilegi hópur hefur ekki neitt sameiginlegt einkenni , en þó er næstum hafið yfir tilviljun hve margir slíkra kynna sjálfa sig til sögunnar með yfirlýsingu um að þeir hafi sjálfir " ríka réttlætiskennd " .
Dómstólar hafa ákveðið , án þess að slíka heimild sé nokkurs staðar að finna í lögbókinni , að minni kröfur megi gera til sanninda og velsæmis , beinist atlaga að æru þeirra sem haslað hafi sér völl í stjórnmálalífi en í tilviki annarra .
Ríkisreknir stjórnmálamenn Og nú í upphafi vertíðar prófkjörs og uppstillingar er minnt á það í fjölmiðlum að frambjóðendur í gömlum prófkjörum hafi enn ekki skilað upplýsingum um sín prófkjör til ríkisvaldsins um smávægilegar upphæðir sem þeim kunni að hafa borist upp í kostnað við prófkjör sín .
Hafa einstakir fjölmiðlar jafnvel reynt að siga lögreglunni á sveitarstjórnarmenn af þessu tilefni .
Nú er það svo að eitt af hlutverkum kjörinna fulltrúa almennings ætti að vera að hafa ríkulegt aðhald með ríkisvaldinu .
Það getur haft yfirþyrmandi afl og getur misbeitt því eins og dæmin sanna .
En hér hefur öllu verið snúið á haus og ríkisvaldið er nú látið vera með nefið ofan í koppi hvers þess sem býðst til að rækja erindi fyrir kjósendur sína , m.a. gagnvart ríkisvaldinu .
Í blaði í gær er sagt frá því að félag í eigu nafngreinds einstaklings hafi styrkt forsetaframbjóðanda um 150 þúsund krónur ! Ætti það ekki að vera hluti af lýðræðislegum rétti manna að veita slíkan stuðning í þeim mæli án þess að ríkisvaldið blaðri um það opinberlega ? Þróunin er því sú að einstaklingar telja nú verulega hættu á að þeir fái á sig óorð leggi þeir nafn sitt við fjárframlög til frambjóðanda .
Það verður til þess að krafan um að ríkisvæða stjórnmálaflokka fer ört vaxandi og er sá þáttur kominn langt út fyrir öll heilbrigð mörk .
Ríkisreknir stjórnmálaflokkar eins og þeir íslensku eru að þróast í að rísa ekki endilega undir því mikið lengur að teljast lýðræðislegt fyrirbæri .
Leyndarskjöl upp á yfirborðið Löngu áður en fulltrúar almennings voru settir á slíka bása hjá Stóra bróður , með skömmtunaról um háls eins og aðrar kýr í fjósi , fór bréfritari í sín fyrstu prófkjör .
Gamlir pappírar um það komu í leitirnar á dögunum .
Þrír virðulegir sómamenn höfðu verið settir í fjáröflunarnefnd fyrir framtakið .
Þeir afhentu frambjóðandanum skriflega og undirritaða greinargerð um starfsemi sína að prófkjöri loknu .
Ákveðið hafði verið að enginn mætti styrkja frambjóðandann um hærri upphæð en 30.000. krónur .
( 300 nýkrónur ) .
Höfðu 103 stutt framboðið fjárhagslega og voru þeir allir nafngreindir , enda hafði enginn beðist undan því .
Furðumargir höfðu verið í hámarkinu eða nærri því .
Bréfritara þótti beinlínis vænt um að sjá þessi nöfn aftur .
Enginn þeirra hafði nokkru sinni á þessum áratugum sem liðnir eru frá þeim sælu dögum ungdómstíðar minnst á framlag sitt til baráttu frambjóðandans .
Þegar dæmið var endanlega gert upp kom í ljós að hin myndarlega söfnun hafði ekki dugað til að mæta öllum áföllnum útgjöldum .
Frambjóðandinn sló lán í viðskiptabanka sínum fyrir því sem upp á vantaði og það stóð á endum að það lán var að fullu greitt í lok kjörtímabils þess sem í hönd fór .
Er nokkur ástæða til að ætla að undir hrammi Stóra bróður fari slíkur þáttur stjórnmálalífs betur fram nú , en var forðum tíð , á meðan menn sáu sjálfir um að skaða ekki mannorð sitt eða tiltrú ? 