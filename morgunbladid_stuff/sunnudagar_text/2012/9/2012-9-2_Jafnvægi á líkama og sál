Hin ævaforna hugmyndafræði og æfingakerfi sem nefnist qigong á nærri 4000 ára sögu en það náði fótfestu og þróaðist hinum megin á hnettinum í Kína .
Nú hefur stór hópur Íslendinga tileinkað sér þetta kínverska form og stundar það reglulega sér til heilsubótar og ánægju .
Þóra Halldórsdóttir er í hópi þeirra mörgu Íslendinga sem stunda qigong og hefur gert í þó nokkur ár .
" Ég kynntist þessu æfingaformi í hópi sem nefnist Aflinn , sem þeir Gunnar Eyjólfsson leikari og Björn Bjarnason , fyrrverandi ráðherra , stofnuðu fyrir 10 árum , " segir Þóra sem er nýkomin heim frá Bandaríkjunum þar sem hún sótti námskeið hjá qigong-meistaranum Yang , Jwing-Ming .
" Ég uppgötvaði dr. Yang , Jwing-Ming þegar ég var að leita mér frekari upplýsinga um qigong .
Eftir að hafa stundað qigong-æfingarnar hér heima um skeið fann ég hversu góð áhrif það hafði á mig og mína heilsu svo ég vildi læra meira , læra fleiri æfingar og auka skilning minn á hugmyndafræðinni á bak við qigong .
Ég hafði lengi leitað leiða til að ná betri heilsu og innri styrk og þarna hafði ég fundið eitthvað sem virkaði og vildi vita meira .
Eftir að hafa skoðað mikið efni á DVD og lesið bækur , þá fannst mér dr. Yang standa upp úr af þeim meisturum sem ég fann .
Hann hefur gríðarlega þekkingu á þessu sviði og hefur lag á að koma efninu frá sér þannig að við Vesturlandabúar skiljum .
Þegar ég síðan komst að því að hægt væri að koma til hans og nema hjá honum í fjöllunum í Kaliforníu á hálfgerðu griðasvæði sem hann hefur byggt sér , þá stóðst ég ekki mátið og fór út .
Er ég síðan búin að sækja mörg námskeið hjá honum og tvívegis búin að dvelja um mánaðarskeið í fjöllunum hjá honum mér til heilsubótar og fróðleiks .
" Qigong í rúma hálfa öld Dr. Yang ólst upp við fátækt í heimalandi sínu Taívan en stóð sig vel í námi og flutti ungur maður til Bandaríkjanna í framhaldsnám í verkfræði þar sem hann lauk síðar doktorsgráðu í sama fagi .
Hann hefur búið og starfað allar götur síðan í Bandaríkjunum .
" Auk þess að vera hámenntaður verkfræðingur er dr. Yang einn helsti sérfræðingur í qigong í heiminum í dag .
Hann hefur lagt stund á qigong og kínverskar bardagalistir í yfir 50 ár , " segir Þóra en dr. Yang er væntanlegur til Íslands í lok september til að halda námskeið fyrir íslenskt áhugafólk um qigong .
" Það er mikill heiður að fá hann til Íslands og einstakt tækifæri fyrir okkur að fá að læra af honum .
" Á námskeiðinu verður farið í grunnatriði qigong og kenndar einfaldar en áhrifaríkar æfingar til að efla og viðhalda heilbrigði .
Að fornri fyrirmynd í fjöllum Kaliforníu Fyrir rúmum tuttugu árum lagði dr. Yang verkfræðina á hilluna til að geta helgað sig alfarið því að koma þessari þekkingu um kínversku fræðin áfram til næstu kynslóðar .
Hann byggði sér bústað í fjöllum Kaliforníu þar sem hann hefur nemendur í læri hjá sér í tíu ár .
" Svæðið sem hann hefur byggt upp er hluti af hans hugsjón og draumi .
Þetta er í anda þess sem tíðkaðist í Kína fyrr á öldum .
Nemendur hans búa hjá honum og stunda strangar æfingar með meistara sínum , auk þess að sjá um allt sem lýtur að rekstri og heimilishaldi staðarins ásamt ræktun grænmetis og jurta til daglegrar notkunar .
Þetta er mjög afskekkt og því fjarri öllu áreiti sem fylgir því að búa í borg .
Þarna eru bara nokkur hús , bústaðurinn hans , svefnskáli nemendanna , æfingasalur og gróðurhús .
" Svæðið er að mati Þóru lítið himnaríki á jörðu .
" Það er ekkert sjónvarp þarna , farsímasaband er gloppótt og kyrrðin er algjör .
Þú ert umkringdur náttúrunni sem þó getur verið varasöm enda birnir í skóginum í kring .
" Hægt er að sækja námskeið hjá dr. Yang á sumrin og æfa með lærisveinum hans um lengri eða skemmri tíma að vetri til .
Arfur næstu kynslóða " Starf dr. Yang snýst ekki um peninga eða frægð .
Hans drifkraftur er að koma þessari þekkingu til næstu kynslóða , þannig að hún glatist ekki eftir hans dag .
Það tíðkaðist lengi í Kína að meistarar héldu einhverju leyndu fyrir lærisveinum sínum og því hefur töluverð þekking glatast í gegnum árin .
Í Kína er enn til talsvert af gömlum skjölum sem geyma þessa leyndardóma , en þeim meisturum fer fækkandi sem hafa þekkingu og skilning til að geta túlkað þau .
Dr. Yang er einn fárra sem hafa farið í gegnum þau , túlkað og þýtt yfir á enska tungu .
Honum er mikið í mun að þessi þekking glatist ekki og að sem flestir geti notið góðs af þessum fræðum .
" Dr. Yang , Jwing-Ming hefur gefið út fjölda DVD-diska og vel yfir 30 bækur um qigong , taiji og aðrar kínverskar bardagalistir .
Einnig hefur hann farið um allan heim til að halda námskeið og kenna æfingaformið .
" Þekking hans á þessu sviði er viðamikil og hann er mikill fræðimaður og vill koma þekkingunni áfram og til skila .
" Jafnvægi á líkama , huga og sál Qigong er ekki bara leikfimiæfing sem gott er að gera á morgnana .
Að sögn Þóru miðast qigong við að ná jafnvægi á líkama , huga og sál .
" Hver hreyfing í qigong hefur sinn ákveðna tilgang og því skiptir miklu máli að skilja hvað að baki liggur og gera ekki æfingarnar hugsunarlaust .
Þarna er um að ræða tengingu öndunar , hreyfingar og huga , meðvitund um æfingu , heilun og hugleiðslu .
Það miðar að því að koma á jafnvægi milli líkama og huga – gera okkur heil – líkamann heilbrigðari , hugann skýrari og í betra jafnvægi og róa tilfinningar auk þess að efla andlega hæfileika okkar .
" Flestir sem stundað hafa qigong finna fyrir jákvæðum áhrifum þess að sögn Þóru .
" Það dregur úr kvíða og streitu sem eru algengir kvillar í nútímasamfélagi og það geta allir stundað qigong æfingar , ungir sem aldnir .
En til að árangur náist , þá þarf að stunda æfingarnar ! Æfingin skapar meistarann .
Qigong er ekki skyndilausn , heldur tæki sem , ef rétt er með farið og ástundað , getur gert stórkostlega hluti fyrir þig ! " Dr. Yang verður með námskeið á Íslandi dagana 28. til 30. september .
