Tónlistin er komin í tölvuna , en þó að flestir séu að hlusta á þannig tónlist er best að skafa ekkert utan af því : Hljómburðurinn er almennt ömurlegur .
Hann má þó bæta með græjum eins og til að mynda M-Audio AV 40 .
Í Av 40 eru 4 " wooferar og 3/4 " tvíterar .
Magnarinn er 20 vött á rás , 4 Ohm , tíðnisviðið 85Hz til 20kHz .
Aftan á vinstri hátalaranum eru TRS-tengi og Line-In tengi .
Styrkstillir er framan á honum og þar er líka að finna heyrnartólatengi og Aux-tengi .
Straumhnappur er aftan á hátalaranum sem er kjánaleg staðsetning .
Þeir eru vel segulskermaðir .
Það eru ýmsar leiðir til að bæta hljómburðinn á því sem hlustað er á í tölvunni , hvort sem það er tónlist eða kvikmyndir .
Hægt er að tengja tölvuna við heimilisgræjurnar , ef þær eru þá til lengur , en það er líka góð leið að fá sér hátalara með innbyggðum magnara eins og þessa M-Audio AV 40-hátalara .
Meira að segja er hægt að stinga spilastokknum í samband .
AV 40 hátalararnir eru ekki beinlínis nettir , en fara þó vel á borði , ekki síst þegar búið er að kveikja á þeim .
Þeir eru 22,2 cm á hæð , 15,2 á breidd og 18,4 á dýpt og hálft sjöunda kíló að þyngd .
Kassinn utan um hátalarana er enginn pappi , svo mikið er víst , enda þarf góðan skrokk og sem stærstan til að gefa almennilegan botn .
Það kemur ekki fram á vefsíðu framleiðandans en þó getið um það óbeint hjá söluaðilanum hér á landi , Tónabúðinni , að þetta er endurbætt útgáfa af AV 40 .
Hljómur í þeim er prýðisgóður , ekki eins góður og í milljónagræjum , nema hvað , en milljón sinnum betri en í dósagarminum sem margir eru með við tölvurnar sínar .
Þeir kosta 29.994 kr. í Tónabúðinni .
Gæðum fórnað fyrir hagræði Stafræn væðing tónlistar hafði í för með sér mikið hagræði , auðveldara varð að senda tónlist á milli manna ( oft ókostur reyndar fyrir þá sem eiga höfundarréttinn ) , auðveldara er að geyma tónlistina – þúsunda plötu safni má koma fyrir á minnislykli – og svo má telja .
Fyrir þetta hagræði fórnuðu menn þó ýmsu og þar með talið gæðunum .
Framan af var hljómur á stafrænu tónlistinni nefnilega hörmulegur , músíkinni þjappað svo saman og hún svo tíðnitálguð að botninn endaði suður í Borgarfirði – ekkert varð eftir nema miðjumoð skreytt með hvellri hátíðninni .
Þjöppunin var aðallega til að minna færi fyrir músíkinni , sérstaklega þegar senda átti hana yfir netið , en eftir því sem nettengingar hafa batnað hafa skrárnar stækkað og gæðin því aukist .
Gott og blessað : Nú er MP3-þjappaða lagið orðið nánast eins gott og upprunaleg skrá á geisladiski , en kemur ekki að miklu gagni ef hún er spiluð í gegnum niðursuðuhátalara á við þá sem flestir eru með við tölvuna , að ekki sé talað um hátalaranefnuna sem er í tölvunum sjálfum .
Almennt geta hljóðkort ein og sér ekki knúið hátalara og því þurfa þeir að vera tengdir magnara eða með slíkan innbyggðan .
Þá skiptir eðlilega miklu að sá magnari sé almennilegur , en einna mikilvægast þó að hátalararnir séu sem stærstir og traustastir , enda komumst við ekki framhjá eðlisfræðilegum eiginleikum hljóðsins ; því minni sem hátalarinn er því minni bassi og minni miðja .
