Þjóðarstoltið barðist um í hjörtum Íslendinga þegar þeir fylgdust með Jóni Margeiri Sverrissyni vinna ólympíugull og setja heimsmet á Ólympíuleikum fatlaðra í London .
Eflaust vöknaði líka mörgum um hvarm þegar íslenski fáninn var dreginn upp , gulldrengurinn tók við verðlaununum og þjóðsöngurinn ómaði undir .
Þessi 19 ára gamli afreksdrengur er samt sem áður bara rétt að byrja .
Signý Gunnarsdóttir signy@mbl.is Jón Margeir Sverrisson segir föður sinn hafa átt stóran þátt í því að hann byrjaði upphaflega að æfa sund þegar hann var sex ára .
Hann hefur frá unga aldri verið mikill íþróttaáhugamaður og prófað að æfa ýmsar íþróttagreinar eins og fótbolta , fimleika og keilu .
Sundið varð samt fljótlega ofan á sem hans helsta íþróttagrein .
Jón Margeir hefur stefnt lengi á Ólympíuleika fatlaðra í London og hafa síðastliðin ár verið mörkuð af undirbúningi fyrir þá .
Hann lauk stúdentsprófi frá FB síðastliðið vor og má segja að hann hafi verið í lauginni nær sleitulaust síðan hann tók við prófskírteininu .
" Ég hef æft níu til tíu sinnum í viku og æft alveg stanslaust .
Ég hef æft óvenjumikið á þessu ári fyrir leikana .
Stundum fer ég á morgunæfingar í einn og hálfan tíma og svo tveggja tíma kvöldæfingar , " sagði Jón Margeir um æfingatímabilið .
Ætlaði að vera undir tveimur mínútum Jón Margeir fékk ólympíugullið fyrir sigur í 200 metra skriðsundi en hann segir það ekki endilega vera sína sterkustu grein .
" Skriðsundið hefur alltaf verið mitt sund en ég er langsundsmaður og er bestur í 400 , 800 og 1.500 metrum .
Mér finnst betra að vera í sundi sem krefst mikils úthalds en stuttum sprettum .
200 metra sund er svolítið óvenjuleg lengd , eiginlega svona millivegalengd .
Ég er líka alveg ágætur í bringu og flugi en baksund er mitt slakasta sund .
" Jón Margeir sagðist ekki endilega hafa átt von á þessum góða árangri en hann hafði samt sem áður sett sér það markmið að vera undir tveimur mínútum og vinna Daniel Fox .
Markmiðunum náði hann og heimsmetið og ólympíugullið voru því ansi sætur bónus .
" Ég vissi að það yrði erfiðast að vinna Daniel Fox .
Ég hafði sett met fyrr um morguninn sem hann bætti síðan þremur mínútum seinna .
Það var kannski helst þess vegna sem mig langaði til að vinna hann , " sagði Jón Margeir .
Þrotlausar æfingar og dyggir stuðningsaðilar eiga stóran þátt í velgengni Jóns Margeirs .
" Það er bara allur pakkinn sem skiptir máli þegar svona vel gengur .
Ég hef verið með mjög góða stuðningsaðila , æft mjög mikið og fengið mikinn styrk frá fjölskyldu minni .
" Það voru 17.500 áhorfendur í höllinni þegar Jón Margeir synti og hefur hann aldrei áður synt fyrir framan svona mikinn fjölda af fólki .
" Það er mikil spenna sem fylgir öllu þessu fólki .
Það verða alltaf mikil læti þegar Bretarnir koma einhverjum í úrslit .
Ég lét þetta samt ekkert trufla mig .
Ég hlusta bara á tónlist áður en ég keppi og reyni að slappa af .
Ég hlusta bæði á harða tónlist og techno-remix fyrir keppni .
" Langbest að taka á móti gullinu Það var því nokkuð afslappaður afreksmaður með skýr markmið sem tók sér stöðu á fimmtu braut fyrir viku .
Skoti var hleypt af og Jón Margeir stakk sér til sunds .
" Mér gekk strax alveg vel en þegar það voru svona 25 metrar eftir sá ég að Daniel Fox var að nálgast mig .
Ég vildi ekki láta hann vinna mig þannig að ég reyndi bara eins og ég gat að pína mig áfram og fara hraðar .
Þegar ég leit við og sá tímann og að ég hafði unnið og sett heimsmet var ég bara mjög ánægður .
Ég var líka mjög ánægður að hafa náð að vinna Daniel Fox .
Svo fékk ég bara fiðring í magann og það var svo mikil gleði inni í mér .
Þetta er náttúrlega erfitt mót og það stærsta sem maður getur komist á .
Ég var því bara ánægður að fá að komast á þetta mót og fá að keppa við erfiða andstæðinga , " sagði Jón Margeir .
Það var samt sem áður ekki erfitt fyrir hann að gera það upp við sig hvor stundin snerti hann meira ; sigurvíman í lauginni eða að taka á móti gullinu sjálfu : " Það var eiginlega langbest þegar ég tók á móti gullinu .
Öll fjölskyldan var að horfa á og þjóðsöngurinn var spilaður .
Þetta var alveg magnað og ég mun aldrei gleyma þessu , " sagði ólympíumeistarinn .
Jón Margeir er þó hvergi nærri hættur , enda aðeins 19 ára gamall og stefnir ótrauður áfram .
" Ég held núna áfram og reyni að bæta tímann minn .
Svo ætla ég að reyna að ná lágmarki ófatlaðra fyrir 1.500 metra skriðsund svo ég komist á Ólympíuleikana í Ríó .
Það er næsti stóri draumurinn .
Ég veit alveg að það er mjög erfitt að ná því lágmarki en ég ætla að reyna við það og ég held að ég geti það alveg .
" Faðir ólympíumeistara Jón Margeir var greindur með þroskahömlun á leikskólaaldri og þá voru tilsvör hans ætíð : Ég get ekki , ég kann ekki og ég vil ekki .
Síðan byrjaði hann í Öskjuhlíðarskóla , sem í dag heitir Klettaskóli , og þá fór hann að blómstra , " sagði Sverrir Gíslason , faðir Jóns Margeirs ólympíumeistara .
Í skólanum var Jón Margeir byggður upp og það kom í ljós að hann er mikill keppnismaður sem lætur ekkert stoppa sig .
Sverrir segir að þau foreldrarnir hafi valið sundið fyrir hann mjög fljótt og fundu þau strax að það átti vel við hann .
Það var svo fyrir fjórum árum að Jón Margeir hætti nánast alveg að synda .
" Ég sparkaði honum eiginlega í þetta aftur og var leiðinlegi pabbinn sem dró hann á æfingar .
Ári seinna fékk hann síðan toppþjálfara og fór að æfa með ófötluðum og þá kom stóra stökkið .
Hann lenti hjá rússneskum harðstjóra sem var með hann í lauginni í 25 klukkustundir á viku , en það er svolítið annað en þessir fjórir eða fimm tímar sem hann æfði áður , " sagði Sverrir .
Hélt fyrst andlitinu , áttaði sig svo á afrekinu og brotnaði niður Þeir voru ófáir fundirnir sem Sverrir hélt í Kiwanisklúbbum og hjá fleiri aðilum sem hafa styrkt Jón Margeir og á þessum fundum stóð hann ætíð fastur á því að sonur hans ætti eftir að stíga á pall á Ólympíuleikunum .
Hvaða sæti það yrði skipti ekki meginmáli því stefnan var sett á gullið í Ríó 2016 .
En nú er gullið komið og Jón Margeir því eiginlega fjórum árum á undan áætlun .
En hvernig tilfinning er það fyrir föður að horfa á son sinn vinna ólympíugull ? " Ég sat niðri í ljósmyndastúku og horfði á þetta og hélt andlitinu en svo þegar ég fattaði að hann hefði unnið þá bara brotnaði ég niður og grét .
Verðlaunaafhendingin var auðvitað tilfinningarík líka en við erum orðnir vanir því að heyra þjóðsönginn spilaðan – kannski þó ekki við þessar aðstæður .
Hann vann gullverðlaun á opna þýska mótinu sem var haldið þvert á alla fötlunarflokka , " sagði Sverrir .
Sverrir sagði að síðastliðin þrjú ár hefðu farið leynt og ljóst í það að toppa á þessum Ólympíuleikum , sem hann svo sannarlega gerði .
" Manni varð mjög létt þegar maður sá að hann var kominn í úrslitin og væri í toppformi .
Svo tók Daniel Fox af honum metið í seinni riðlinum og ég gat ekki annað en hugsað með mér : Jæja , hversu sterkur er hann andlega núna .
Svo þegar hann gekk inn og tók Usain Bolt-uppstillinguna sagði ég við sjálfan mig : Jæja , það er þessi gállinn á honum og þá hafði ég engar áhyggjur af honum .
Hann nældi sér þarna í heimsmetið í 200 metrum og fyrir átti hann heimsmetið í 800 og 1.500 metrum og hann er ekki langt frá besta tímanum í 400 metrum .
Ég hef ekki stórar áhyggjur af honum í framtíðinni .
Hann á eftir að pluma sig vel .
" 