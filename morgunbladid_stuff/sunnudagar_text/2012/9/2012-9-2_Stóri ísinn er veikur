Nýlega kom í ljós að bráðnun Grænlandsjökuls er miklu hraðari en gert hafði verið ráð fyrir .
Þar sem áður var ís eru nú fljót .
Fljót sem enginn vill detta í .
Heimamenn hafa að vonum áhyggjur af þessari þróun eða eins og einn þeirra orðaði það svo vel : Stóri ísinn er veikur ! Myndir : Ragnar Axelsson Texti : Ragnar Axelsson og Haraldur Sigurðsson Það er stórkostleg sjón að fljúga yfir ísbreiðu Grænlandsjökuls , sjá þennan hvíta risa sem geymir mörg af leyndarmálum jarðsögunnar , eins og blaðsíður í bók .
Að það skuli vera hægt að bora í jökulinn og sjá hvernig loftslag var á jörðinni fyrir hundrað þúsund árum með því að lesa í ískjarnann og að litlar loftbólur í ísnum sýni hvernig loftslag var á jörðinni og hvernig hitastig hefur þróast í sveiflum í þúsundir ára .
Það liggur mikil þekking og vinna að baki þeim störfum eins og flestum vísindastörfum mannkyninu til heilla og upplýsingar .
Ísbreiðan virðist endalaus þegar horft er eftir jöklinum .
Það sem stingur í stúf , meira en áður á flugi yfir jöklinum , eru bláar tjarnir á víð og dreif um allan jökulinn eins langt og augað eygir .
Þessar bláu tjarnir eru gott dæmi um þá hlýnun sem á sér stað á jörðinni nú og er í raun áhyggjuefni fyrir alla heimsbyggðina .
Hitasveiflan gæti verið að fara í áður óþekktar hæðir þar sem koltvíoxíð eykst hratt í lofthjúpnum .
Á hverju ári myndast bláar tjarnir á yfirborði jökulsins , en nú eru þær fleiri en áður og norðar og jöklar heimsins hörfa hratt .
Urðum að lenda á jöklinum Við Haraldur Sigurðsson eldfjalla- og jarðfræðingur höfðum verið á flugi yfir jöklinum við Thule nokkrum dögum fyrir stóru bráðnunina sem varð á bilinu 12.-16. júlí í sumar , þar sem yfirborðsbráðnunin fór úr 40% í 97% bráðnun af yfirborði jökulsins á fjórum dögum .
Við Haraldur vorum sammála um það að við yrðum að komast að þessum heiðbláu tjörnum og mynda þær á jöklinum í minni hæð , lenda og kanna frekar .
Það er ekki auðvelt að komast upp á jökulinn , nánast ógerlegt , svo sprunginn er hann .
Eina lausnin til þess að komast að vötnunum var í þyrlu .
Það tók langan tíma að undirbúa ferð á jökulinn , það var að mörgu að hyggja .
Við urðum að vera þrír til þess að geta lent á jöklinum ef það átti að mynda og sýna stærðarhlutföll úr lofti , það fæst ekki leyfi fyrir því að einn maður fari út á jökulinn .
Okkur vantaði þriðja aðila til að koma með okkur og sjá um að fyllsta öryggis væri gætt á sprungnum jöklinum .
Skúli Mogensen tók það að sér en hann er hraustur ævintýramaður sem kallar ekki allt ömmu sína .
Það fylgdi því ákveðin spenna að nálgast vötnin í þyrlu frá Ilulissat eftir allan undirbúninginn , það mátti ekkert út af bregða og við urðum að stóla á að veðrið yrði í lagi .
Það hafði verið skýjað dagana á undan en nú var stundin runnin upp og veðrið lék við okkur .
Við vorum fjórir í þyrlunni : Flugstjórinn Bard Erik Olsen , ég sem var að mynda vötnin og bráðnun jöklanna og svo Haraldur og Skúli .
Á leiðinni ræddum við um að sleppa rauðum kúlum niður í svelgina á Grænlandsjökli en sú hugmynd hefur þegar verið framkvæmd .
" Vísindamaður hjá NASA tók níutíu gúmmíendur , eins og þær sem þið leikið ykkur með í baðkarinu , og kastaði þeim niður einn svelginn , " sagði Haraldur .
" Enn hafa engar af gúmmíöndunum fundist á ströndum Grænlands .
Einnig sleppti hann hylkjum sem innihalda mælitæki og senditæki árið 2008 og það er sama sagan , ekkert hefur enn fundist .
Við hefðum átt að skoða fjöruna þarna betur á gönguferð okkar um daginn ...
" Það er ekki kvíðalaust að lenda á ísnum og horfa á félaga sína stíga út eftir að hafa séð hvernig vatnið liggur undir ísnum og steypist sums staðar lóðrétt niður í svarthol .
Rétt hjá þar sem þeir stóðu voru krapavakir sem menn geta sokkið niður í , vatnið á jöklinum er einnar gráðu heitt .
Þar eru líka risasprungur sem geta verið hundraða metra djúpar .
Mér fannst ég bera ábyrgð á félögum mínum á ísnum , ég þurfti að ná myndum úr lofti og sjá menn til að sýna stærðarhlutföll .
Skúli bar ábyrgð á öryggisbúnaðinum , línunni og broddunum .
Það verða að vera tveir á jöklinum og með línu á milli sín og á broddum , það er ekki forsvaranlegt að einn maður stígi út á ísinn ef eitthvað skyldi koma fyrir .
Ég kallaði til Skúla þegar hann steig út úr þyrlunni með línuna : " Farið varlega ! Ég sæki ykkur í vor .
" Það var glott við tönn á móti og hurðinni skellt á nefið á mér .
Það var ljóst að öryggið var í öndvegi þar sem ég sá þá félagana binda sig saman áður en Haraldur gekk að vatninu og vann sína vinnu .
Skúli hélt góðu bili á milli þeirra á hinum endanum á línunni , tilbúinn að draga Harald til baka félli hann í vatnið .
Brúnir vatnsins eru rennandi sleipar en Haraldur er ýmsu vanur og ekkert blávatn þótt allt sé blátt í kringum hann við vatnið .
Ævintýri Indiana Jones eru bara hlægileg í samanburði við ævintýri Haraldar í gegnum árin og nú bætist við eitt ævintýrið í viðbót eins og hjá okkur öllum .
Við Bard Erik flugum yfir vatnið og mynduðum lónið , það er ólýsanleg fegurð að horfa ofan í blátt jökulvatnið og sjá öll mynstrin á botninum .
Ég fylgdist með hverri hreyfingu Haraldar og Skúla úr þyrlunni og við Bard vorum tilbúnir að lenda um leið ef eitthvað gerðist hjá þeim á jöklinum .
Þeir félagarnir mjökuðust meðfram vatninu og ég horfði á þá ganga yfir sprungu sem sást úr lofti en var ekki viss hvort þeir sæju hana , það var gott bil og lína á milli þeirra þar sem þeir mjökuðust eftir jöklinum .
Við kláruðum myndatökuna enda höfðum við lítinn tíma .
Leið eins og geimfara Á fluginu leið mér eins og geimfara sem flýgur í kringum tunglið og bíður eftir félögum sínum sem spígspora um mánann fyrstir manna .
Fyrsta setningin þegar þeir félagar stigu inn í þyrluna aftur var líka að þetta væri eins og að stíga á tunglið , við höfðum samt ekkert verið að tala um það .
Það varð svolítið spennufall þegar allt var afstaðið og við flugum öruggir niður ísfjörðinn við Ilulissat þar sem 70-85 milljónir tonna af ís falla í sjóinn á degi hverjum .
Okkur varð hugsað til þess á heimleiðinni að ísjakinn sem sökkti Titanic átti að hafa komið héðan .
En gefum nú Haraldi Sigurðssyni orðið varðandi það sem allt snýst um ; bráðnun jökulsins og bláu vötnin .
Ég hætti mér ekki út á hálan ís vísindanna , það er hans svið þótt eldfjöllin standi honum nær .
