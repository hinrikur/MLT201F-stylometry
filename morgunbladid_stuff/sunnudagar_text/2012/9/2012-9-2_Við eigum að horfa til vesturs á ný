Hver er reynsla okkar Íslendinga af samskiptum við aðrar þjóðir ? Hún er þessi : Það var viðurkenning Bandaríkjanna á sjálfstæði Íslands , sem gerði okkur kleift að stofna lýðveldi á Þingvöllum 17. júní 1944 .
Bandaríkjamenn tóku að sér að tryggja öryggi okkar í heimsstyrjöldinni síðari eftir að hernámi Breta lauk .
Bandaríkjamenn tóku að sér að tryggja öryggi okkar á dimmum dögum kalda stríðsins , þegar sovézkar herflugvélar voru stöðugt á ferð í námunda við Ísland , sovézkir kafbátar á ferð í undirdjúpunum við Ísland og jafnvel fullkomnustu herskip Sovétríkjanna á þeim tíma nánast uppi í landsteinum .
Bandaríkjamenn voru þeir sem að tjaldabaki nánast fyrirskipuðu Bretum að hætta aðgerðum gegn okkur í þorskastríðum fjórum sinnum á aldarfjórðungi , sem tryggði okkur yfirráð yfir auðlindum hafsins við Ísland .
Bandaríkjamenn greiddu fyrir viðskiptum okkar við þá sjálfa sbr. áætlunarflug Loftleiða milli Bandaríkjanna og Evrópu á sínum tíma , mikilvæg viðskipti með fiskafurðir vestan hafs og áttu þátt í að leysa önnur viðskiptaleg vandamál okkar fyrr á árum svo sem vegna útflutnings á skreið .
Svo slitu þeir samskiptum við okkur með óviðunandi hætti , sennilega fyrst og fremst vegna þess að Donald Rumsfeld , þá varnarmálaráðherra Bandaríkjanna , hafði af einhverjum ástæðum horn í síðu okkar frá löngu liðinni tíð .
Hver er saga samskipta okkar við Evrópuþjóðir ? Fyrst komumst við undir yfirráð Noregskonunga .
Svo urðum við dönsk nýlenda .
Öldum saman sigldu fiskiskip frá Evrópuþjóðum til Íslands og fiskuðu hér eins og þeim sýndist .
Á 20. öldinni gerðu Bretar ítrekaðar tilraunir til að kúga okkur eins og þeir höfðu áður kúgað Íra og Skota með því ýmist að senda herskip til þess að vernda togara sína á veiðum hér eða með því að banna okkur að selja fisk í Bretlandi .
Þjóðverjar tóku þátt í þessu að hluta til .
Sami tónn heyrðist frá Downing-stræti 10 , þegar bankarnir hrundu haustið 2008 og í Icesave-málinu allar götur síðan .
Norðurlandaþjóðirnar , sem höfðu sýnt okkur kurteisi töluðu niður til okkar eftir hrunið , þótt þær hefðu að vísu sjálfar rúmum áratug áður lent í hremmingum með sína banka sumar hverjar .
Aðrar þjóðir hafa ekki haft ástæðu til að veita okkur athygli að Þjóðverjum undanskildum sem hafa taugar til okkar af menningarlegum ástæðum .
Nú eru nýir tímar og við þurfum að gæta nýrra hagsmuna í samskiptum við aðrar þjóðir .
Allar umræður á Íslandi um utanríkismál snúast um það hvort við eigum að gerast aðilar að Evrópusambandinu eða ekki .
Að einblína með þessum hætti á Evrópusambandið er bæði tímaskekkja og misskilið mat á hagsmunum okkar auk þess sem það er rétt hjá Ögmundi Jónassyni , að Evrópa logar .
Við þurfum að vísu á því að halda að hafa greiðan aðgang að mörkuðum fyrir afurðir okkar í Evrópu en við höfum tryggt þann aðgang með EES-samningnum .
Deilan um makrílinn er kannski vísbending um það sem koma skal .
Þar ganga hagsmunir okkar þvert á hagsmuni annarra Evrópuþjóða .
Og ekki ólíklegt að breytingarnar , sem eru að verða í hafinu , sem m.a. geta leitt til þess að fiskistofnar við Ísland færi sig norðar og eru raunar byrjaðir á því eigi eftir að leiða af sér fleiri slíkar deilur .
Við eigum gífurlegra hagsmuna að gæta á norðurslóðum sem kannski er erfitt að skilgreina nákvæmlega enn sem komið er en blasa þó við í megindráttum .
Það er augljóst að í meginefnum fara hagsmunir okkar , Færeyinga og Grænlendinga saman þótt átök geti orðið um einstök málefni .
Þess vegna er eðlilegt að við leitumst við að styrkja og efla tengslin við þessar tvær nágrannaþjóðir okkar sem deila með okkur hlutskipti og örlögum hér í Norður-Atlantshafi .
En þessar þrjár smáþjóðir , sem ná ekki enn sameiginlega að vera hálf milljón manna , þurfa á öflugri bandamönnum að halda til þess að tryggja hagsmuni sína .
Þá bandamenn er ekki að finna í Evrópu .
Þvert á móti seilast þær þjóðir eftir því , sem skiptir okkur máli eins og t.d. kemur fram í kröfum í Danmörku um hlutdeild í auðlindum Grænlendinga , sem Helle Thorning-Schmidt hefur að vísu vísað á bug með drengilegum hætti .
En eftir sem áður vilja þessar þjóðir takmarka aðgang okkar að fiskistofnum , sem ganga inn í okkar eigin lögsögu og Evrópusambandið ásælist sæti okkar við borð Norðurskautsráðsins og það sem því mun fylgja í framtíðinni .
Í ljósi hagsmuna okkar og árekstra við Evrópuþjóðir vegna þeirra er tímabært að við byggjum upp á ný og eflum samskipti okkar við þjóðir Norður-Ameríku , bæði Bandaríkjamenn og Kanadamenn .
Öflugur hópur fólks af íslenzku bergi brotinn í Kanada verður okkur stuðningur í þeirri viðleitni .
Við höfum verið nánast sambandslaus við Washington frá því að varnarliðið fór 2006 en mikilvægt að byggja það samband upp á ný .
Núverandi ríkisstjórn mun hvorki gera það né sýna því nokkurn áhuga .
Vinstriflokkarnir munu heldur ekki hafa áhuga á því að endurnýja íslenzka utanríkisstefnu með þessum hætti .
Í því áhugaleysi er fólgið ákveðið tækifæri fyrir Sjálfstæðisflokkinn .
Innan vébanda þess flokks er enn til staðar mikil þekking á þessari gömlu sögu .
Þá þekkingu á Sjálfstæðisflokkurinn nú að virkja til þess að endurnýja utanríkisstefnu sína um það lykilatriði að gæta hagsmuna okkar í nýja norðrinu með nýju bandalagi á öðrum forsendum en áður við þjóðir Norður-Ameríku .
Í kjölfar slíkrar endursköpunar á stefnu Sjálfstæðisflokksins í utanríkismálum á forystusveit hans að leggja land undir fót og fara til Washington , ræða þar við embættismenn og þingmenn og leggja drög að slíku nýju Norðvesturbandalagi og fara síðan til Kanada í sömu erindagjörðum .
