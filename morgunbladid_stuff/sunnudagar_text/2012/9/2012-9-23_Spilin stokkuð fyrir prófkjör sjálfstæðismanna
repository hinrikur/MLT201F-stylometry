Reykjavík Nær öruggt má telja að haldið verði prófkjör í Reykjavík , en fulltrúaráðið kemur saman um mánaðamótin og ákveður fyrirkomulagið á því .
Ólöf Nordal , varaformaður flokksins , gefur ekki kost á sér .
Illugi Gunnarsson , formaður þingflokksins , hefur gefið út að hann stefni á fyrsta sæti og samkvæmt heimildum stefnir Guðlaugur Þór Þórðarson á forystusæti .
Pétur H. Blöndal segist ekki búinn að taka ákvörðun um hvort hann fari fram .
Hanna Birna Kristjánsdóttir , oddviti sjálfstæðismanna í borgarstjórn , hefur ákveðið að gefa kost á sér í fyrsta sæti .
Það kann að vera að fleiri úr borgarstjórn skipti um vettvang , því borgarfulltrúarnir Kjartan Magnússon og Áslaug Friðriksdóttir velta einnig framboði fyrir sér .
Brynjar Níelsson hæstaréttarlögmaður veltir alvarlega fyrir sér framboði og einnig Jakob F. Ásgeirsson , rithöfundur , bókaútgefandi og ritstjóri Þjóðmála .
Þá eru að hugsa sér til hreyfings Sigríður Andersen , lögmaður og varaþingmaður , Teitur Björn Einarsson héraðsdómslögmaður , Hildur Sverrisdóttir , lögfræðingur og varaborgarfulltrúi , og Fanney Birna Jónsdóttir lögfræðingur .
Vilhjálmur Þ. Vilhjálmsson , fyrrverandi borgarstjóri , og Erla Ósk Ásgeirsdóttir , markaðsstjóri og varaþingmaður , gefa ekki kost á sér .
Norðvesturkjördæmi Mestur stuðningur virðist við að tvöfalt kjördæmisráð velji listann , þó að heyra megi á sumum viðmælendum að þeir vilji prófkjör .
Það ræðst á kjördæmaráðsþingi í Borgarnesi 13. október .
Þingmaðurinn Einar Kr. Guðfinnsson og Eyrún Ingibjörg Sigþórsdótttir , varaþingmaður og oddviti sjálfstæðismanna á Tálknafirði , gefa kost á sér , en Ásbjörn Óttarsson hættir þingstörfum .
Bergþór Ólason fjármálstjóri gefur kost á sér hvor leiðin sem verður farin og Ólafur Adolfsson lyfjafræðingur fer ekki í grafgötur með áhuga sinn .
Halldór Halldórsson , formaður Sambands íslenskra sveitarfélaga , segir frekar ólíklegt að hann gefi kost á sér .
" Ég ætla að bíða eftir kjördæmisþinginu með að kveða upp úr með hvað ég geri , " segir Birna Lárusdóttir , fyrrv .
bæjarfulltrúi á Ísafirði .
Þá hyggjast Kristinn Jónasson , bæjarstjóri í Snæfellsbæ , og Ásthildur Sturludóttir , bæjarstjóri á Patreksfirði , ekki gefa kost á sér .
Norðausturkjördæmi Kjördæmaráðsþing verður haldið um miðjan október og líklegt er að lagt verði til að halda prófkjör .
Samkvæmt heimildum stefnir Kristján Þór Júlíusson á efsta sætið , en hann tilkynnir það ekki fyrr en á kjördæmaþingi .
Tryggvi Þór Herbertsson gefur út ákvörðun sína eftir kjördæmaráðsþingið , en á kjördæmaráðsþingi í vor hélt hann ræðu þar sem hann sagðist ekki gefa kost á sér nema haldið yrði prófkjör .
Arnbjörg Sveinsdóttir , fyrrverandi þingmaður , íhugar framboð og eins Jens Garðar Helgason , framkvæmdastjóri og oddviti sjálfstæðismanna í Fjarðabyggð .
Bergur Þorri Benjamínsson viðskiptafræðingur hyggst gefa kost á sér í eitt af fimm efstu sætunum og María Marinósdóttir , sölu- og markaðsfulltrúi N4 , bíður kjördæmisþings með ákvörðun sína .
Þá hefur verið nefnd Elín Káradóttir frá Egilsstöðum , sem á sæti í miðstjórn og stundar nám í stjórnmálafræði við HÍ .
Suðurkjördæmi Ekki er búið að ákveða fund í kjördæmisráði sjálfstæðismanna í Suðurkjördæmi .
Ragnheiður Elín Árnadóttir gefur áfram kost á sér í fyrsta sæti .
Unnur Brá Konráðsdóttir stefnir á annað sæti og Árni Johnsen stefnir samkvæmt heimildum á forystusæti .
Séra Halldór Gunnarsson í Holti ætlar að gefa kost á sér .
Eyþór Arnalds , oddviti sjálfstæðismanna í Árborg , veltir fyrir sér framboði .
Kjartan Ólafsson , fyrrverandi þingmaður , útilokar ekkert og Geir Jón Þórisson bíður með sína ákvörðun .
Vilhjálmur Árnason , lögreglumaður og laganemi frá Grindavík , ætlar fram .
Aldís Hafsteinsdóttir , bæjarstjóri í Hveragerði , segist hinsvegar ánægð í sínu starfi og Elliði Vignisson , bæjarstjóri í Vestmannaeyjum fer hvergi .
Suðvesturkjördæmi Bjarni Benediktsson , formaður Sjálfstæðisflokksins , gefur kost á sér í efsta sæti og aðrir þingmenn kjördæmisins verða áfram í kjöri .
Elín Hirst , fjölmiðla- og sagnfræðingur , hefur tilkynnt að hún sækist eftir þriðja sæti .
Kjartan Örn Sigurðsson bæjarfulltrúi fer fram .
Óli Björn Kárason varaþingmaður veltir framboði fyrir sér .
Einnig Gunnar Birgisson , verkfræðingur og fyrrverandi bæjarstjóri , og Friðjón R. Friðjónsson almannatengill .
Hildur Dungal lögfræðingur gefur ekki kost á sér .
Fleiri þingmenn ? Það ríkir mikil spenna og eftirvænting meðal sjálfstæðismanna fyrir prófkjöri flokksins , sem nær öruggt má telja að verði upp á teningnum í flestum kjördæmum landsins .
Ef marka má skoðanakannanir hefur flokkurinn bætt við sig miklu fylgi frá síðustu kosningum .
Það bendir til þess að þingmönnum flokksins muni fjölga verulega , auk þess sem nokkrir þingmenn hafa ákveðið að hætta þátttöku í stjórnmálum .
Allt spilar þetta eflaust inn í hversu margir eru að velta fyrir sér framboði .
Og víst er listinn á þessari síðu ekki tæmandi .
Aðrir stjórnmálaflokkar standa líka frammi fyrir vali á framboðslista þessa dagana , en skoðanakannanir bera með sér að þar verði þrengra um manninn .
