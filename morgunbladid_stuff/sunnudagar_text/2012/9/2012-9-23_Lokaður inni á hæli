Á sumrin hef ég þann sið að taka nokkrar bækur úr bókahillunni sem ég keypti mér í gamla daga en gleymdi alltaf að lesa .
Svo hefst lesturinn .
Ef ég er búin með einn þriðja af viðkomandi bók og hún vekur engan áhuga þá losa ég mig við hana .
Alltaf kemur þó fyrir að ég les einhverja að þessum bókum og segi við sjálfa mig : Af hverju í ósköpunum varstu ekki búin að lesa þessa bók miklu fyrr ? Um daginn las ég bók sem ég hafði keypt mér fyrir áratugum , sennilega í fornbókaverslun .
Hún heitir A Question of Madness eftir tvíburabræðurna Zhores og Roy Medvedev og kom út í London árið 1971 .
Bræðurnir skiptast á að segja söguna af því þegar sovéskir læknar og lögregla mættu einn dag árið 1970 á heimili lífefnafræðingsins og andófsmannsins Zhores og færðu hann á geðsjúkrahús þar sem hann var í nítján daga .
Í bókinni lýsir Zhores heimsókninni afdrifaríku og dvölinni á hælinu og bróðir hans , sagnfræðingurinn Roy , segir frá tilraunum sínum til að fá hann lausan og samskiptum sínum við yfirvöld og lækna og sérfræðinga á sjúkrahúsinu sem staðhæfa að bróðir hans sé ekki heill á geði .
Yfirmaður geðsjúkrahússins segir að bróðir hans Zhores sé sennilega geðklofi og bætir við : " Hann er alltaf ónáægður með eitthvað , alltaf að berjast gegn einhverju .
" Roy bætir því þurrlega við að samkvæmt þessari skilgreiningu hefði Karl Marx átt að vera vanheill á geði .
Mótmæli vísinda- og fræðimanna , þar á meðal Sakharovs og Solzhenitsyns , urðu til þess að Zhores var að endingu sleppt .
Þegar bókin kom út var Zhores enn búsettur í Sovétríkjunum en skömmu síðar , þegar hann var í heimsókn í London , sviptu sovésk yfirvöld hann vegabréfi og gerðu hann að útlaga .
Hann gerðist breskur ríkisborgari og hlaut viðurkenningar og verðlaun fyrir vísindastörf sín .
A Question of Madness er ekki löng bók , 220 síður með stóru letri , en í henni er sögð mikil saga af lífi skapandi og hugsandi einstaklings í samfélagi þar sem hver sá sem hafði aðra skoðun en stjórnvöldum var þóknanleg varð óvinur ríkisins – og jafnvel lokaður inni á geðdeild og settur á lyf til að hann læknaðist af villu sinni .
kolbrun@mbl.is 