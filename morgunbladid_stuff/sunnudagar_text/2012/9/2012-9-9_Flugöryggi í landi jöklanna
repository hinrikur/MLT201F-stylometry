Að fljúga um Grænland er mjög sérstök upplifun , fjöllin eru hrikaleg og minna á Ísland , en það er eins og þau séu á sterum , allt er miklu stærra og stórbrotnara .
Landið er svo til ósnortið og algjörlega ókannað á stórum svæðum .
Veðurfarið breytist ört og oft fyrirvaralaust .
Fallvindur af jöklinum eða Piteraq getur verið svo sterkur að hann sprengir hús , þó að það hafi ekki komið fyrir síðustu ár .
En svo koma miklar stillur og heiður himinn svo dögum skiptir .
Sum þorpin eru þokusæknari en önnur sem gerir það að verkum að ekki er flogið þangað dögum saman .
14 flugvellir Fjórtán flugvellir eru á Grænlandi , ef herflugvöllurinn í Thule er talinn með , en þar er ekki leyft almennt flug .
Síðan eru 49 þyrlupallar í þorpum , þar sem ekki hefur verið hægt að gera flugbrautir fyrir flugvélar .
Flestir flugvellirnir eru í styttra lagi og aðflugsljós verða að vera mjög nákvæm til að tryggja öryggi flugfarþega .
Aðflugsljósin þarf að stilla á sex mánaða fresti og er stillingin í höndum Íslendinga hjá Isavia , sem hefur sérútbúin tæki til að mæla aðflugsgeislana á brautirnar á Grænlandi fyrir dönsku flugmálastjórnina .
Mýflug sér um að fljúga þessar ferðir í samvinnu við Isavia tvisvar á ári .
Isavia skiptir flugvöllunum í tvo áfanga .
Það getur tekið tíma að flugprófa allar þær flugbrautir sem þarf að stilla .
Stundum gengur allt upp en svo getur biðin verið löng ef skýjahæð er of lítil til að flugmenn geti flogið og mælt aðflugsgeislann .
Mælingarmaður á jörðu niðri þarf að geta séð flugvélina í allt að fimm þúsund feta hæð og undir skýjum .
Meiri bráðnun en áður Í þeirri ferð sem hér er fjallað um voru aðflugsgeislar mældir í Scoresbysundi , Ilulissat , Qaanaaq í Thule , Upernavik , Sisimiut , Aasiat , Pamiut og Manitsoq .
Vinnuplanið var að ljúka þessu á viku en veðrið teygði ferðina í tíu daga .
Við Haraldur Sigurðsson , eldfjalla- og jarðfræðingur , fengum að fljóta með þeim félögum Kela flugstjóra , Friðriki flugmanni , Jóhannesi Long , sem félagar hans kalla stundum í gríni JLO , og Örnólfi , sem mældu , reiknuðu og stilltu brautarljósin .
Við vorum á ferð aðeins nokkrum dögum fyrir stórtíðindin og heimsfrétt um að yfirborðsbráðnun Grænlandsjökuls hefði náð 97% af yfirborði jökulsins .
Það var greinilegt á flugi yfir jöklinum að bláu lónin voru mun fleiri en vanalega og náðu mun norðar .
Jökullinn var líka grárri á víð og dreif um íshelluna , krapamyndun vegna mikils hita .
Eftir að hafa flogið nokkrar ferðir til Thule í gegnum árin hef ég ekki séð þetta áður svona norðarlega á jöklinum .
Það sama sögðu flugmennirnir sem fljúga oft yfir jökulinn .
Það kom því ekki sérstaklega á óvart þegar þessi frétt kom í heimsfréttum og gaf frægu fólki , sem veit ekki sjálft fyrir hvað það er frægt , smá frí frá sviðsljósinu , í einn dag .
Ófá mannslíf bjargast Mörg störf eru þess eðlis að fólk veltir því ekki mikið fyrir sér hvað býr að baki eða út á hvað þau ganga .
Dæmi um það er allur sá fjöldi fyrirtækja sem veitir Grænlandi hina fjölbreytilegustu þjónustu frá Íslandi .
Ístak hefur til að mynda byggt upp mörg mannvirki , bæði flugvelli og virkjanir fyrir heimamenn um langt skeið , Flugfélag Íslands stendur fyrir reglulegu flugi til Grænlands , einkum með ferðamenn , og Norlandair sérhæfir sig í ferðum með hópa til Grænlands og býður upp á margvíslega þjónustu .
Þau störf sem flugmenn Mýflugs og Isavia sinna felast í flugprófunum á flugvöllum Grænlands og Íslands þar sem allt varðandi aðflugshalla og geisla brautarljósanna er reiknað út svo aðflugsgeislinn sé hárnákvæmur .
Það þýðir að við venjulegir farþegar í innanlands- og millilandaflugi getum andað rólega fyrir lendingu .
Þetta er lykilatriði í flugöryggismálum en fæstir vita af því .
Á milli þess sem flugmenn Mýflugs eru í útleigu við mælingar á flugvöllum sinna þeir sjúkraflugi um allt land og fara einnig til annarra landa til að sækja sjúklinga , þar á meðal Grænlands .
Ófá mannslíf hafa bjargast vegna ósérhlífni flugmanna Mýflugs í öllum veðrum .
Á neyðarstundu þegar veðurhamurinn er sem mestur og jafnvel kolniðamyrkur þurfa brautarljós og aðflugsgeislar að virka .
Það var misjafnt eftir stöðum á Grænlandi hversu bratt aðflugið var .
Brautirnar eru flestar einum metra of stuttar og einungis fáar tegundir flugvéla geta lent þar .
Að vera um borð var á köflum eins og að vera í rússíbana , svo bratt var aðflugið á suma staðina .
Svo var það skárra á öðrum völlum þar sem aðflugið var laust við há fjöll sem eru helsti farartálminn .
Eins gott að þessi búnaður sé í lagi Samgöngur á Grænlandi eru annaðhvort í lofti eða á legi .
Þær eru ekki auðveldar og aðstæður oft erfiðar í þoku , rigningu , blindbyl , roki , kulda og myrkri .
Þá er öryggið fyrir öllu og það er í höndum Íslendinga .
Þorkell Jóhannsson flugstjóri hefur undanfarin ár sinnt eftirliti við flugvelli á Grænlandi .
Hann var þar í liðinni viku ásamt félögum sínum til að ljúka yfirferðinni yfir flugvellina sem hófst fyrr í sumar .
" Við þurfum að yfirfara leiðsögubúnað allra flugvalla á Íslandi og samkvæmt samningi við dönsku flugmálastjórnina líka í Færeyjum og á Grænlandi , " segir hann .
" Við þurfum tvisvar á ári að koma við þar sem eru aðflugsgeislar , fara yfir þá , mæla mótun , styrk og annað slíkt og að stefnan sé alltaf rétt .
" Þetta er gert með flugprófunum og iðulega þarf að fljúga margoft að flugbrautinni áður en stillingin er orðin rétt .
Á fimmtudag í þorpinu Pamiut þurfti 22 atrennur að flugvellinum , sem er sá nýjasti á Grænlandi og Ístak sá um að leggja , áður en hægt var að " útskrifa " ljósin á öðrum enda brautarinnar .
Oft eru aðstæður þó erfiðari vegna þoku , roks og rigninga og eitt sinn tók fimm daga að stilla ljósin í þessu litla hafnarþorpi á vesturströnd Grænlands .
" Við fljúgum á geislana , eðlilegt aðflug , þvert í gegnum þá , aðeins á skjön við þá og þannig koll af kolli til að mæla þá og staðsetja rétt , " segir Þorkell .
" Hjá loftnetunum og búnaðinum á jörðu niðri eru alltaf tæknimenn til að stilla eftir okkar fyrirsögn þegar mælingin fer fram .
Við flugmælum eða flugstillum líka aðflugshallaljósin .
Þau sýna flugmanninum þegar hann er í réttum aðflugshalla að flugbrautinni .
Það má nærri geta að eins gott er að þessi búnaður sé í lagi og taki menn eftir réttum ferlum niður að brautinni .
" Búnaðurinn var í lamasessi Til að gefa þessum orðum aukinn þunga rifjar hann upp flugslysið á Srí Lanka árið 1978 þegar vél Flugleiða hrapaði .
" Á Srí Lanka reyndu menn að klína ábyrgðinni á áhöfnina á Flugleiðavélinni og fela alla sína galla og veikleika , " segir hann .
" En þeir voru nokkrir og m.a. kom upp úr dúrnum að þeir höfðu ekki gert flugprófun á flugvellinum í á annað ár vegna þess að indversk flugvél , sem hafði verið notuð til þess hafði brotlent og eyðilagst og ekkert kom í staðinn .
Búnaðurinn var í lamasessi , en hann verður skilyrðislaust að vera í góðu lagi og miklar kröfur til hans gerðar .
Fráviksmörkin eru þröng og við þurfum að passa upp á þau .
" Þorkell og félagar forðast að mæla á veturna þegar myrkur ræður ríkjum á Grænlandi þótt vitaskuld verði að bregðast við þegar eitthvað bilar .
" Þó vill þannig til að við erum að taka í notkun nýjan búnað , sem hefur verið viðurkenndur heima á Íslandi , en Danir hafa ekki gefið grænt ljós á enn , " segir hann .
" Með honum erum við ekki jafn háðir birtuskilyrðum og veðri og við erum í dag með gamla búnaðinum .
Nýi búnaðurinn byggist á GPS-tækni , en sá gamli byggist á því að á jörðu niðri sé tæknimaður , sem horfir á okkur í sérstökum kíki á þrífæti og rekur ferð okkar .
Búnaðurinn í kíkinum hans talar við búnaðinn um borð í vélinni hjá okkur .
Á endanum fáum við línurit , sem segir okkur allt um hvort geislinn sé á réttum stað .
" Hann segir að ekki sé vitað hvers vegna Danirnir hafi tekið lengri tíma í að viðurkenna nýju tæknina en íslensk yfirvöld utan hvað kerfið hjá þeim sé seinvirkara .
Danir eru hins vegar hættir að framkvæma þetta eftirlit sjálfir , ekki aðeins á Grænlandi og í Færeyjum , heldur einnig í Danmörku .
Íslendingar tóku við eftirlitinu í Færeyjum árið 1998 og á Grænlandi árið 2000 og í Danmörku er það á hendi Svía .
" Auðvitað gefur auga leið fyrst við erum með vél á Íslandi að nærtækara er að sinna eftirlitinu þaðan en frá Skandinavíu þar sem menn þurfa að koma lengra að , " segir hann .
" Samstarfið hefur virkað mjög vel og verið báðum hagstætt .
" Þorkell starfar hjá Mýflugi , sem kemur inn í eftirlitið á Íslandi árið 2007 .
Þáttaskil urðu þegar vélin , sem er af gerðinni Beechcraft Super King Air 200 og hafði verið notuð til að sinna eftirlitinu , var úr leik í heilt ár vegna óhapps .
Á meðan þurfti Isavia að leita til Svía til að bjarga sér á Íslandi , Færeyjum og Grænlandi .
" Á sama tíma urðu miklar breytingar á umhverfi flugrekstrar , sem gerði meira mál fyrir einyrkja eða litla aðila í flugrekstri að halda út einni flugvél eins og Isavia gerði , " segir Þorkell .
" Þetta var vél af sömu tegund og Mýflug rekur í sjúkraflugi og hagkvæmt að Mýflug tæki að sér að reka hana líka .
Þáverandi samgönguráðherra , Kristján Möller , var okkur innan handar .
Við gengum á hans fund , sögðum honum að við værum í sjúkraflugi , en vantaði aðra flugvél , helst sömu tegundar , sem gæti hlaupið undir bagga hjá okkur á álagstímum eða þegar viðhalds væri þörf .
Við höfðum þurft að leita til annarra aðila í flugrekstri og vissum af þessari vél í lausu lofti .
Þetta var hagkvæmt fyrir báða aðila , samstarfið hefur gengið vel og allir geta vel við unað .
" Eftirlitið var síðar boðið út .
" Það var að kröfu annars aðila í flugrekstri , en síðan kom upp úr dúrnum að þeir , sem höfðu hæst buðu ekki einu sinni í eftirlitið , " segir Þorkell .
Vélinni fylgdu samningarnir um eftirlitið í Færeyjum og á Grænlandi .
" Mýflug tók að sér að reka vélina , halda henni við , manna hana og þjálfa mannskapinn , " segir hann og bætir við að einnig komi flugmenn frá Isavia , sem vinni þá eftir reglum Mýflugs , sem einnig er með starfsrekstrarleyfið .
Mikilvægi flugvalla á Grænlandi Flugvallaeftirlitið er ekki full vinna fyrir vélina og er hún einnig í leiguflugi og sjúkraflutningum .
Flugvellirnir eru mjög mikilvægir í grænlenskum samgöngum .
" Hér er ekki vegakerfi , nema þá að mjög litlu leyti í kringum allra stærstu bæina , " segir Þorkell .
" Ef fólk þarf að fara út fyrir sína heimabyggð flýgur það í þyrlum eða flugvélum , siglir á skipum eða bátum eða fer ef til vill á hundasleðum á veturna .
Grænlendingar eru að bílavæðast hægt og bítandi , en samt er það þannig að vegakerfið liggur aldrei um neinar óbyggðir .
Þeir keyra ekki á milli byggðarlaga .
Ég held að það sé hvergi til hér í landinu .
" Hann telur að þróunin í þessum málum gæti orðið hröð á næstunni .
Í umræðunni sé að tengja byggðarlög með vegakerfi .
" Bílaflotinn yngist líka hratt auk þess sem bílum fjölgar og því mæðir meira á vegum í þeim byggðarlögum , sem á annað borð hafa bílavæðst að einhverju marki .
" Skorturinn á vegum hefur líka leitt til þess að flugsamgöngur hafa verið efldar .
" Þeim hefur snarfjölgað á undanförnum áratug eða tveimur , " segir hann .
" Það er farið að leggja flugvelli ansi víða og raddir uppi um að gera það enn víðar .
En þeir hafa allir verið með stuttar flugbrautir .
Það kemur líklega til af tvennu .
Umfangið í kringum flugvallarstarfsemi fer að hluta eftir því hvað flugbrautin er löng .
Ef flugbraut fer yfir ákveðna lengd kemur krafa um stærra öryggissvæði í kring , meiri öryggisbúnað og fleira .
Þetta tekur stökkbreytingu við hverja 400 metra eða þar um bil .
Hér hefur verið reynt að fara hagkvæmustu leiðina að þessu leyti og nóg hefur samt þurft að hafa fyrir hlutunum vegna þess að flugvallarstæðin hafa verið vandfundin og ýmist þurft að fylla upp í eða sprengja í burtu heilu fjöllin , enda undirlendi lítið .
Þó hafa þeir verið naskir að finna hentuga staði .
" Þorkell telur að hin orsökin fyrir hinum stuttu brautum sé að Grænlandsflug , sem hefur verið með innanlandsflugið , hafi haft yfir að ráða flugvélum , sem geti notast við stuttar flugbrautir .
Þar á hann við hinar kanadísku Dash 7-vélar frá Kanada .
" Þessar vélar henta vel fyrir stuttar brautir og þrönga firði , " segir hann .
" Það hefur því bæði verið sparnaður í að gera stuttar brautir og vélarnar , sem fyrir hendi voru , komust af með þær .
Mig grunar líka að undirliggjandi sé að stuttar brautir hindri samkeppni því að ekki getur hver sem er komið og lent á þessum flugbrautum .
Nú reka menn sig hins vegar á það þegar þeir þurfa að endurnýja flugflotann að engar vélar koma í staðinn fyrir Dash 7 , sem löngu er hætt að framleiða .
Dash 8-vélarnar , sem hafa leyst þær af , nýtast alls ekki nógu vel , meðal annars vegna þess að þær þurfa lengri flugbrautir til að komast fulllestaðar í loftið .
Það er ekki hægt að nýta þær til fulls eins og þyrfti að gera .
Þess vegna er nú bæði farið að huga að því að lengja þessar brautir auk þess sem hætt hefur verið við að selja alfarið Dash 7-vélarnar og ákveðið að halda í þrjár eða fjórar .
" Ekki eru þó allir flugvellir á Grænlandi litlir .
Í Syðri-Straumsfirði er það stór flugvöllur að hægt er að lenda Airbus-vél og völlurinn Narsarsuaq er nógu stór fyrir Boeing 757 .
Þegar vél Mýflugs og Isavia kom í aðflugseftirlit til Syðri-Straumsfjarðar á þriðjudag stóð þar Airbus-vél á flugvellinum og farþegar hennar biðu þess að verða ferjaðir með smærri vélum á smærri flugvelli í landinu .
Ósamvinnuþýðir Bandaríkjamenn Bandaríski flugherinn lagði þessa stóru velli , enda valdi hann sér staði með tilliti til þess að þar væri gott flugvallarstæði .
Hann lagði líka völlinn í Thule , en þar eru Bandaríkjamenn einráðir .
" Það má koma fram að Bandaríkjamenn eru svo harðir í Thule að þeir leyfa okkur ekki einu sinni að hafa flugvöllinn sem varaflugvöll þótt við séum að fljúga til Qaanaaq , sem er rétt hjá , " segir hann .
" Þessir staðir eru báðir einangraðir og langt frá öðrum stöðum .
Ég hef aldrei lent í Thule , en þetta getur bakað vandræði .
Tvisvar hefur það gerst að ég hef komið inn til Qaanaaq þegar flugvöllurinn þar næstum lokaðist , annað skiptið í þoku , hitt í ausandi rigningu .
Ég var nógu þrjóskur til að reyna lendingu og komst inn , en hefði ég ekki gert það hefði ég þurft að fljúga til Kanada á flugvelli , sem voru allt að einn og hálfan klukkutíma þar inni í landi .
En Thule , sem var tíu mínútur í burtu , var bannsvæði .
" Þorkell segir að hafa verði í huga að Bandaríkjaher velji staði á þeirri forsendu að aðstæður séu góðar fyrir flugvelli , en Grænlendingum hafi verið aðgengi að sjó efst í huga þegar þeirra þorp og bæir byggðust .
" Það getur verið skondið að sjá sums staðar þar sem Grænlendingar hafa reist þorp á harðbýlli eyju úti í hafi á meðan rétt hjá er sveit , sem manni finnst grösug og búsældarleg .
Þeir eru hins vegar að hugsa um aðgang að ísnum og sjó .
" Þorkell segir kynni sín af Grænlandi ekki næg til að skynja grundvallarbreytingar á samfélaginu , en við skoðun á sögu landsins hafi hann áttað sig á hvað innfæddir Grænlendingar virðist eiga erfitt uppdráttar í bæjarfélögum .
" Skipta má íbúum Grænlands í þrennt , " segir hann .
" Við höfum Norðurlandabúa , sem flestir eru Danir , hina innfæddu og síðan blendingana , sem vegnar vel og eru kannski orðnir fjölmennasti hópurinn .
Úr þeim hópi koma flugmenn , læknar og stjórnmálamenn .
Hinir innfæddu eiga aftur á móti erfiðast uppdráttar í stóru bæjarfélögunum .
Segja má að fólkinu hafi verið hrúgað inn í bæjarblokkir , því rétt eftirlaun og sagt að lifa af þeim .
Úr þessu verður eymd , en á síðustu árum hefur virkilega verið farið að huga að því að laga þetta ástand , þó að ekki sé nema að bæta úr húsnæðismálunum .
Íbúar minni þorpanna virðast hins vegar vera mun sælli og sáttari við sitt hlutskipti .
Það er nær sínum veiðilendum og því umhverfi , sem það þekkir .
" Það er verið að níðast á þessu fólki Þorkell vill taka fram að það vaki alls ekki fyrir honum að tala niður til þessa fólks .
" Ég skil það þvert á móti vel , " segir hann .
" Ég held að áður fyrr þegar fólk var flutt inn í bæina hafi menn ekki áttað sig á hvað var verið að gera því .
Fólk var tekið úr sinni sveit , gert að þéttbýlisbúum og sagt að bjarga sér .
Nú er verið að reyna að vinda ofan af þessu .
" Þorkell segir að hann hafi verið svo heppinn að fá að fylgjast með Grænlendingum í veiðiferðum á hundasleðum ásamt Ragnari Axelssyni , ljósmyndara Morgunblaðsins , og fengið að kynnast þeim fyrir vikið , til dæmis í Qaanaaq , sem telja megi til afskekktustu byggða í heimi .
" Ég hef fengið að sjá og heyra hvernig þeir draga fram lífið og orðið vitni að hátíðinni , sem slegið er upp í bænum þegar birgðaskipin koma , " segir hann .
" Það nístir mann að horfa upp á fólk , sem veiðir dýr sér til matar og nauðþurfta , nýtir síðan afurðirnar af dýrunum til fulls , verkar skinn og sker út bein af listfengi , en fær ekki að selja þær vegna þess að Evrópusambandið segir að það eigi að vera bannað .
Dýraskinn og bein mega ekki fara inn í lönd ESB .
En fólkið er bara að bjarga sér .
Það nýtir skepnuna hvort sem er .
Hér er ekki um að ræða rányrkju á náttúru til að græða peninga , heldur sjálfsbjargarviðleitni frumbyggja .
Það er verið að níðast á þessu fólki .
" kbl@mbl.is Móðir hafsins gengin á land " Raxi ! Hvaða andlit sérðu núna ? " spurði Haraldur Sigurðsson eldfjallafræðingur glettinn .
" Þú ert alltaf að leita að einhverjum andlitum .
Sérðu kannski Jesú ? " heldur Haraldur áfram .
Ég bauna á Harald til baka : " Sérðu eitthvað af grjóti út um gluggann þinn ? " " Jú , " svarar Haraldur .
" Nennir þú ekki að smella af einni mynd fyrir mig af þessum blágrýtisgöngum sem liggja í gegnum fjöllin ? Sjáðu hvað þetta eru stórkostlegir blágrýtisgangar .
Þeir eru sennilega um 50 metra breiðir og liggja í gegnum fjöllin eins og svartir ormar .
" Ég er í eina glugganum sem hægt er að taka myndir út um í flugvélinni .
Hinir eru of þykkir og í allavega litum .
Ég smelli af myndum , ýmist af blágrýtismyndunum fyrir Harald eða leita að andlitum í klettunum eða á ströndinni .
Stundum myndast allskonar fígúrur í skriðjöklinum , séð úr lofti .
Haraldur hafði varla sleppt orðinu þegar þessi risastóri vangasvipur af konu með mikið hár birtist í fjörunni við ströndina .
Gæti þetta verið móðir hafsins gengin á land til að athuga hvað gengur eiginlega á á landi ? " Móðir hafsins er sennilega frægasta goðsögn í þjóðsögum Grænlands .
Móðir hafsins ber ábyrgð á öllu lífi á Grænlandi og mun hafa gert frá örófi alda .
Boðskapur hennar er sá að fólk eigi að virða siði samfélagsins og ekki að temja sér græðgi .
Miklar væntingar eru á Grænlandi til þeirra möguleika sem opnast þegar stór svæði verða íslaus á sumrin .
Flestir málmar sem til eru á jörðinni finnast á Grænlandi , þar á meðal gull , rúbínar og demantar .
Þá er talið að þar megi finna mikið magn af olíu .
Það er fyrirséð að lífsskilyrði eiga eftir að breytast gríðarlega á Grænlandi á komandi árum .
Líkur eru á miklum uppgangi , en á sama tíma lætur veiðimannasamfélagið hægt og bítandi undan breyttum aðstæðum .
Gamlir siðir gleymast og græðgin hefur innreið sína .
Er nokkur furða að forvitnin vakni hjá móður hafsins ? rax@mbl.is 