É g var löngu búinn að ákveða að ég ætlaði að láta aðra um söguna af Veru Hertzsch , " segir Jón Ólafsson heimspekingur en eftir nokkrar vikur kemur út bók hans Appelsínur frá Abkasíu – Vera Hertzsch , Halldór Laxness og hreinsanirnar miklu .
Vera Hertzsch er hálfgerð goðsögn í menningarsögu þjóðarinnar .
Hún og hálfíslensk dóttir hennar , Erla Sólveig , voru teknar höndum á heimili sínu í Moskvu veturinn 1938 en faðir barnsins var Benjamín Eiríksson hagfræðingur sem átti eftir að verða einn af helstu hagfræðingum þjóðarinnar á 20. öld .
Íslensk tenging Veru þekkti þó fleiri Íslendinga en Benjamín , þar á meðal Halldór Laxness , sem var gestkomandi á heimili þeirra mæðgna þetta örlagaríka kvöld sem Vera var handtekin .
Veru og litlu stúlkunnar hennar beið fangabúðavist , sjúkdómar , þrælkun og hungur .
Í áratugi var ekki ljóst hvað orðið hafði um þær mæðgur en Benjamín Eiríksson tók á móti bréfi frá leitardeild Rauða krossins árið 2000 þar sem skýrt er frá því hvernig og hvenær Vera hafði látist .
Benjamín fékk heilablæðingu aðeins nokkrum dögum síðar og kvaddi þennan heim vitandi hvað orðið hafði um barnsmóður sína .
Slóð dótturinnar hverfur í ringulreið Gúlagsins .
Örlög Erlu Sólveigar eru meðal þess sem Jón reynir að komast nærri .
Bókin sé þó fyrst og fremst saga Veru .
Hitti venslamann Veru ytra " Mér snerist ekki endanlega hugur fyrr en eftir að ég hitti rússneskan venslamann Veru , Felix Rozenblum , árið 2005 .
Hann er systursonur fyrrverandi eiginmanns hennar og býr í Ufa í Bashkortostan .
Þá hafði ég meðal annars aðstoðað Gunnar Harðarson , tengdason Benjamíns , við að skrifast á við Felix því hann talar bara rússnesku og þessi heimsókn tengdist því fyrst og fremst þeim samskiptum og áhuga fjölskyldunnar ; einkum Gunnars á að vita meira um Felix , " segir Jón .
Eftir það varð ekki aftur snúið .
Jón var þó búinn að hafa áhuga á Sovétsögu lengi .
Fyrst kemur hann til Moskvu árið 1989 og fylgist með því þaðan hvernig kommúnistastjórnirnar í Austur-Evrópu hrökklast frá völdum ein af annarri .
Jón dvaldi í Moskvu árin 1989-1990 og var svo fréttamaður á útvarpinu frá 1990-1991 .
Á þeim tíma fór hann nokkrum sinnum til Rússlands .
Þá var hann fréttamaður á sjónvarpinu 1991-1992 og var fréttaritari RÚV í Moskvu síðari hluta þess tímabils .
" Vorið 1992 opnaðist aðgangur að skjalasöfnum flokksins og sem blaðamaður fór ég að grúska í þeim .
Það var algerlega nýr veruleiki að geta lesið sig í gegnum sögu Sovétríkjanna og kommúnismans með frumheimildum .
Eftir árin í Moskvu og á RÚV heldur Jón hins vegar til Bandaríkjanna til að stunda doktorsnám í heimspeki við Columbia háskóla , en doktorsritgerð sína varði hann haustið 1999 .
Hann sagði þó ekki skilið við Sovétríkin .
Kapp hleypur í leitina að Veru árið 1992 en þá skrifar Benjamín sjálfur rússneskum stofnunum sem búast mætti við að hefðu upplýsingar um fólk sem sat í fangabúðum á tímum Stalíns .
Arnór Hannibalsson heldur á sama tíma út til að kanna hvaða upplýsingar hægt sé að finna um afdrif mæðgnanna .
" Ég eins og aðrir fylgdist með Verumálinu úr fjarlægð en gerði mér líka grein fyrir hversu erfitt það væri að finna haldbær gögn .
Stofnanir vísuðu hver á aðra og jafnvel KGB , sem maður hefði haldið að gæti leyst úr málum af þessu tagi gat ekki gefið upplýsingar um afdrif Veru .
Ekki heldur Leitardeild Rauða krossins , fyrr en eftir dúk og disk , og þaðan af síður aðrar stofnanir rússneska réttarkerfisins .
En leitin bar þó á endanum þann árangur að Benjamín fékk upplýsingar um lát Veru í fangabúðum í Kasakstan 1943 .
Eftir fráfall Benjamíns heldur fjölskylda hans áfram að spyrjast fyrir um dóttur hans .
Leitin gekk svo langt að Ólafur Ragnar Grímsson tók málið upp á fundi með Vladimír Pútín þar sem Pútín að beiðni Guðbjargar dóttur Benjamíns og Pútín lofaði að gera það sem í hans valdi stæði til að aðstoða við leitina .
" Dóttirin sögð fundin Og allt í einu virtist málið vera leyst .
Tíu árum eftir að leit hófst fyrir alvöru að þeim mæðgum fær fjölskylda Benjamíns bréf um að búið sé að finna dóttur hans .
" Því er slegið föstu en ekki útskýrt hvernig þessi niðurstaða er fengin .
Það var um þetta leyti sem ég dróst inn í málið .
Gunnar Harðarson vissi að ég væri að fara til Moskvu og hafði samband við mig vegna bréfsins um dótturina .
" Jón fer út , hittir konuna hjá leitardeild Rauða krossins sem skrifaði bréfið og eftir nokkra eftirgrennslan kemur í ljós að það sem stendur í því er rangt .
Sú ósk Leitardeildarinnar að ljúka málinu virðist hafa orðið til þess að hæpnar vísbendingar réðu ferðinni .
Þegar upp var staðið reyndust einu rökin fyrir því að þarna væri rétta manneskjan komin vera þau að ættarnafn hennar endaði á " son " en það þótti benda til norræns uppruna .
Jón lagðist í miklar frumrannsóknir til að geta dregið upp raunsæja mynd af lífi Veru í fangabúðum Sovétríkjanna árin 1938-1943 .
Lítið hefur verið skrifað um einstakar fangabúðir Gúlagsins , margar heimildir voru torsóttar og Jón heimsótti meðal annars fangabúðirnar í Mordóvíu þar sem Vera var um nokkurt skeið .
" Ég notast við ýmislegt .
Handrit eftir konur sem voru samfangar Veru og komust lífs af úr búðunum spila stórt hlutverk .
Stundum getur maður staðsett viðkomandi á nákvæmlega sama stað og Vera var á hverju sinni og ég gat tímasett nákvæmlega alla fangaflutninga úr fangelsinu í fyrstu fangabúðirnar og svo áfram á milli þeirra fangabúða sem Vera var vistuð í .
Um síðasta ferðalagið , frá Karelíu , nálægt finnsku landamærunum og alla leið austur á steppur Kasakstans hef ég nokkrar heimildir kvenna sem voru í lestinni sjálfri .
Þetta var sumarið 1941 eftir innrás Þjóðverja í Sovétríkin .
" Jón heimsótti Mordóvíu , þar sem Vera var í haldi frá 1938 til 1939 , en þangað kom hún með Erlu Sólveigu meðferðis .
Á því svæði búa afkomendur fólks sem flutti þangað til að starfa við fangabúðaiðnaðinn og þekkir umhverfið vel .
Margir leyndir staðir í skóginum geyma ummerki um eldri búðir , fjöldagrafir frá fjórða og fimmta áratugnum og fleira sem tengist hreinsununum miklu .
Hins vegar hafa íbúar á svæðinu minni skilning á eðli þeirra búða sem þarna voru starfræktar áður .
" Þeir sjá Gúlagið ekki endilega sem birtingarmynd hins illa og eru jafnvel stoltir af búðunum og sögu þeirra .
Einn maður sem ég hitti í Mordóvíu var mjög hissa yfir því að ég skyldi tengja þessar búðir við Gúlagið .
" Af hverju ertu alltaf að tala um Gúlagið ? " spurði hann mig .
" Var það ekki einhversstaðar í Síberíu ? " Hugmyndir margra Rússa um fangabúðir á tímum Stalíns eru dálítið aðrar en gengur og gerist á Vesturlöndum og í þeirra huga er þessi saga ekki eitthvað sem þeir þurfa að skammast sín fyrir heldur hluti af samfellu með myrkum köflum inn á milli .
En þetta fólk hefur samt persónulega þekkingu á fangabúðum sem hefur ekki verið skjalfest , og alls ekki nýtt til fulls til að skilja hvers konar fyrirbæri Gúlagið var .
" Vinnan við bókina um Veru Hertzsch var eins og eltingaleikur að sögn Jóns .
" Þetta hefur tekið nokkur ár .
Ég fór þrjár ferðir sérstaklega til Moskvu vegna rannsókna sem tengdust bókinni og svo hef ég nýtt ferðir mínar þangað sem ég hef þurft að fara í gegnum árin í tengslum við önnur verkefni til að grúska .
Það hefur skipt máli að vera þolinmóður og nýta tímann vel .
Þegar ég fór að grafast fyrir um hvernig líf Veru hefur verið í byrjun áttaði ég mig á því að sáralítið hefur verið skrifað um þann hóp fanga sem Vera tilheyrði og því gæti ég aðeins að litlu leyti byggt frásögnina á útgefnum heimildum , " segir Jón sem naut góðs af því að vera farinn að þekkja rússnesku skjalasöfnin vel áður en hann hóf leit að gögnum um Veru .
" Ég hafði fangabúðagögn hennar , sem eru 50-60 blaðsíður sem lýsa vist hennar í einstökum fangabúðum að vissu marki , þar er að finna upplýsingar um heilsufar , vinnu , agamál og annað slíkt .
Ég ákvað að kynna mér sérstaklega þær fangabúðir sem hún dvaldi í og reyna að þrengja hringinn utan um hana þannig .
Ég nýtti því mest óbirtar minningar kvenna sem voru , ef svo má að orði komast samferða henni í gegnum fangabúðirnar .
" Skrá yfir eiginkonurnar Í eltingaleik sem þessum getur margt gerst og það er mikilvægt að ná sambandi við fólk sem hefur grúskað á eigin forsendum .
Þannig geta mikilvægar heimildir orðið til , sem þó nýtast fáum .
" Júrí Dmitriev , formaður Memorial samtakanna í Petrozavodsk hafði til dæmis rannsakað Segezha-búðirnar þar sem Vera dvaldi frá 1939 til 1941 og tekist eftir krókaleiðum að komast í spjaldskrá búðanna .
Hann hafði með ærinni fyrirhöfn gert skrá yfir allar " eiginkonur " í þessum búðum .
Þetta skjal vakti áhuga fæstra en fyrir mig var hún að sjálfsögðu algjör gullnáma .
Svona er Rússland í dag .
Til að átta sig á flækjum fortíðarinnar þarf maður að leggja sig eftir að kynnast fólki því útgefið efni og það sem maður finnur í skjalasöfnum er svo slitrótt og brotakennt .
Vera var í þrennum fangabúðum , en þær voru ólíkar .
Í fyrstu búðunum voru eiginkonurnar í sérdeild alveg einangraðar frá umheiminum .
Í þeim næstu voru fangarnir fyrst og fremst vinnuafl í pappírsverksmiðju sem hafði mikilvægt hlutverk í iðnframleiðslu landsins .
Í þriðju búðunum var mikil matvælaframleiðsla á stórum búum sem reist voru á steppunni með vinnuafli fanga .
Þessar búðir hurfu ekki allar með Gúlaginu .
Fólk gerir sér kannski almennt ekki grein fyrir því að þótt Gúlagið hafi verið lagt niður sem slíkt árið 1960 starfar fangabúðakerfið á svipaðan hátt og það gerði í Sovétríkjunum þó að fangarnir séu sjaldnast í búðum af pólitískum ástæðum .
" Dánarorsökin húðkröm Vera var ekki handtekin árið 1938 vegna þess að hún væri sjálf ákærð fyrir gagnbyltingarstarfsemi , heldur sökum þess að formlega var hún enn gift , Abram Rozenblum sem dæmdur hafði verið af pólitískum ástæðum sem föðurlandssvikari .
Því hjónabandi var hins vegar lokið og þau höfðu ekki búið saman frá því áður en hún kynntist Benjamín .
" Vera var í hópi kvenna sem voru handteknar á tímabilinu frá í byrjun ágúst 1937 og fram í október 1938 .
Þeim er lýst í tilskipunum yfirvalda sem fjölskyldumeðlimum föðurlandssvikara , " en í flestum tilfellum var um að ræða konur manna sem höfðu verið sakaðir um undirróðursstarfsemi gegn stjórnvöldum og verið teknir af lífi .
Fangelsisvist Veru hefst í Moskvu en þaðan eru þær Erla Sólveig fluttar í Temlag-búðirnar í Mordóvíu .
Dóttirin hverfur af fangelsisskrám móður sinnar þegar Vera er flutt í næstu búðir , Segezhlag í Karelíu , en hún kemst ekki lífs af úr þriðju búðunum , í Kasakstan .
Karlag , eins og búðirnar voru nefndar , voru hreint helvíti í stríðinu .
Á árunum 1942 til 1944 er dánartíðni fanga allt að þriðjungur .
Hörgulsjúkdómar urðu mörgum að aldurtila , þar á meðal Veru , sem samkvæmt dánarvottorði dó úr húðkröm snemma árs 1943 .
Það má segja að aðalpersónurnar í bókinni séu fimm : Vera , barnið hennar , Halldór Laxness , Eymundur Magnússon , sem var ytra í iðnmámi á árunum 1934-1937 og varð náinn vinur Veru , og svo Benjamín Eiríksson .
Það er þó Halldór Laxness og frásögn hans af handtöku hennar í Skáldatíma árið 1963 sem verður til þess að Vera verður þjóðfræg á Íslandi en viðbrögðin við frásögn rithöfundarins urðu þó kannski harðari en Halldór ætlaði , og breyttu ímynd hans .
" Tilfellið er að um leið og maður fer að skoða sögu Veru Hertzsch þá er Halldór alltaf nálægur , það er erfitt að losna við hann .
Þótt kaflinn um Veru sé aðeins stuttur kafli í minningabók hans , Skáldatíma , þá varpar hann persónulegu ljósi á Halldór sem önnur skrif hans um Sovétríkin gera miklu síður .
Ætlun mín er ekki að draga Halldór niður í svaðið en ekki heldur hefja hann upp til skýjanna .
Staðreyndin er sú að umfjöllun um hann , til dæmis í ævisögum sem ritaðar hafa verið , þróast alltaf í þá átt að verja málstað hans .
" Erfitt að afgreiða viðhorf Laxness Jón segir að sér þyki tilgangslaust að móralísera um Halldór Laxness .
" En ef þú spyrð mig hvernig Halldór komi mér fyrir sjónir þá má segja að Halldór fylgi því sem tíska menntamannanna krefst hverju sinni .
Tískan er alls staðar , sama hvort við erum að tala um klæðaburð , bíla eða viðhorf .
Ég er ekki með þessu að segja að Halldór sé yfirborðskenndur maður , alls ekki , en hann er næmur á umhverfi sitt , kannski næmari en flestir Ég held að Halldór stjórnist ef til vill meira af straumum samtímans en umfjöllun um hann gefur iðulega til kynna .
En þegar um Sovétríkin og Stalín er að ræða örlar vissulega á viðhorfum sem erfiðara er að nálgast nú í dag .
Á þessum tíma voru margir menntamenn reiðubúnir til að líta svo á að grimmd og ofbeldi væri nauðsynlegur hluti þess að ná árangri í átt að framförum .
Þess vegna finnst þeim ekkert tiltökumál þótt fólk sé fangelsað vegna stjórnmálaskoðana sinna eða jafnvel tekið af lífi .
Það eru athugasemdir í Gerska ævintýrinu sem Halldór skrifaði sem eru mjög afhjúpandi hvað þetta varðar , og hvað sem líður straumum og stefnum hverju sinni , þá er erfiðara að afgreiða slík viðhorf sem eðlileg sjónarmið tímabilsins .
" Eitt þeirra dæma sem Jón vísar til í bók sinni eru Moskvuréttarhöldin svokölluðu , en það voru opinber réttarhöld , þrenn að tölu , sem haldin voru yfir háttsettum leiðtogum rússneska kommúnistaflokksins .
Halldór fylgdist með einum þeirra vorið 1938 .
" Halldór er hugsanlega sannfærður um að þeir sem verið er að sækja til saka hafi unnið með fasistum , ætlað að ræna völdum eða eins og þeir voru sakaðir um en í rauninni finnst honum það ekki skipta öllu máli .
Það sem skiptir máli er – eins og hann orðar það – barátta höfuðafla .
Hann sér Stalín fyrst og fremst sem fulltrúa þeirrar hugmyndafræði sem er að fara með sigur af hólmi .
Og það réttlætir næstum allt .
Þó að heimurinn sé ekki fullkominn í dag frekar en þá má kannski segja að tilfinningin fyrir persónulegri ábyrgð er ríkari .
Það er erfitt að ímynda sér að þekktir rithöfundar og menntamenn geti yppt öxlum yfir ofbeldi og manndrápum .
Þetta sjáum við til dæmis í umræðunni um terrorisma .
Að einhverju leyti hefur umræða um leyfileg tæki framframa því þroskast .
" En hvað sem Halldóri Laxness líður var markmiðið að skrifa bók um Veru Hertzsch og óblíð örlög hennar í Gúlaginu .
" Allir Íslendingarnir sem tengdust henni voru vel þekktir innan íslensku sósíalistahreyfingarinnar .
En hún var bara ein í hópi milljóna fórnarlamba þessara tíma .
Það tengir hana við okkur að dóttir hennar á íslenskan föður og er því eina íslenska fórnarlamb Gúlagsins .
Mig langaði því ekki síður að opna þennan veruleika tuttugustu aldarinnar fyrir íslenskum lesendum .
" BROT ÚR BÓK JÓNS ÓLAFSSONAR Fangaflutningarnir Þegar komið var nærri miðjum apríl var biðinni lokið fyrir Veru Hertzsch og þorra þeirra kvenna sem deildu klefa 3 í Butyrka .
Einn morguninn var hópur NKVD-manna mættur og skipaði konunum eftir nafnakall að taka sig til " með farangur " .
Þeim var raðað í þrefalda röð á ganginum , allar voru lesnar upp aftur en eftir að nafnið hafði verið lesið upp var sagt " fimm ár " eða " átta ár " .
Óreiðan gerði að verkum að sumar áttuðu sig ekki strax á mikilvægi þessara upplýsinga .
Það var verið að tilkynna um refsitímann .
Næst var þeim öllum skipað út úr húsi og inn í fangaflutningabíla sem fluttu þær á Kazanskí-brautarstöðina , sem skipt var í tvo hluta .
Öðrum megin var venjuleg borgaraleg umferð , fólk að koma og fara , ys og þrengsli og að öllu leyti hversdagslegt andrúmsloft .
Hinum megin voru fangaflutningalestirnar ásamt gripa- og vöruflutningalestum .
Það var á laugardegi sem kvennahópurinn úr Butyrka kom inn á lokaða svæðið og var stillt upp á brautarpallinum á meðan gríðarlega löng lestin skrölti að fangahópnum .
Skipulagi var þunglamalegt , vopnaðir verðir voru á hverju strái , hundar geltu , öskur glumdu við og stöku sinnum skothvellur .
Í einn af fremstu vögnunum fóru konur með börn .
Inni í hverjum vagni hafði kojum verið klambrað saman með svipuðum hætti og í fangaklefanum , nema hér voru þrengslin ennþá meiri .
Vagnarnir voru gluggalausir en í kojunum illa lyktandi , grófar hálmdýnur .
Þvottaaðstaða var engin og klósettið ekki annað en gat í gólfinu sem fleki var hafður ofan á þegar það var ekki í notkun .
Það tók óratíma að koma öllum í lestina .
Þegar loksins var búið að fylla hana og loka öllum vögnum með slagbröndum var henni ekið út á geymslusvæði flutningavagnanna og þar var hún látin standa fram í myrkur .
Loks silaðist lestin af stað en hvað eftir annað nam hún alveg staðar án þess að ljóst væri hvers vegna .
Það var bót í máli að nú var farið að vora og því var sæmilega hlýtt .
Flestir töldu að ferðinni væri heitið til Mordóvíu þótt enginn vissi það fyrir víst .
Kannski hafði einhver varðanna hvíslað því á meðan dómarnir voru lesnir upp í Butyrka .
Það gat verið verra .
Þetta þýddi að ferða lagið væri ekki langt og að kvennanna biðu ekki hrjóstrugar norðurslóðir heldur víðáttumikill skógur .
Fangabúðirnar sem þar höfðu verið reistar nokkrum árum áður voru milli bæjarins Potjma og borgarinnar .
Í vagninum var tunna með vatni og dallur með brauði og brimsaltri síld .
Hér var ekkert skammtað , konurnar þurftu sjálfar að deila matnum á milli sín .
Vatnið var af skornum skammti og saltsíldin olli óbærilegum þorsta .
Daglega var sami matarskammtur settur inn í vagninn hjá þeim .
Ferðin tók fjóra og hálfan sólarhring .
Í fyrstu var ástandið í vagninum þolanlegt en versnaði smátt og smátt .
Í upphafi ferðarinnar voru börnin óvær en svo færðist yfir þau og konurnar slen og máttleysi .
Á nóttunni þokaðist lestin áfram en á daginn var hún látin bíða í útjaðri einhverrar brautarstöðvarinnar .
Vagnarnir voru ekki opnaðir nema þegar verðirnir bættu við matar- og vatnsskammtinn .
Lestin rann inn á brautarstöðina í Potjma föstudaginn 15. apríl 1938 .
Stöðvarhúsið var rauðmáluð múrsteinsbygging og nafn hennar var letrað á húsið stórum stöfum .
Skömmu eftir að lestin staðnæmdist við brautarstöðina í Potjma reis Halldór Laxness úr rekkju í káetu sinni á farþegaskipinu Lyru sem var á leið til Íslands frá Kaupmannahöfn þar sem skáldið hafði gengið um borð .
Hann var á leið heim eftir langa og viðburðaríka dvöl í Rússlandi og víðar og farinn að leggja drög að bók sinni Gerska æfintýrinu sem kom út nokkrum mánuðum síðar .
Svalir vorvindar Norður-Atlantshafsins léku um skipið á leið þess norður á bóginn á meðan hundar varðanna í Potjma urruðu og geltu og föngunum nýkomnu var stillt upp á brautarpallinn til talningar .
Afi fékk nóg Benjamín Eiríksson var náinn barnabörnum sínum en Árný M. Eiríksdóttir og Benjamín Árnason eru þeirra á meðal .
Ég var reyndar erlendis þegar það gerist að afi fær bréfið um að afdrif Veru séu ljós .
Þetta virkaði samt þannig á mig að þetta hefði reynst honum ofviða því aðeins nokkrum dögum eftir að hann tekur við bréfinu fær hann heilablóðfall .
Hann deyr svo einum átta dögum síðar .
Það síðasta sem hann sagði við mig áður en hann dó var : " Ég er búinn að fá nóg .
" En hann talaði aldrei um Veru , barnið eða lífið úti í Rússlandi við okkur nema aðeins undir lok ævinnar .
Hann sagði frá því kvöldið áður en hann giftist ömmu að hann ætti barn í Rússlandi og svo giftu þau sig en annars var þetta aldrei rætt , " segir Árný M. Eiríksdóttir íslensku- og líffræðikennari , elsta barnabarn Benjamíns Eiríkssonar .
Árný og frændi hennar , Benjamín Árnason tónlistarmaður , muna eftir afa sínum sem atorkusömum manni og segja hann hafa verið mikinn afa .
" Við minnumst Benjamíns sem frábærs afa og skemmtilegs einstaklings .
Hann var barngóður og með sitt síða skegg og hár héldu margir krakkar að hann væri jólasveinn .
Hann var léttur á sér og maður hálfhljóp á eftir honum en þau amma , Kristbjörg Einarsdóttir , bjuggu á Bárugötu alveg frá því að þau komu frá Bandaríkjunum , " segir Árný .
Benjamín segist stundum hafa fengið Don Kíkótatilfinningu þegar hann hlustaði á afa sinn tala um hvernig tíminn var þegar hann kom sem doktor í hagfræði hingað til lands og varð bankastjóri Framkvæmdabankans .
" Þetta var þessi tilfinning að hann hefði verið að berjast við vindmyllur þegar hann kom til landsins .
Hann kom með svo gríðarlega mikla menntun á þessu sviði inn í svo rosalega fáfrótt samfélag .
Landið var nýkomið með sjálfstæði og hafði hálfpartinn enn þær hugmyndir að verslun væri einokunarstarfsemi .
Það var einfaldlega ekki til hagfræði á Íslandi .
" Eftir því var tekið í þjóðfélaginu þegar Benjamín Eiríksson hætti sem bankastjóri Framkvæmdabankans árið 1965 .
Benjamín greindist á þeim árum andlega veikur , með geðklofa .
" Afi var mjög heppinn að veikjast seint á æviskeiðinu , á sextugsaldri , og síðustu árin voru mun betri því sjúkdómurinn eltist af honum .
Hins vegar eru líka til þjóðsögur af þessum árum .
Sem barn var manni einfaldlega sagt að taka ekki allt bókstaflega sem afi var að tala um þegar hann fór að tala um vitranirnar sem hann fékk .
Ég vissi til dæmis ekki að afi væri öðruvísi en aðrir þegar ég var yngri .
Og hvað veit maður , kannski fékk hann vitranir , " segir Benjamín .
Árný efast ekki um að það sem gekk á í lífi afa hennar hafi haft áhrif á það að hann veiktist skyndilega .
Álagið hafi verið mikið ekki síðst vinnulega og veikindin gert vart við sig á miklum álagspunkti .
" Það er líka eitt sem maður skilur vel en hann passaði alltaf mjög vel upp á ömmu okkar .
Hún mátti helst aldrei fara neitt ein og ef hún fór eitthvað fór hann með henni .
Auðvitað vorum við hins vegar á bandi ömmu og það má ekki gleyma því að í okkar huga var Vera fyrri konan hans .
Þannig að kannski var maður síður að hugsa út en vissulega man maður stemninguna í kringum það þegar farið var " út að leita " .
Ég man það líka að ég hugsaði sem barn að það gæti verið spennandi að eiga frænku í Rússlandi og kannski myndi maður hitta hana einhvern tíma , " segir Árný .
" Þegar maður eltist skildi maður að þetta var ekki einhver ævintýrasaga sem afi hafði átt , " bætir Benjamín við .
" Það sem afi skilur eftir sig hjá okkur er að hann kenndi okkur að vera sjálfstæð , þora að fara á móti straumnum og standa með sjálfum okkur .
Það væri allt í lagi að vera svolítið skrýtinn og það er því alls ekkert áhyggjuefni hjá okkur í dag , " segir Árný .
