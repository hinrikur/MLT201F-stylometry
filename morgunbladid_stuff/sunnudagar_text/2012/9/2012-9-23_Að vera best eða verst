Á öllum hnettinum er ekkert sambærilegt , " sagði Sigurður Nordal á sínum tíma um sérkenni Íslands og bætti við að dýrmætast væri það sem við ættum og værum sem sjálfstæð þjóð .
Líkt og oftast hafði Sigurður sjálfsagt rétt fyrir sér .
En hver eru þessi dýrmæti og hvað er það sem ekki er sambærilegt við neitt annað " á öllum hnettinum " ? Svarið hefur oft verið okkur nær en nú .
Sviptingarnar síðustu ár virðast hafa skapað óvissu um hver við viljum vera en meiri vissu um hver við viljum ekki vera .
Sannarlega ekki séríslenskt , heldur vel þekkt viðfangsefni þjóða og þeirra sem með afgerandi hætti þurfa að takast á við nýjan veruleika .
Þannig viljum við alls ekki vera það sem einhverjir sögðu okkur fyrir einhverjum árum vera .
Ísland " best í heimi " með óteljandi bankamenn sem " eiga allt og mega allt " yrði þannig seint sérkenni sem sameinast yrði um , enda næstum jafnfjarlægt og sá fáfróði hópur fólks sem hér átti að búa á hjara veraldar með Bjart í Sumarhúsum í broddi fylkingar .
Hvorug staðhæfingin hefur nokkurn tíma átt við um íslenska þjóð en báðar átt sinn þátt í að byggja upp eða brjóta niður sjálfsmynd okkar á ólíkum tímum og við ólíkar aðstæður .
En sé horft fram hjá slíkum svart / hvítum alhæfingum um einkenni heillar þjóðar , hver eru þá helstu sérkenni okkar samfélags og eru þau sérkenni í samræmi við það sem við viljum vera sem þjóð ? Ég er sannfærð um að svo sé .
Ég er líka sannfærð um að samstaða okkar um þau sérkenni er meiri en flestra og svo mikil að hvorki tímabundnar hindranir , stjórnvöld sem stefna í aðra átt eða hrakspár um að við getum bara verið annað hvort best eða verst breyti þar nokkru um .
Þannig á það enn við , sem ítrekað hefur verið staðfest í athugunum .
Þjóðin telur sína helstu styrkleika vera kraftinn sem í fólkinu býr , frelsið sem það á að njóta og sjálfstæðið sem við viljum vernda .
Dugnaður , vilji til verka og trú á að allir skuli hafa tækifæri til að láta drauma sína rætast eru enn þau sérkenni sem sameina okkur og við eigum að virða og vinna með .
Vel má vera að sumir hafi um tíma misst sjónar á einhverjum þessara sérkenna , verið of uppteknir af því að öðlast allt frekar en flest og fylgt hópnum meira en eigin hyggjuviti .
Lærdómurinn af því má þó ekki verða sá að hverfa enn lengra frá sérkennum okkar eða sætta okkur við það að njóta ekki þess besta sem í boði er .
Lærdómurinn má heldur ekki verða sá að við hættum að treysta eigin skynsemi , efumst um getu fólksins sjálfs eða missum sjónar á þeim vilja og þeirri getu sem sameinar þessa þjóð .
Sérkenni Íslands eru sérkenni þeirra sem hér búa .
Kröftugir , sjálfstæðir og frjálsir einstaklingar skapa kraftmikið , sjálfstætt og frjálst samfélag .
Íslendingar eru þannig þjóð .
Þjóð sem lætur ekki segja sér að hún sé eitthvað annað en hún er .
Þjóð sem veit að gott samfélag byggist á því góða úr því gamla og nýtir reynsluna til að gera stöðugt betur .
Og þjóð sem veit að þannig varðveitum við það dýrmætasta sem við erum og eigum og getum um ókomin ár vitnað í orð Sigurðar Nordal um að " á öllum hnettinum er ekkert sambærilegt " .
Úr ólíkum áttum 