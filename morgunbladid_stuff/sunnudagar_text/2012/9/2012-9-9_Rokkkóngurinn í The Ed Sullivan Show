Rokkkóngurinn Elvis Presley kom fram í fyrsta skipti af þremur í bandaríska skemmtiþættinum , The Ed Sullivan Show á CBS-sjónvarpsstöðinni .
Sjónvarpsviðburðurinn hefur skráð sig í sögubækur fyrir margra hluta sakir ; árið 2006 valdi , " The History Channel " , Sögu sjónvarpsstöðin , þennan viðburð sem hluta af einum af þeim tíu dögum sem breyttu Ameríku á augabragði .
Þá er vísað bæði til þeirra gríðarmiklu vinsælda og útbreiðslu sem rokktónlist Elvis naut í kjölfarið en um 60 milljónir horfðu á goðið , en með tilkomu rokksins treysti unglingamenningin sig rækilega í sessi .
The Ed Sullivan Show naut mikilla vinsælda vestanhafs , helstu tónlistarmenn og skemmtikraftar komu þar fram og öðluðust frægð .
Þátturinn var starfræktur á árunum 1948 til 1971 .
Í fyrsta þættinum 9. september kom Elvis tvisvar fram , í fyrra skiptið söng hann lágstemmd lög , Don ' t Be Cruel og Love Me Tender , þá var myndavélunum eingöngu beint að mitti Presley og upp úr .
Í seinna skiptið rokkaði hann af ástríðu og myndavélarnar skotruðu af og til upp og niður líkama hans en dvöldu þó ekki lengi við heldur héldu sig að mestu við myndefni fyrir ofan mitti .
Algengur misskilningur er að Elvis Presley hafi ekki verið myndaður allur og byggist líklega á þeirri staðreynd að hann kom tvisvar fram í fyrsta þættinum .
Í hin tvö skiptin , 28. október 1956 og 6. janúar 1957 fengu þó sjónvarpsáhorfendur að njóta alls líkama goðsins , nánast allan tímann .
Kóngurinn var þekktur fyrir líflega framkomu á sviði og mjaðmahnykki sem var mikil hneykslunarhella eldri kynslóðarinnar .
Hreyfingar hans þóttu ögrandi og nýstárlegar í senn , slíkt hafði varla sést á sviði svo ekki sé minnst á í sjónvarpssal .
Margir supu hveljur því kynþokkinn draup af kappanum , unglingsstúlkum til ánægju og yndisauka sem sýndu óbeislaðar tilfinningar sínar með skrækjum og öðru látbragði .
Þáttastjórnandinn sjálfur , Ed Sullivan , hafði gefið út þá yfirlýsingu að hann myndi aldrei nokkurn tímann leyfa Presley að koma fram í þættinum .
Kynferðislegar hreyfingar hans voru ekki boðlegar fyrir fjölskyldufólk sem horfði á þáttinn .
Nokkru áður hafði Presley reynt að fá að koma fram í þættinum gegn 5.000 dollara borgun en var hafnað .
Sinnaskipti urðu hjá Ed Sullivan eftir 1. júlí árið 1956 þegar Elvis Presley kom fram í skemmtiþættinum , Steve Allen Show á NBC-sjónvarpsstöðinni .
Þátturinn mældist með mesta áhorf þá vikunna og sigldi fram úr aðalkeppinautnum , The Ed Sullivan Show .
Síðarnefndi þáttastjórnandinn sat eftir með sárt ennið og sendi Steve Allen eftirfarandi símskeyti : " Steven Presley Allen , NBC TV , New York City .
Stinker .
Love and kisses .
Ed Sullivan .
" Því næst sneri Ed Sullivan sér að Elvis Presley og bókaði hann í þrjú skipti í þáttinn og borgaði upphæð sem hafði aldrei áður sést í sjónvarpsgeiranum , 50.000 dollara .
Þetta margborgaði sig því 60 milljón áhorfendur horfðu á þáttinn sem voru um 82,6% sjónvarpsáhorfenda .
Kóngurinn varð því bitbein sjónvarpsstöðva sem kepptust um áhorf í þessum tiltölulega nýtilkomna ljósvakamiðli .
Ed Sullivan gat þó ekki stjórnað fyrsta þættinum þegar Elvis Presley kom fram vegna þess að hann lá á spítala og var að ná sér eftir alvarlegt bílslys .
Breski leikarinn Charles Laughton leysti hann af .
Eftir stutta kynningu sendi hann boltann yfir til Hollywood en þar var Presley staddur við tökur á myndinni Love me Tender og gat því ekki komist til New York .
Það kom ekki að sök og hann birtist á skjánum og söng lögin Don ' t Be Cruel og Love Me Tender og tryllti loks lýðinn með lögunum , Ready Teddy og Hound Dog ; eitursvalur í köflóttum jakka með gítarinn hangandi framan á sér , brilljantín í hárinu með tímalaust blik í auga og ríflegan sjarma .
thorunn@mbl.is 