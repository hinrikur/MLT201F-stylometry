Nei , ég er ekkert að fara að deyja , sko ! " Þessi orðaskipti áttu sér raunverulega stað milli konu og íslensks yfirmanns hennar , sem hún vildi ná tali af .
Þetta er m.ö.o. ekki flökkusaga .
Ekki frekar en þegar útlendur íslenskunemi spurði mig eitt sinn hvernig stæði á því að tiltekin eddukvæði væru sögð lík í bókmenntasögu Einars Ólafs .
Samkvæmt orðabókinni var það orð eingöngu notað um líkama hinna látnu .
Hann hélt að orðið gæti kannske líka átt við um miðaldakvæði á fornum skinnbókum , sem væru dauð í vissum skilningi .
Það er ekki heldur flökkusaga þegar fólki í vesturheimi datt í hug að þýða hendingarnar úr frægu kvæði Stephans G. " Þó þú langförull legðir sérhvert land undir fót , bera hugur og hjarta samt þíns heimalands mót " með þessum orðum : No matter how far and wide you travel , you will always be against your home country .
Bera mót virtist þeim í þessu samhengi þýða hið sama og vera á móti .
Ekki er óeðlilegt að útlendingar í málanámi eða fólk sem hefur misst daglegt samband við íslenskt málumhverfi eigi erfitt með að greina á milli merkingar orða sem hljóma eins en þýða ekki hið sama .
Það vekur hins vegar létta furðu og hneykslan þegar fullorðið fólk sem hér býr og hefur átt kost á bestu mögulegu málþjálfun með beinu og milliliðalausu aðgengi að íslenskri málnotkun frá síðustu 900 árum getur verið svo heillum horfið og sambandslaust við tungutak sitt að það skilji ekki einföldustu blæbrigði málsins .
Áhuga- og hirðuleysi í umgengni við tungumálið birtist með ýmsu móti .
Algengt er að fárast yfir íþróttamáli , oft ómaklega því að íþróttafréttamenn skila sínu iðulega með prýði í beinum útsendingum – í aðstæðum þar sem mörgum málfarsjöfrinum yrði fótaskortur á tungunni .
Eitt er þó sláandi eftir sumaráhorf á íþróttamót í Lundúnum og nú síðast útsendingar frá leikjum íslenska fótboltalandsliðsins : Nöfn íslenskra íþróttahetja birtast ekki á búningum þeirra , eins og tíðkast nú víða um lönd , heldur eru hetjurnar okkar kenndar við föður sinn eða móður , eftir atvikum .
Það kemur ekki að sök með Ólaf okkar – sem við vitum öll að er Stefánsson – en minna þekkt íþróttafólk týnist alveg innan í búningum með þessum sérstæðu merkingum .
Varla getur verið neinum alþjóðlegum allsherjarreglum um að kenna því að nafnavenjur heimsins eru með ýmsu móti , og allur gangur á því hvaða nafn er látið vera mest áberandi í formlegu samhengi .
Auk þess sem það er alsiða meðal íþróttafólks , líkt og hjá listafólki , að taka upp sérstakt nafn fyrir frægðina .
Hverjum hefði til dæmis dottið í hug að setja eitthvað annað en Pelé á bak Ed ( i ) son Arantes do Nascimento ? Umsjónarmenn íslenskra íþróttabúninga hefðu kannski sett Edison á bakið á Pelé af því að Edison er almennt frægt ættarnafn frá Ameríku ( sbr. nýlega tilgerð á kaffihúsum að kalla uppáhelling Caffé Americano , að hætti Ítala sem gefa hverri kaffiblöndu virðulegt heiti , t .
d. Caffé Sport sem er espresso blandað með grappa til helminga og einkum ætlað til neyslu úr hitabrúsa á íþróttakappleikjum ; ekki ósvipuð hugmynd liggur hér heima að baki kúmenkaffi ) .
Á íslensku er það eitt helsta einkenni nafngifta að fólk heitir tilteknu nafni og er kennt við nafn föður eða móður .
Ættarnöfn eru óalgeng og notkun þeirra löguð að íslenskum málvenjum .
Enginn íslenskur nafnberi getur bara heitið Stefánsson eða Guðjohnsen .
Fólk sem ber íslensk nöfn er alltaf ávarpað með sínu eiginlega nafni á íslensku .
Í formlegu samhengi má svo bæta við kenninafninu .
Óhugsandi er til dæmis að tala bara um Frú Finnbogadóttur á íslensku .
Vigdís forseti hélt fullri sæmd sinni og virðingu í embætti með skírnarnafninu einu saman .
Hvernig stendur þá á því að íslenska íþróttahreyfingin hefur tekið upp á þeim ósið að festa nafnleysur á bakið á keppnisfólki ? Eru stjórnendur þar á bæ kannski svo vant við látnir að þeir hafi engan tíma til að hugsa á íslensku en api bara upp af gáleysi eða vangá það sem aðrir gera án þess að átta sig á hversu óviðeigandi og afkáralegt það er í augum okkar sem horfum uppá ósköpin ? 