Ekki þarf að orðlengja að það breytir yfirbragði Samfylkingarinnar þegar Jóhanna Sigurðardóttir víkur sæti eftir 35 ára þingsetu .
Enda er líklegt að krafa fylgi um kynslóðaskipti , kannski nýjar áherslur .
" Ég held að áhrifin verði eins og bresti klakabönd , " segir áhrifamaður innan flokksins .
" Lítil umræða hefur verið í flokknum , ekkert mátt segja við Jóhönnu eða um hana .
" Skoðanir eru skiptar og margir hafa orð á að hún hafi unnið þrekvirki .
En sumir þeirra hrósa henni í sömu andrá fyrir að þekkja sinn vitjunartíma , eins og einn þingmaður flokksins orðaði það : " Nú fær hún litmynd af sér í Íslandssögunni .
" Ólympíulágmarkið Um leið er Jóhanna gagnrýnd fyrir að hafa gefið út mikið af einhliða yfirlýsingum , unnið með boðvaldi og notað vald formannsins , án þess að sækja umboð til flokksmanna , t.d. hvað varðar aðild að ESB , stjórnarskrána , rammaáætlunina og hvaða kosti í ríkisstjórn flokkurinn á að hafa eftir næstu kosningar .
" Nú geri ég ráð fyrir að það verði umræða en ekki einræða eins og vr í þrjú og hálft ár , " sagði einn viðmælandi .
Og rekur það til þess að Jóhanna hafi alltaf skírskotað til þess að hún hafi verið beðin um að taka að sér formennskuna í flokknum og því haft friðhelgi , nokkuð sem eigi sér ekki fordæmi í íslenskum stjórnmálum .
" Það hefur verið farið um hana mýkri höndum og engar kröfur til hennar gerðar .
" Prófkjörin í haust verða forleikur að formannsslagnum í febrúar .
" Ég myndi orða það þannig að menn þyrftu að ná ólympíulágmarkinu og það ræðst af prófkjörunum í haust , " segir þingmaður Samfylkingarinnar .
" Þeir sem ná efstu sætunum hafa þar með náð lágmarkinu .
" Útlit er fyrir að slagur sé í uppsiglingu í Suðvesturkjördæmi á milli Árna Páls Árnasonar , sem hefur um nokkurt skeið haft hug á formannsframboði , og Katrínar Júlíusdóttur sem tekur við sem fjármálaráðherra á mánudag eftir fæðingarorlof , en hún er einnig orðuð við formanninn og útilokar ekkert í þeim efnum .
Hún tilkynnir á mánudag í hvaða sæti hún gefur kost á sér í kjördæminu , en Árni Páll hefur þegar gefið út að hann stefni á efsta sætið .
Þá gæti Lúðvík Geirsson blandað sér í baráttuna , en hann hefur enn ekki sagt á hvaða sæti hann stefnir og raunar ekki útilokað formannsframboð .
Hann horfir eflaust til þess að fái hann sterka kosningu eigi hann möguleika á formannsstólnum í framhaldi af því .
Það vakti deilur er Árna Páli var ýtt úr ríkisstjórn .
Fyrir vikið segja sumir hann hafa skírskotun út fyrir flokksraðirnar .
Ef til vill er það vísbending um styrk hans að meirihluti kjördæmisráðs hafi ákveðið að halda opið prófkjör , þrátt fyrir að stjórnin legði til að það yrði einungis opið flokksmönnum .
En það verða átök í fleiri kjördæmum .
Horft hefur verið til Guðbjarts Hannessonar velferðarráðherra sem formannsefnis , einn sveitarstjórnarmaður líkir honum við " líflandið " , en óumdeilt er að staða hans veiktist mikið með deilunum um launamál forstjóra Landspítalans .
Ólína Þorvarðardóttir hefur ákveðið að fara gegn honum í fyrsta sætið í Norðvesturkjördæmi .
Ný andlit Í Norðausturkjördæmi gefa þingmennirnir Kristján L. Möller , Sigmundur Ernir Rúnarsson og Jónína Rós Guðmundsdóttir kost á sér .
En fleiri eru orðaðir við framboð , m.a. Kristrún Heimisdóttir , Erna Indriðadóttir og Helena Þ. Karlsdóttir .
Logi Már Einarsson ætlar ekki fram , en hann er oddviti flokksins í bæjarstjórn á Akureyri .
Á Suðurlandi er talað um að ráðherrann Oddný G. Harðardóttir stefni á fyrsta sæti , Björgvin G. Sigurðsson haldi áfram og að varaþingmaðurinn Anna Margrét Guðjónsdóttir hyggist blanda sér í slaginn .
Að síðustu kann að vera að Dagur B. Eggertsson , varaformaður flokksins og oddviti í borgarstjórn , ákveði að flytja sig um set yfir í landsmálin .
Hann segist þó ekki " á neinum framboðsbuxum " .
Og fleiri en einn þingmaður telja raunar líklegt að hann fái á sig mótframboð sem varaformaður .
STORKAÐI FORYSTUNNI Í borginni var eftir því tekið þegar Sigríður Ingibjörg Ingadóttir bauð sig fram í annað af tveim efstu sætunum og storkaði Össuri Skarphéðinssyni og Jóhönnu Sigurðardóttur , sem þá hafði ekki tilkynnt að hún hygðist hætta .
Sigríður útilokar ekki formannsframboð og ekki heldur Helgi Hjörvar , sem vonast eflaust til að marka sér stöðu í prófkjörinu í Reykjavík sem verður að líkindum um miðjan nóvember .
Eini þingmaðurinn í Reykjavík sem óljóst er hvort gefi kost á sér er Ásta Ragnheiður Jóhannesdóttir , forseti Alþingis .
Róbert Marshall ætlar sér fram í Reykjavík .
Þá mun Anna Pála Sverrisdóttir varaþingmaður velta fyrir sér að sækjast eftir þingsæti og einnig Hrafnhildur Ragnarsdóttir , Björk Vilhelmsdóttir og Teitur Atlason .
