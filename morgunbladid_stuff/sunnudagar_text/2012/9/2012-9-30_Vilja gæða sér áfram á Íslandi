Hjónin Þóra Sigurðardóttir og Völundur Snær Völundarson , sem framleiða matreiðsluþættina Delicious Iceland ásamt Gunnari Konráðssyni , íhuga nú að gera framhald af þáttunum sem sýndir hafa verið í meira en fjörutíu löndum en fjölmargar erlendar sjónvarpsstöðvar hafa farið þess á leit við þau .
Tvennt kemur til greina .
Annars vegar að halda áfram hér heima og taka þá fyrir hafið , fiskinn og sjómennskuna að vetrarlagi eða reyna fyrir sér erlendis .
" Þættirnir hafa gengið vonum framar og ég leyfi mér að fullyrða að um eina bestu Íslandskynningu sögunnar sé að ræða , þótt það hljómi hálfskringilega að segja það berum orðum , " segir Þóra en þættirnir hafa meðal annars verið sýndir á BBC .
" Dreifingaraðilinn okkar , TVF International , vill fá meira efni frá okkur og við erum að fara yfir málið .
Asía kemur til álita í því sambandi en við eigum heimboð víða um heim , meðal annars á Samóa-eyjum .
Við höfum þegar gert kynningarefni vegna Delicious Bahamas og langar að klára það dæmi við tækifæri , " bætir hún við .
Þau fjármögnuðu Delicious Iceland sjálf en þættir af þessu tagi eru sannarlega ekki hristir fram úr erminni .
" Við leituðum eftir stuðningi frá Íslandsstofu .
Húsbændum þar á bæ þótti þættirnir hins vegar ekki falla að sínum plönum en þetta var einmitt á sama tíma og menn voru að hrinda verkefninu Inspired by Iceland af stokkunum .
Það fór því svo að við fjármögnuðum gerð þáttanna sjálf .
" Spurð um fjármögnun á nýjum þáttum segir Þóra að þau mál séu í vinnslu .
" Þættirnir hafa sannað gildi sitt og hagsmunaaðilar sjá væntanlega hag sinn í því að fjallað sé um land og þjóð á jafn áhugaverðan og skemmtilegan hátt og gert hefur verið .
" Verði ofan á að gera næstu þætti hér heima segir Þóra upplagt að hefjast handa sem fyrst .
" Veturinn er að ganga í garð og það jafnast fátt á við Ísland að vetrarlagi , sjóinn , fiskinn og kúltúrinn í sjávarþorpunum .
Við brennum í skinninu að hefjast handa .
" 