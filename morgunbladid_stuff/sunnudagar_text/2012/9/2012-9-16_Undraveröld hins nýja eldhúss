Ferran Adria er einn fremsti matreiðslumeistari heims .
Hann gerði El Bulli í litlu þorpi á Spáni að besta veitingastað heims með byltingarkenndum aðferðum , sem hann kallar hið nýja eldhús .
El Bulli hefur nú verið lokað , en á veitingastaðnum Tickets í Barselónu lifir eldhús Adrias góðu lífi .
Karl Blöndal kbl@mbl.is Ólívan virðist ekki alveg vera með sjálfri sér .
Hún dúar í skeiðinni , fölgræn og bólgin , löðrandi í olíu og líkist frekar linsoðnu eggi , sem hefur verið klætt úr skurninni , en ólívu .
Ef þjónsins nyti ekki við þyrfti leiðarvísi .
" Legðu ólívuna úr skeiðinni á tunguna og þrýstu henni upp í munnholið , " segir konan , sem gengur um beina , og ég hlýði .
Ólívan er mjúk og springur við þrýstinginn , bragðast eins og ólíva en er ekki eins og ólíva .
Hún flæðir um munninn og bragðlaukarnir taka við sér af ánægju þótt þeir séu frekar ráðvilltir og hafi fengið algerlega gagnslaus boð frá öðrum skynfærum um hvað væri í vændum .
Veitingastaðurinn Tickets stendur við Avinguda Paral-lel í Barselónu og það er ekki hlaupið að því að komast þar að .
Fyrir utan tekur kona með pípuhatt klædd lafasíðum jakka á móti gestum .
Innréttingarnar eru í anda amerískrar poppmenningar , fjöldaframleiðslu , færibanda og skyndibita , en minna líka á glys og ljósadýrð leikhúsanna á Broadway .
En það fer engin fjöldaframleiðsla fram á Tickets og maturinn er ekki sviðsettur þótt nostrað sé við hann , hann er raunverulegur .
Bylti spænskri matargerð Tickets er sköpunarverk Ferrans Adrias .
Hann er einn fremsti kokkur Spánar og þótt víðar væri leitað .
Adria hefur verið eignuð bylting í spænskri matargerðarlist , sem þótti stöðnuð áður en hann kom til skjalanna .
Á Tickets er boðið upp á tapas smárétti í hæsta gæðaflokki , en þótt full ástæða sé til að taka staðinn alvarlega hefur alvaran vikið fyrir gleði og gáska .
Réttirnir eru ekki bara fallegir , það er húmor í framsetningunni , hvort sem um er að ræða litla hamborgarann eða álagaskóginn , sem boðið er upp á í eftirrétt .
Ferran Adria fæddist í Barcelónu árið 1962 og segir að áhugi sinn á mat hafi vaknað fyrir tilviljun .
Hann hóf hagfræðinám , en átján ára langaði hann að fara og lifa lífinu í Ibiza .
" Foreldrar mínir voru ekki á móti því , en sögðu : " Ef þú ætlar að taka þér frí verður þú að borga fyrir það sjálfur " , " sagði Adria í viðtali við breska blaðið Independent fyrir nokkru .
Faðir hans útvegaði honum vinnu í eldhúsi hótels í strandbænum Castelldefels skammt fyrir utan Barselónu .
" Þar var ég í uppvaskinu í sex mánuði og fór síðan að reiða fram salöt , " sagði hann .
Adria gegndi herþjónustu og var kokkur í sjóhernum .
Að því loknu árið 1984 fékk hann vinnu á veitingastaðnum El Bulli í þorpinu Roses á Costa Brava sem þýskur maður og tékknesk eiginkona hans , Hans og Marketa Schilling , opnuðu 1964 og nefndu eftir bolabítum sínum .
Staðurinn var fyrir ferðamenn og bauð þá upp á sjávarrétti undir áhrifum frá franska eldhúsinu .
Þegar yfirkokkurinn hætti sex mánuðum síðar var Adria settur við stjórnvölinn ásamt öðrum kokki , Christian Lutaud .
Framkvæmdastjóri staðarins veitti hinum ungu matreiðslumeisturum frelsi til að þræða veitingastaði á Spáni og Frakklandi í leit að hugmyndum .
Lutaud fór 1987 og Adria varð einn við stjórnvölinn .
Þá hófust tilraunirnar .
Á hverjum degi á milli hádegis og kvöldmatar léku hann og félagar hans í eldhúsinu sér að nýrri tækni , en fóru hægt .
Gerði eldhúsið að tilraunastofu 1990 keypti hann veitingastaðinn ásamt Soler og þá varð ekki aftur snúið .
1994 hætti Adria að elda með hefðbundnum hætti .
Hann vildi leita leiða til að umbreyta matnum og oft komst afrakstur tilraunanna aldrei inn á borð hjá viðskiptavinunum .
" Við vildum færa mörkin , hvort sem fólki líkaði betur eða verr , " sagði hann við Independent .
" Ég gleðst þegar fólk nýtur matarins hjá mér , en það er ekki efst á forgangslistanum .
" Eldhúsið breyttist í tilraunastofu , hann notaði fljótandi nítrógen og ýmis verkfæri , sem allajafna sjást ekki í eldhúsum og afraksturinn torkennilegir réttir á borð við eggjarauðu í karamelluhjúpi og kirsuber húðuð með svínafitu , styrjuhrogn með eplabragði í dós merktri Beluga , spakhettur úr parmesanosti með poppkornsfroðu og fisk með sykurfrauði .
Allar voru tilraunirnar skráðar niður af vísindalegri nákvæmni .
Í upphafi gekk ekki vel og veitingastaðurinn var jafnvel tómur heilu kvöldin .
Fólk átti erfitt með að venja sig við að kokkurinn stæði ekki við potta og pönnur yfir gaslogum , heldur útbyggi fljótandi baunaslummur í kalsíumklóríðbaði .
Adrian lét hins vegar ekki deigan síga og brátt fór þolinmæði hans að borga sig .
Eldhús hans vakti athygli og gestirnir fóru að streyma að og langir biðlistar mynduðust .
Eldamennska hans hefur fengið stimpilinn sameindamatreiðsla , en Adria kýs að kalla hana hið nýja eldhús , nueva cocina .
Í fremstu röð matreiðslumeistara Seint á tíunda áratugnum kom hrósið .
Hinn þekkti franski matreiðslumaður Joel Robuchon lýsti yfir því að Adrian væri " sá besti í heimi " og El Bulli fékk þrjár stjörnur hjá Michelin , hinu virta matsfyrirtæki matreiðslustaða , sem gefur ekki fleiri stjörnur .
Því næst fór hann að birtast á forsíðum blaða og tímarita um allan heim .
Tímaritið Restaurant Magazine setti El Bulli í efsta sæti lista síns yfir 50 bestu veitingastaði heims fimm sinnum , 2002 , 2006 , 2007 , 2008 og 2009 , oftar en nokkurn annan veitingastað .
2010 var El Bulli í öðru sæti .
Veitingastaðurinn var aðeins opinn hluta úr ári , frá miðjum júní fram í miðjan desember , og tók 50 manns í sæti á kvöldi eða 8.000 yfir árið .
Eftir síðasta dag vertíðarinnar var opið fyrir pantanir fyrir næsta ár í einn dag og var eftirspurnin orðin slík að tvær milljónir pantana bárust .
Mánuðina , sem veitingastaðurinn var lokaður , flutti Adrian sig um set í tilraunaeldhúsið sitt í Barselónu , El Taller , til að finna upp nýja rétti til að bera fram á næstu vertíð .
El Bulli lokað , útrás í Tickets Í El Bulli voru jafnmargir kokkar að störfum og gestir og veitingastaðurinn var reyndar rekinn með tapi frá aldamótum , en Adria náði inn hagnaði með bókaútgáfu og fyrirlestrahaldi .
Hann kvaðst ekki vilja hækka verðið á matseðlinum upp úr öllu valdi því hann vildi ekki að maturinn sinn yrði aðeins fyrir ríka fólkið .
Adrian lýsti yfir því 2011 að þá yrði staðnum lokað .
Fréttin birtist á forsíðum blaða á borð við Financial Times .
Skömmu síðar kom fram að lokunin yrði aðeins tímabundin , nýr og endurbættur staður yrði opnaður 2014 .
Hann myndi halda áfram störfum í elBulli-stofnuninni , sem hann setti á fót .
Í Barselónu er nú sýning tileinkuð El Bulli og eldhúsi Adrias .
Hann gat hins vegar greinilega ekki takmarkað sig við tilraunastofuna og opnaði Tickets með bróður sínum Albert .
Þar lýkur máltíðinni með eftirréttinum álagaskóginum , sem fangar bragðlaukana , en hefur ekki önnur eftirköst .
Nokkrum vikum síðar eru bragðminningarnar úr eldhúsi Ferrans Adria enn jafn sterkar og þegar maturinn var borinn á borð .
