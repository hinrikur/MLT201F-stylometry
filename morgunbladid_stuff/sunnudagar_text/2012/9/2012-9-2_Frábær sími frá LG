Kóreska fyrirtækið LG ætlar sér stóra hluti á farsímamarkaði og á sterkan leik með nýjum síma , LG Optimus 4X HD sem er stílhreinn , einkar hraðvirkur , með magnaða myndavél og framúrskarandi háskerpuskjá .
Síminn er með hraðvirkustu símum á markaði sem stendur , með fjögurra kjarna Nvidia Tegra 3 1,5 GHz-örgjörva , en svo er líka fimmti kjarninn sem nær allt að 500 MHz-tiftíðni .
Hann er notaður þegar síminn er í bið eða til einföldustu aðgerða og fyrir vikið sparast straumur .
Mjög vel af hendi leyst .
Skjárinn er frábær og hraðvirkur HD-skjár , enda er í símanum 12 kjarna GeForce-grafíkörgjörvi .
Hann er ekki beinlínis nettur um sig , 13,2 x 6,8 x 0,9 sm , en virkar stærri því hann er " kantaður " , þ.e. hornin á honum eru ekki eins rúnnuð og til að mynda á Samsung Galaxy SIII. Hann fer þó vel í hendi , 133 g að þyngd , bakið hrjúft og minni líkur á að maður missi hann , eins og vill gerast með suma síma ónefnda .
Skjárinn er 4,7 " og upplausnin 720 x 1280 dílar , dílaþéttni um 312 dílar á tommu .
Glerið er hert Corning Gorilla Glass .
Minni í símanum er 16 GB og aðgangur að 12 GB .
Vinnsluminnið er 1 GB .
Hann styður Wi-Fi 802.11 a , b , g og n og er með innbyggt A-GPS ( nýtir farsímakerfið og GPS-gervihnetti ) .
Stýrikerfið Android 4.0 , Ice Cream Sandwich .
Rafhlaðan er gefin upp fyrir 10 tíma tal og um 700 tíma í bið .
Myndavélin í símanum er 8 milljón díla og ein sú besta , ef ekki sú besta sem ég hef prófað í farsíma .
Hún er mjög hraðvirk og tekur upp myndskeið í allt að 10180 díla upplausn .
LED-flass er á símanum .
Hægt er að smella af ýmist með því að þrýsta á skjáinn eða að nota hnapp á hliðinni ( hljóðstyrkur ) .
Það er líka myndavél framan á símanum , en ekki nema 1,3 milljón díla .
Framleiðslan fer austur á bóginn Eftir því sem farsímaeign verður almennari fer samkeppni að snúast meira um verð , ekki síst þegar obbinn af símunum notar sama stýrikerfi , Android , og notkunarmöguleikarnir því áþekkir á milli síma .
Þó enn sé keppt í hraða og útliti má gera ráð fyrir því að líkt og með borð- og fartölvur færist framleiðsla austar á bóginn þar sem ódýrara er að setja græjurnar saman og kemur því ekki á óvart að margir helstu símaframleiðendur heims eru kóreskir og kínverskir .
Sem stendur er kóreska fyrirtækið Samsung risinn á markaði , með ríflega fjórðung heimsframleiðslunnar á símum , ef allar gerðir eru taldar .
Nokia kemur þar næst með um fimmtung , enda fyrirtækið enn með sterka stöðu í hefðbundnum símum , og svo Apple með um 8% .
Kínverska fyrirtækið ZTE , sem er ráðandi á símamarkaði í Kína , er í fjórða sæti með um 5% og þar skammt undan er kóreska fyrirtækið LG .
LC er með helstu risum á rafeindamarkaði , næststærst í sjónvarpsframleiðslu til að mynda , og var um tíma í þriðja sæti farsímaframleiðenda , en svo tók Samsung sprettinn .
