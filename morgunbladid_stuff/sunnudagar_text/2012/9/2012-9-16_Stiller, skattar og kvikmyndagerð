Getur þú útskýrt fyrir mér af hverju ríkið veitir þeim fyrirtækjum og einstaklingum skattaafslátt sem ráðast í framkvæmdir á húseignum sínum ? " Þannig hljóðaði spurningin sem baunað var á mig af ábúðarfullum manni í tækjasalnum klukkan sjö að morgni .
Mér sýndist ljóst á öllu að hann hefði legið andvaka um nóttina yfir spurningunni .
Og stóð svo sem ekki á svari .
Hugsunin er eins og allir vita sú að fá fólk til að taka til hendinni , ýta undir framkvæmdir og koma þannig hjólum atvinnulífsins af stað .
En næsta spurning sneri að því , og nú lagði hinn ábúðarfulli maður áherslu á orð sín , hvers vegna ríkið væri þá að hækka skatta á ferðaþjónustuna .
Eins og komið er inn á í vikuspegli í Sunnudagsmogganum í dag , þá stendur til að hækka skatta á hótel- og gistiþjónustu úr 7% í 25,5% og áætlað er að sú breyting skili 2,6 milljörðum króna .
Auðvitað var með þessum ísmeygilega og bíræfna hætti vakin athygli á því , að svo virðist sem hugsunin sé skökk hjá stjórnvöldum .
Á sama tíma og ein atvinnugrein er örvuð með skattalækkunum , sem ljóst er á öllu að hefur virkað vel , þá eru hækkaðir skattar svo um munar á ferðaþjónustuna , og er hún þó einn helsti vaxtarsproti atvinnulífsins .
Viðtalið við Baltasar Kormák í Sunnudagsmogganum er annar angi af þessu máli .
Það er ótrúlegt að fylgjast með uppganginum í íslenskri kvikmyndagerð .
Og engin tilviljun að hingað hafa streymt stórstjörnur í sumar til þess að leika í hverri stórmyndinni á fætur annarri .
Ástæðan fyrir uppganginum er nefnilega öðrum þræði sú að skattaumhverfið hér á landi er hagfellt slíkri framleiðslu .
Í viðtalinu segir Baltasar frá stórum verkefnum sem er til skoðunar að ráðast í hér á landi , undirstrikar að kvikmyndagerð sé iðnaður og bætir við : " Það er verið að gera kostnaðaráætlun til að athuga hvort Ísland standist samanburð við önnur lönd .
" Allt hangir þetta á sömu spýtu .
Það er góð landkynning að Ben Stiller hangi á kaffihúsi og tísti um lífið á Höfn í Hornafirði og eins að íslenskt mannlíf og náttúra rati í erlendar stórmyndir .
Eins er þjónustan mikil við allan þann stóra hóp sem stendur að slíkum myndum .
Ef skattar yrðu hækkaðir á kvikmyndagerð er næsta víst að stórmyndirnar rötuðu annað .
Það yrði mikið áfall fyrir ferðaþjónustuna og íslenskt menningarlíf .
Skattahækkanir hafa áhrif á ákvarðanir og hegðun fólks .
Ruðningsáhrifin eru mikil .
Og stjórnvöld verða að fara gætilega er þau seilast í vasa fyrirtækja og einstaklinga – og bera virðingu fyrir þeim sem standa með þeim hætti undir rekstri ríkisins .
Eins og dæmin sanna er aldrei að vita hvaða áhrif skattahækkanir hafa í för með sér .
En reynslan af þeim skattalækkunum sem nefndar eru hér að ofan er góð .
Pétur Blöndal pebl@mbl.is 