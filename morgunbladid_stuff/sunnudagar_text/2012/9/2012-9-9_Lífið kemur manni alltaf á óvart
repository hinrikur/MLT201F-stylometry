Ólöf Nordal varaformaður Sjálfstæðisflokksins stendur á krossgötum .
Eftir þetta kjörtímabil ætlar hún að kveðja pólitíkina , að minnsta kosti í bili , og flytja með fjölskyldunni til Sviss .
En viðburðaríkur vetur er framundan í þinginu og móta þarf stefnu fyrir næstu kosningar .
Texti : Pétur Blöndal pebl@mbl.is Myndir : Kristinn Ingvarsson kring@mbl.is Ólöf Nordal ætlar ekki að gefa kost á sér fyrir Sjálfstæðisflokkinn á næsta kjörtímabili og hyggst hætta sem varaformaður á landsfundi flokksins næsta vor .
" Um síðustu áramót bauðst manninum mínum , Tómasi Má Sigurðssyni , að taka við nýju starfi innan Alcoa sem fól það í sér að hann þyrfti að flytja af landi brott , " segir hún .
" Síðan þá höfum við staðið frammi fyrir þeirri spurningu hvað það hefði í för með sér , að hann væri kominn með heimilisfesti í öðru landi , og hvaða þýðingu það hefði fyrir fjölskylduna , enda erum við með börn á skólaaldri .
Um leið eru auðvitað mikil tímamót í stjórnmálum á næsta ári .
Þannig að ég hef tekið þá ákvörðun að gefa ekki kost á mér í komandi þingkosningum og ekki á landsfundi á næsta ári sem varaformaður .
" Brennandi áhugi Ólöf segir það hugsjón að vera í stjórnmálum .
" Maður gerir það af mikilli innri þrá og þarf að geta einbeitt sér að því .
Ég vonast til að næstu kosningar feli í sér raunverulegar áherslubreytingar fyrir stjórn landsins – að þeir sem veljist til forystu helgi sig því verkefni um langan tíma .
Að óbreyttu á ég erfitt með að skuldbinda mig með þeim hætti .
En áhuginn á stjórnmálum hefur hreint ekki dvínað .
Ég hef brennandi áhuga á því að stefnumál Sjálfstæðisflokksins nái fram að ganga og mun leggja mitt af mörkum til að svo verði .
Ég verð öflugur málsvari fyrir Sjálfstæðisflokkinn á þinginu í vetur , stefnu flokksins og sjónarmið , og vinn að því fyrir næstu kosningar að tryggja honum brautargengi .
Það eru spennandi tímar framundan .
" – Hefur hvarflað að þér að stíga strax til hliðar ? " Nei , það er nú engin þörf fyrir mig að fara strax af þinginu .
Ég tók þá ákvörðun að gefa kost á mér og hyggst ljúka því verki sem kjósendur fólu mér .
Þingið stendur frammi fyrir erfiðum ákvörðunum í vetur og við sjálfstæðismenn munum tala fyrir breytingum sem við teljum nauðsynlegar á stefnu stjórnvalda .
Sú skylda hvílir á varaformanni flokksins að halda utan um pólitíska stefnumörkun og byggja upp innra starfið .
Það væri enginn bragur á því að varpa frá sér hálfnuðu verki .
Ég vil ljúka við það og kveðja mitt fólk á landsfundi og síðan Alþingi þegar því verður slitið á næsta ári .
Það hefur margoft gerst að fólk hætti í pólitík .
Og jafnvel þótt ákvörðun hafi verið tekin , þá hættir það ekki daginn eftir .
Enda er það engin neyð sem leiddi til þessarar ákvörðunar .
" Okkar sameiginlega pyngja – Er Sjálfstæðisflokkurinn á réttri leið að þínum dómi ? " Ef við horfum bara á það verkefni sem við okkur blasti í upphafi kjörtímabilsins , bæði nýkjörnum formanni , Bjarna Benediktssyni , og síðan þegar ég tók við sem varaformaður árið 2010 , þá hefur meginverkefnið verið að reyna að endurvinna það traust sem tapaðist við fall bankanna haustið 2008 .
Kosningaúrslitin vorið 2009 voru auðvitað þungbær en höfðu sínar skýringar .
Nú höfum við náð kjölfestu á ný og erum með stöðugt fylgi í skoðanakönnunum .
Þó að við stefnum hærra , þá erum við á góðri siglingu .
Og ég held það sé fyrst og fremst vegna þess að við höfum talað markvisst fyrir okkar stefnumálum , látið málefnin vera í forgrunni og ekki farið í hnútukast við andstæðingana .
Það er tilhlökkunarefni að tala fyrir þeim leiðum , sem við getum boðið kjósendum í komandi kosningum .
Við þurfum að sýna að Sjálfstæðisflokkurinn sé tilbúinn , að stefnan komi landsmönnum til góða .
Þá er ég að tala um okkar sameiginlegu pyngju , ríkissjóð , sem snertir okkur öll .
Og um hag landsmanna , hverrar fjölskyldu fyrir sig , sem kreppt hefur að á undanförnum árum .
" Efnahagsmálin eru grunnurinn – Hvaða valkostir eru í stöðunni ? " Til þess að almenningur öðlist trú og traust á Sjálfstæðisflokknum þurfum við að koma fram með skýra framtíðarsýn og raunverulegar leiðir að því marki .
Það lýtur bæði að heimilunum í landinu og einnig Íslandi í hinu stóra samhengi .
Efnahagsmálin eru auðvitað grunnurinn .
Það þarf að vinda ofan af hallarekstrinum og skuldsetningu ríkissjóðs og svo þarf að ýta undir fjárfestingar .
Þótt menn sjái jákvæð teikn á sjóndeildarhringnum , þá er atvinnufjárfesting óviðunandi og hún er nauðsynleg ef viðhalda á hagvexti til lengri tíma .
Það er ekki um annað að ræða en að skapa atvinnu og lækka álögur á fólk .
Það hljómar einfalt , en þetta er veruleikinn sem blasir við .
Brottflutningur er enn verulegur , of margir eru á atvinnuleysisskrá og auknar byrðar eru að færast á sveitarfélögin vegna þess .
Verkefnið er að koma fólki í vinnu .
Það þarf að gerast hratt og með markvissum aðgerðum .
Við megum ekki lenda í því sama og Spánverjar glíma við þessa dagana , að vera of sein að bregðast við og missa fólk mánuðum og árum saman út af vinnumarkaðnum .
Ég hef fulla trú á því að þetta sé gerlegt á sæmilegum tíma .
Þá erum við búin að skapa grunn til að byggja á .
Svo þurfum við að huga að því hvernig við viljum haga ríkisrekstrinum .
Ég sat í fjárlaganefnd á fyrri hluta kjörtímabilsins og verð að játa að ég sakna þess svolítið .
Þar þarf að fara yfir hvaða verkefnum ríkið á að sinna yfirleitt – hver eru grunnverkefnin .
Í stað þess að líta á útgjaldaliðina eins og þeir eru núna og skera flatt og ómarkvisst niður , þá ættum við að líta á ríkisreksturinn í heild sinni og spyrja : Hvað þarf ríkið að sjá um ? Ef verkefnin eru þess eðlis að aðrir en ríkið geti sinnt þeim , af hverju eru þá ekki sköpuð skilyrði til þess ? Ég held það væri hollt að fara í gegnum þá umræðu .
" Pólitískar skylmingar – Er vinnubrögðum ábótavant á Alþingi ? " Stjórnmálin hafa verið skrítin á kjörtímabilinu .
Við höfum glímt við mörg stór mál , en það er áberandi skortur á því að hugsað sé til lengri tíma .
Við sjálfstæðismenn höfum sett fram okkar efnahagstillögur , sem dreift var inn á heimili landsmanna , en þær hafa sofnað í nefndum í þinginu .
Til þess að taka til þarf að fara í grundvallarstefnumótun .
Við þurfum líka að átta okkur á því hversu miklu það skiptir fyrir hvert okkar að ríkisreksturinn sé í lagi .
Þegar allt er þanið þar , þá fækkar krónunum í buddunni hjá hverjum og einum .
Svo þarf að endurskoða samhengið milli ríkisvaldsins og sveitarfélaga .
Álögur hafa hækkað látlaust á almenning , ekki bara hjá ríkinu heldur líka sveitarfélögum .
Menn sjá ekki fyrir endann á þessu .
Það þarf að tryggja meiri heildarsýn og samþættingu en við höfum gert .
Á sama tíma þurfum við að líta til atvinnuvegafjárfestinga , bæði til lengri og skemmri tíma .
Við höfum byggt á auðlindanýtingu , en um leið og við gerum það , þá þurfum við líka að byggja á íslensku hugviti .
Ég held að í öllum aðgerðum þurfum við að huga sérstaklega að fjöreggi okkar , sem er rannsóknir og menntun , því það er það sem við ætlum að lifa á hér á til framtíðar .
" – Tekist hefur verið á um hvernig og hvort eigi að nýta auðlindirnar .
" Já , þetta er vandmeðfarið , " svarar Ólöf .
" Við þurfum að fara gætilega með , geyma til framtíðar líka og nýta þær með skynsamlegum hætti .
Ég var ánægð með þá stefnumörkun sem unnin hefur verið undanfarin ár á vettvangi rammaáætlunar , en nú er hún því miður komin úr farvegi vísinda og rannsókna yfir í pólitískar skylmingar .
Það finnst mér mikil afturför og ég vil snúa þeirri þróun við – taka aftur upp þá vinnu sem sérfræðingar höfðu skilað .
Við eigum að treysta þeim til verksins .
" – Er of mikið um pólitísk afskipti ? " Pólitísk stefna á auðvitað að skipta máli , en á sama tíma verða stjórnmálamenn að hlusta á þá sem gerst þekkja til á tilteknum sviðum .
Við höfum staðið í deilum um orkunýtingu í langan , langan tíma .
Allir vita að ágreiningur er á milli Sjálfstæðisflokksins og Vinstri grænna um hversu langt á að ganga .
En hugmyndin með rammaáætlun var að byggja pólitískar ákvarðanir á faglegum grunni , að raða upp kostum sem vísindamenn teldu skynsamlega og gengju ekki of langt gagnvart náttúrunni – góðum kostum út frá umhverfispólitískum forsendum .
Það náðist góð samstaða og þá er vont að stjórnmálamenn fari að krukka í það eftir á , til dæmis þegar kemur að neðri hluta Þjórsár sem menn hafa verið sammála um að sé mjög fýsilegur orkunýtingarkostur .
Það sama á við um fiskveiðistjórnunarkerfið og sjávarútveginn .
Þar treystum við á vísindalega ráðgjöf Hafró og höfum borið gæfu til að ganga vel um fiskistofnana .
Ég held að allir séu sammála um að ekki væri gott ef stjórnmálamenn færu að eiga mikið við það .
" Kapp er best með forsjá " Svo er hitt , að óróinn hefur verið svo mikill eftir fall bankanna og það hefur litað stjórnmálin .
Sett hafa verið fram mál í bullandi ágreiningi í stað þess að byrja á þeim sem við erum sammála um að séu til bóta .
Átakalínurnar eru á vitlausum stöðum .
Stjórnarskráin er dæmi um það og aðildarumsóknin að ESB .
Það hefði verið ráðlegra að koma hag heimilanna í betra horf og taka síðan deilur um grundvallaratriði þegar komin er meiri kyrrð á þjóðfélagið .
Það er ómögulegt að vera í stríði á öllum vígstöðvum .
" – Hafa sjálfstæðismenn gert upp sín mál eftir bankahrunið ? " Við sjálfstæðismenn höfum alltaf haldið að við værum best til þess fallin að stýra efnahagsmálum , að okkar styrkur væri skynsamleg stefna í ríkisfjármálum .
Ef ég hefði talað við þig fyrir nokkrum árum , þá hefði ég fullyrt að sagan sýndi að engum flokki væri betur treystandi í þeim efnum .
Það var því auðvitað gríðarlegt áfall fyrir okkur , og það sýndi sig í síðustu alþingiskosningum , að lenda í þessum hrikalegu hremmingum í okkar ríkisstjórnartíð .
Sjálfstæðisflokkurinn hafði verið í ríkisstjórn í átján ár og það væri fráleitt ef við horfðum ekki til þessara hluta og hugsuðum hvað við hefðum átt að gera öðruvísi .
Við treystum því að viðskipti færu fram með eðlilegum hætti , treystum því að með því að hleypa einkaframtakinu inn í ríkisbankana myndi það skila jákvæðum áhrifum fyrir þjóðarbúið í heild .
Og ég held að það hafi verið rétt hugsun .
Ég er ósammála því að við ættum að vera með ríkisbanka .
Hitt er svo annað mál , að við áttuðum okkur ekki á því hvað var á seyði inni í bönkunum .
Við sáum ekki fyrir þau óveðursský sem voru að hrannast upp erlendis og hvaða áhrif þau gætu haft hér heima .
Og auðvitað ber Sjálfstæðisflokkurinn ábyrgð þar sem leiðandi flokkur í ríkisstjórn á þeim tíma og hefur aldrei vikist undan henni .
Þegar við lítum til framtíðar , hvað horfir til heilla fyrir þjóðina , þá er eftir sem áður skynsamlegt að treysta áfram markaðskerfið , að draga úr ríkisafskiptum og skapa jarðveg fyrir frjáls viðskipti .
En við eigum að hafa gætur á því hvað þar fer fram .
Allt kapp er best með forsjá .
" Pólitísk stefnumörkun – Ólík sjónarmið togast á innan Sjálfstæðisflokksins .
Hvernig finnst þér hafa tekist að þétta raðirnar þar ? " Staða varaformanns breyttist á síðasta flokksstjórnarfundi þegar nýja embættið kom til , þannig að nú er ég með pólitíska stefnumörkun og annar varaformaður með innra starfið .
En það var mikil ögrun fyrir mig þegar ég var kjörin varaformaður árið 2010 að vinna að því að þjappa flokknum betur saman .
Þorgerður Katrín Gunnarsdóttir hafði verið öflugur varaformaður fyrir flokkinn og þegar hún dró sig til baka var þetta stærsta verkefnið sem beið mín .
Í öllum flokkum verða átök og spenna milli hópa , en mér hefur þótt ganga bærilega .
Andstæðingar flokksins töluðu um að kosningarnar 2009 væru svo mikið áfall fyrir Sjálfstæðisflokkinn að það myndi taka óratíma að byggja hann upp aftur .
En við vitum fyrir hvað flokkurinn stendur og smátt og smátt hefur honum vaxið ásmegin .
Ég hef lagt mig fram um að brúa sjónarmið höfuðborgar og landsbyggðar í mínu starfi .
Ég byrjaði sem þingmaður í Norðausturkjördæmi og tel að það hafi dýpkað mig mikið í stjórnmálum .
Og þó að ég sé þingmaður Reykvíkinga , þá er ég auðvitað sem varaformaður fulltrúi allra á landinu .
Ég held það sé mjög hollt fyrir þingmenn Reykvíkinga að hitta fólk á landsbyggðinni og sömuleiðis mikilvægt að fólk úti á landi skilji stöðu höfuðborgarinnar .
Mér hefur þótt skemmtilegast að tengja saman ólík sjónarmið , líka hinna yngri og eldri .
Það þarf að gæta að eldra fólki í þeim öldudal sem við göngum í gegnum .
Það lenti líka í efnahagsþrengingum , þó að yngri kynslóðir hafi almennt orðið verr úti .
Svo erum við að fikra okkur áfram með breytingar á skipulagsreglum flokksins og það er spennandi .
Nú felst mitt starf í að vera með augun á málefnastarfinu og þeirri stefnumörkun sem þar fer fram .
Það er gott fyrir okkur þingmennina að vera í góðu sambandi við málefnanefndir flokksins , þannig að þegar við förum inn á landsfund og mörkum okkur stefnu þar , þá sé þétt net þar á milli .
Það er líka gagnlegt fyrir sveitarstjórnarmenn að líta til þessara þátta í starfinu .
Það er nefnilega merkilegt starf að vera trúnaðarmaður fyrir flokk eins og Sjálfstæðisflokkinn og mikil forréttindi að hafa fengið að taka þátt í því .
" Ekki einkamál kvenna – Þarf að styrkja stöðu kvenna innan flokksins ? " Við leggjum mikla áherslu á að auka traust kvenna á Sjálfstæðisflokknum og rannsóknir á okkar vegum sýna að það hefur aukist verulega á síðustu árum .
Í því sambandi skiptir miklu máli að konur séu til jafns við karla á framboðslistum og auðvitað líka að í forystu flokksins veljist konur .
En það er jafnmikilvægt að karlarnir í Sjálfstæðisflokknum tali máli kvenna líka .
Það er ekki einkamál kvenna , heldur málefni allra sjálfstæðismanna að tryggja að sjónarmið allra einstaklinga njóti sín , að í flokkinn veljist hæfar konur og hæfir karlar .
Ég tel ekki að ég hafi notið brautargengis bara af því að ég er kona , heldur af því að fólk lítur svo á að ég eigi erindi .
Það er ákveðinn línudans að gera sér grein fyrir því að það þurfi að efla stöðu kvenna en jafnframt að við séum að berjast á jafnréttisgrundvelli .
Ég er varaformaður flokksins og við vorum með borgarstjórann í Reykjavík .
Svo erum við með konur sem eru oddvitar í sveitarstjórnum og bæjarstjórar víða um land .
Og einn oddviti okkar í þinginu er kona , Ragnheiður Elín Árnadóttir .
En við erum enn í þeirri stöðu að meirihluti þingflokksins eru karlar .
Af sextán þingmönnum eru fimm konur og við viljum að sjálfsögðu ná betri árangri .
En það má ekki gleyma því að í Sjálfstæðisflokknum eru að meginstefnu haldin prófkjör og það eru kjósendur flokksins sem velja fólk á listana .
Engu að síður er mikilvægt að hafa góða blöndu þar , það á við um karla og konur , en einnig að það sé margvíslegur bakgrunnur og fulltrúar ólíkra kynslóða .
Ég held að við ættum að gera meira af því að kalla eldri kynslóðir til liðs við okkur .
Þetta er svo bráðungt fólk ennþá – við lifum svo lengi ! " – Hvað finnst þér um að skipt hafi verið um þingflokksformann á dögunum , þar sem Ragnheiður Elín vék fyrir Illuga Gunnarssyni ? " Eftir þessa breytingu hefur forystu í þingflokknum verið skipt á milli konu og karls ef litið er til kjörtímabilsins í heild .
Illugi verður þá í tæp tvö ár ef við lítum á kjörtímabilið í heild og Ragnheiður Elín í rösk tvö ár .
Það má því segja að það hafi verið jafnt skipt með kynjunum þar .
Ég vil líta þannig á þetta mál og mér finnst ekki óeðlilegt að gerðar séu breytingar á nefndum og forystu flokksins á kjörtímabilinu .
Það höfum við séð hjá öðrum flokkum líka .
Og það er á engan hátt hægt að líta svo á að það sé verið að grafa undan stöðu kvenna .
Við erum svo heppin að hafa úr góðum hópi að velja , margir eru kallaðir en fáir útvaldir eins og alltaf er þegar um svona störf er að ræða .
" Stjórnarskráin grundvallarmál þingsins – Nú er þjóðaratkvæðagreiðsla á næsta leiti .
Hvað viltu í stjórnarskrármálum ? " Allt þetta kjörtímabil , og það hófst reyndar fyrir kosningar , hefur Jóhanna Sigurðardóttir barist fyrir því að hér verði komið á nýrri stjórnarskrá .
Þrátt fyrir það hefur engin efnisleg umræða verið af viti í þinginu um hvað það er sem menn vilja breyta .
Það hefur verið tekist á um formsatriði , hvernig standa eigi að breytingunum , hvort efna eigi til stjórnlagaþings og hvort Alþingi eigi að vísa frá sér verkefninu eða ekki .
Við sjálfstæðismenn erum einarðir á því að það sé grundvallarverkefni Alþingis að hafa með höndum breytingar á stjórnarskrá og höfum alla tíð talið þetta svo mikið grundvallarmál að það verði að vera sátt um slíkar breytingar milli allra stjórnmálaflokka .
Þannig hefur það alltaf verið .
Og ég vil að Alþingi fari að taka þetta hlutverk sitt alvarlega og ræða hvað það er sem fólk vill breyta .
Það er ekkert launungarmál að Jóhanna Sigurðardóttir hefur beitt sér mjög í þessu máli , en samt kemur aldrei fram hverju hún vill breyta , aðeins að hún vilji nýja stjórnarskrá , og mér finnst það ekki viðunandi svar frá forsætisráðherra .
Mér finnst það líka miður þegar þingmenn segja Alþingi ekki fært um að breyta stjórnarskrá .
Það er einfaldlega ekki rétt .
Ég minni á að stjórnarskránni hefur verið breytt töluvert í áranna rás , mannréttindakaflinn kom inn á tíunda áratug síðustu aldar og gerðar hafa verið fleiri breytingar , meðal annars á kosningaþáttum hennar .
Það hefur verið unnið í samstarfi allra stjórnmálaflokka .
Auðvitað hefur það tekið tíma en það er líka allt í lagi að það taki tíma fyrir flokka að ná samstöðu um slíkar breytingar .
Það er einmitt hugsunin með stjórnarskrá , að hún standist áhlaup sem sprottið er af dægurmálum .
Mér þykir það mikill ljóður á störfum þingsins núna að menn skyldu ekki leggja sig meira fram um að ná samstöðu .
Ef við lítum til nágrannaþjóðar okkar Finna , þá tekur þá langan tíma að ná samstöðu , en þegar hún er fengin verður niðurstaðan auðvitað miklu betri .
Ég hvet til þess að Alþingi taki nú þetta mál til sín , enda væru menn þá virkilega að líta til þeirra hugmynda sem fram hafa komið .
Ég vil líka taka fram , að ég er íhaldssöm hvað varðar breytingar á stjórnarskránni – það er eðlilegt að breytingar þar gerist hægt – en mér finnst vel koma til greina að breyta tilteknum þáttum hennar .
Við sjálfstæðismenn höfum verið reiðubúnir að koma að slíkri vinnu og höfum alltaf sagt það .
" Það átti að breyta öllu – Þarf að breyta vinnubrögðum á Alþingi ? " Það átti nú að breyta öllu ! Það var eitt af því sem átti að gerast í síðustu kosningum – að breyta öllu .
Það vita líka allir að það átti ekki að tala við Sjálfstæðisflokkinn um tiltekna hluti af því að hann væri á öndverðri skoðun .
Það finnst mér einfeldni , að ekki sé hægt að tala við fólk af því að það er á annarri skoðun .
Það getur ekki verið afstaða forsætisráðherra í landi .
Ef við lítum til þess að reyndustu þingmenn þjóðarinnar fara fyrir þessari ríkisstjórn , það er leitun að annarri eins þingreynslu , þá er makalaust hversu illa hefur gengið að leiða ólík sjónarmið til lykta í þinginu .
Að því leyti get ég sagt að það sé kominn tími á kynslóðaskipti .
Ég bendi líka á að háværustu og sýnilegustu átökin í þinginu hafi verið innan ríkisstjórnarflokkanna og á milli þeirra .
Oft koma menn vígmóðir í pontu í þinginu eftir innanhússátök hjá þeim sjálfum , þannig að þar hefur forystunni líka verið ábótavant .
" – Ætlarðu að flytja til útlanda ? " Það er nú þannig að við hjónin eigum fjögur börn , synir mínir eru í skóla hér á Íslandi og dætur mínar í Svissi eins og sú minni kallar það ágæta land .
Ég er því með annan fótinn þar , en á góða að sem hjálpa mér að brúa þetta bil .
Ég ætla því að ljúka þessu verkefni hér og svo flyt ég út .
Ég nýt þess að eiga góða að og nú í haust fór tengdamóðir mín með stelpurnar út og verður hjá þeim næstu mánuði .
Eins og fram hefur komið í fjölmiðlum er Tómas orðinn forstjóri Alcoa í Evrópu og höfuðstöðvarnar eru í Genf .
Alcoa er með umfangsmikla starfsemi í álframleiðslu í Evrópulöndunum , en einnig á öðrum sviðum .
Þannig að þetta er viðamikið og spennandi starf .
" Maður á aldrei að loka neinum dyrum – En hvað ætlar þú að taka þér fyrir hendur ? " Já , þetta er mjög góð spurning , " segir hún og hlær .
" Ég hef ekki hugmynd um það .
Það hefur einhvern veginn verið svo hjá mér í lífinu að hvert verkefnið hefur rekið annað .
Þetta er nú ekki í fyrsta skipti sem breytingar verða út af aðstæðum hjá eiginmanni mínum .
Það var líka út af honum sem ég flutti til Egilsstaða og þar hófst minn pólitíski ferill .
Og ég held að það hafi verið eitt af happasporum mínum í lífinu .
Það getur allt gerst .
Ég vanda mig við að klára verkið hér heima og svo er ég viss um að lífið kemur manni alltaf á óvart .
Ég ætla að ganga mót vorinu í því .
Síðan ætla ég náttúrlega ekkert að hætta að skipta mér af Sjálfstæðisflokknum .
Það er mér lífsins ómögulegt , hjarta mitt slær þar áfram , þó að ég verði ekki í framboði í næstu kosningum .
" – Seinna kannski ? " Maður á aldrei að loka neinum dyrum .
En ég held að ég þurfi að byrja á því að læra frönsku .
Ég lærði ekki frönsku í menntaskóla og hef alltaf séð eftir því .
Ég var á málabraut en valdi ekki frönsku .
Nú hefur lífið komið því þannig fyrir að ég verð í frönskumælandi landi en skil ekkert ! Ég hugsa að krakkarnir verði langt á undan mér , en ég ætla samt að leggja mig mjög mikið fram um að ná tökum á þessu máli og jafnvel keppa við dætur mínar í því .
" 