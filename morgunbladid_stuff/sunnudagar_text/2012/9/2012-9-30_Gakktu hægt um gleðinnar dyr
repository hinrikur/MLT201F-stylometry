Pallíettur hér og pallíettur þar .
Bíddu , er kominn desember ? Silfurlitaðar buxur , Chanel-jakkar með silfurþræði og risavaxnir glitrandi skyrtukragar setja svip sinn á hausttískuna .
Þær sem þrá jól alla daga eru án efa nú þegar búnar að splæsa í pallíettusamfesting , en fyrir venjulegu konurnar er þetta ágætis mótvægi við heimaprjónaðar lopapeysur og hnökraða ullarsokka .
Yfirleitt hafa pallíettur og glitrandi fatnaður dúkkað upp í lok nóvember og minnt okkur á að jólin væru á næsta leiti .
Akkúrat á réttu augnabliki til að dusta rykið af okkur áður en vetrardrunginn myndi ná tökum á okkur .
Það þýðir víst lítið að bæta bara á kinnalitinn , nú eða laumast bakdyramegin inn á Bahamas á Grensásvegi með hauspoka þegar hressa þarf upp á útlitið .
Besta ráðið er að klæða sig upp á og keyra þannig upp stemningu með viðeigandi klæðaburði .
Glitrandi föt eru ávísun á stuð og þau draga athyglina frá andlitinu og að líkamanum .
Það horfir enginn í augun á konu í flegnum pallíettukjól .
Með hausttískunni 2012-13 breyttist þetta örlítið .
Hátískuhönnuðir vilja færa glamúrinn inn í hversdagsleikann og af hausttískunni að dæma vilja þeir líklega hafa okkur í glansgöllum á meðan við borðum mánudagsýsuna og hamsatólgina .
Eina vesenið sem fylgir pallíettunum er að þær eiga það til að festast í næsta manni .
Það getur skapað vandræðaleg augnablik nema náttúrlega sá sem maður límist við sé einhverskonar útgáfa af Christian Grey ...
( allavega í kringum fertugt ! ) Ef hagtölur síðustu áratuga eru bornar saman við heitustu tískustrauma á sama tímabili kemur í ljós að pallíettur og glansefni eru mest áberandi á blankheitatímabilum .
Við hér uppi á Íslandi þykjumst vera búin að skrapa botninn enda strax komin með yfirdrátt aftur og farin að fara til sólarlanda eins og fínt fólk á meðan hagkerfin í öðrum Evrópulöndum hafa sjaldan verið valtari .
Það að pallíettur og glansefni veggfóðri yfir vetrartískuna segir okkur að ganga hægt um gleðinnar dyr .
Þetta er fallegt en líka pínu hættulegt ...
