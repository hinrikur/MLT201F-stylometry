Það er góð tilfinning að láta sig langa í eitthvað og ennþá betri tilfinning að láta það eftir sér .
Það er einmitt pínulítið svona sem haustið er þegar verslanir fyllast af haust- og vetrartísku .
Þykkar sokkbuxur , ull , skinn og leður er áberandi ásamt brúnu og hermannagrænu .
Vínrauði liturinn er að koma sterkur inn eftir smáhlé og þá má leyfa honum að flæða .
Nota vínrautt við vínrautt , setja á sig vínrautt naglalakk og dúppa svolitlu af vínrauðu á varirnar .
Breska tískuhúsið Burberry átti frábæran sprett á tískuvikunni í Lundúnum í febrúar og náði hönnuður fyrirtækisins með undraverðum hætti að troða litlu slaufubelti á nánast allar tískusýningadömurnar .
Beltið undirstrikar mittið og býr til kvenlegar línur á allar konur .
Litla slaufubeltið er sett utan yfir kápur , jakka , við kjóla og pils án þess að það verði tilgerðarlegt eða " of mikið " .
Ég elska smáhluti sem breyta heildarmyndinni og þetta slaufubelti er akkúrat þannig .
Auk slaufubeltisins mátti sjá gyllta gadda hér og þar .
Hingað til hafa virðulegar frúr ekki verið mikið í göddunum en það er að breytast .
Gylltir gaddar gera virðulegar dömur að dálitlum villiköttum , sem er krúttlegt .
Spænska móðurskipið Zara var fljótt að fatta slaufurnar og gaddana og ákvað að blanda þessu tvennu saman í þessu líka fína slaufubelti með göddum sem hægt er að nota við nánast hvað sem er .
Ef þú setur á þig slaufubelti , loðfeld og ferð í himinháa hæla ættir þú að komast klakklaust í gegnum veturinn ...
