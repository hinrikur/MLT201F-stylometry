Guðrún Sóley Gunnarsdóttir , hagfræðingur og fyrrverandi landsliðskona í knattspyrnu , er flutt heim til Íslands ásamt manni sínum Helga Má Magnússyni eftir búsetu í Svíþjóð .
Þar voru þau atvinnumenn í íþróttum í rúmlega þrjú ár en Helgi er landsliðsmaður í körfuknattleik .
Þau KR-ingarnir komu sér fyrir í Vesturbænum á nýjan leik í sumar og Guðrún hóf störf á ný í Seðlabankanum í byrjun september .
Knattspyrnuferill Guðrúnar fékk leiðinlegan endi þegar hún þurfti að leggja skóna á hilluna vegna afleiðinga sem höfuðhögg í beinni útsendingu hafði .
Kristján Jónsson kris@mbl.is Guðrún var um langt skeið fastamaður í landsliðinu sem íslenska þjóðin hefur fylgst svo grannt með á undanförnum árum .
Hún lék með liðinu í lokakeppni Evrópumótsins í Finnlandi sumarið 2009 en þar má segja að örlögin hafi tekið í taumana .
Guðrún fékk höfuðhögg í fyrsta leiknum á móti Frökkum sem dró dilk á eftir sér .
Næstu mánuðina ríkti óvissuástand um hvort og hvenær hún næði fullri heilsu og knattspyrnuferillinn fékk á vissan hátt sorglegan endi .
Morgunblaðið fékk að forvitnast um þessa reynslu Guðrúnar sem virðist hafa tekið þessum skakkaföllum með jafnaðargeði þrátt fyrir allt .
" Ég lenti í því að fá höfuðhögg þarna í fyrsta leiknum og oftast sem betur fer hafa svona högg í fótbolta litlar afleiðingar .
Ég hélt bara áfram og spilaði allar mínúturnar í leikjunum þremur í Finnlandi .
Ég taldi ekki að þetta væri neitt alvarlegt enda hjálpar adrenalínið til þegar maður spilar svona mikilvæga leiki " sagði Guðrún sem fyrr um árið hafði gerst atvinnumaður hjá Djurgården í Stokkhólmi .
Þar mætti henni lítill skilningur að mótinu loknu í Finnlandi .
Meiðsli sem sjást ekki á myndum " Ég ætlaði að fá að hvíla aðeins eftir keppnina enda var ég hundslöpp þegar ég kom til baka .
En ég var náttúrlega atvinnumaður og þjálfarinn sagði einfaldlega að fyrst ég spilaði alla leikina með landsliðinu þá hlyti ég að geta spilað með Djurgården .
Þá var ég strax sett í fullar æfingar en var alls ekki í standi til þess .
Ég keppti í mánuð til viðbótar og ég fann að minni högg á höfuðið eins og bara að skalla boltann í hornspyrnum og þess háttar höfðu meiri áhrif og ég varð slappari .
Eftir á að hyggja var þetta ekki mjög gáfulegt , " útskýrði Guðrún .
Í framhaldinu tók við tímabil þar sem Guðrún var með stanslausan höfuðverk en hún bjóst ekki við öðru en að það myndi lagast á nokkrum mánuðum .
Hún var því ekkert að velta því fyrir sér hvort fótboltaferlinum væri lokið .
" Meiðsli eins og þessi eru erfið .
Það getur verið um smá blæðingu utan á heila að ræða , mar í rauninni , og það sést oft ekki á myndum .
Ég fór til lækna bæði hér heima og í Svíþjóð en fékk misvísandi svör .
Það var erfitt að finna réttan aðila .
Ég þurfti að finna lækni sem hafði þekkingu á höfuðmeiðslum og að sama skapi gat sett sig inn í hvaða áhrif áframhaldandi íþróttaiðkun hefur á þau .
Á endanum fór ég til íslensks læknis í Svíþjóð , Ólafs Sveinssonar .
Hann greindi strax hvað var að og gat gefið mér ráðleggingar því hann hafði sinnt fleirum í sömu sporum .
Það var samt sem áður ekki hægt að segja hversu langan tíma það tæki að ná bata því það er ólíkt eftir einstaklingum , " sagði Guðrún og fyrir hana var hughreystandi að Ólafur hafði alltaf trú á því að hún næði fullum bata .
Tilhugsunin um að vera með höfuðverk til æviloka hljómar ekki vel .
" Vandinn er sá að það er ekki há prósenta af þeim sem fá höfuðhögg sem lenda í þessu .
Það er mjög erfitt að vera í ástandi sem maður veit ekki hvernig á að vinna sig út úr .
Þetta var auðvitað ekkert auðvelt .
Ég sökkti mér þó ekki í þunglyndi og var ekki að leiða hugann að því hvort þetta gæti orðið til frambúðar .
Ég hugsaði með mér að þetta myndi einhvern tíma taka enda eins og Óli læknir hafði sagt mér .
Spurningin væri bara hversu langan tíma það myndi taka .
Hann benti mér líka á að svona óvissuástand bitnar oft á andlegu hliðinni og ég gerði mér grein fyrir því og reyndi að vera jákvæð .
" Hreyfði sig nánast ekkert í eitt ár Batinn tók sinn tíma og Guðrún segir að í rauninni hafi liðið tvö ár þar til hún gat farið að stunda einhverja líkamsrækt án þess að fá höfuðverk .
" Fyrsta árið hreyfði ég mig nánast ekki neitt en annað árið fór ég aðeins að hreyfa mig .
Ég var þá orðin mun betri en ég gat samt ekki farið á fótboltaæfingar án þess að versna .
Ég var farin að venjast því að vera með höfuðverk en ég sá þó framfarir með tímanum .
Reynir Björnsson , læknir kvennalandsliðsins , lét mig fá dagatal þar sem ég merkti við þau einkenni sem ég var með á hverjum tíma og þannig fylgdumst við með yfir lengri tíma .
Fyrstu mánuðina var ástandið mjög slæmt en svo var ég orðin sæmileg nema þegar álagið jókst , annaðhvort í vinnunni eða vegna hreyfingar .
Rétt eftir meiðslin var ég að demba mér í sænskuna í vinnunni og var í 75% starfi .
Þegar ég kom heim var ég alveg búin á því og þurfti einfaldlega að leggjast fyrir .
Ég gat ekki verið mikið innan um fólk því það tók mikið á höfuðið .
Ég fékk stundum mígrenisköst en aðallega var ég með stöðugan hausverk .
Mér finnst best að lýsa því þannig að mér leið eins og það væri ský inni í hausnum á mér , stanslaus þoka .
Ég gerði oft tilraunir til að hreyfa mig en þá versnaði höfuðverkurinn og ég svaf mjög illa eftir áreynslu .
Líkaminn stífnaði upp við hreyfingu því hann var að koma í veg fyrir aukinn hristing á hausinn .
Ég fékk því mikla vöðvabólgu sem líklega jók á höfuðverkinn .
Vöðvabólga getur á hinn bóginn einnig aukist við enga hreyfingu .
Þetta var því eins konar vítahringur , " útskýrði Guðrún en sem betur fer hefur birt til hjá henni og í dag er líf hennar að komast í eðlilegt horf á ný .
" Þegar tvö ár voru liðin fannst mér ég vera orðin góð .
Þá var ég ófrísk og var ekki að hreyfa mig mikið hvort sem var .
Það er eiginlega fyrst núna , þremur árum seinna , sem ég er farin að stunda einhverja hreyfingu að ráði og það gengur vel , " sagði Guðrún og hún er byrjuð að spila innanhússfótbolta með " old girls " og er einnig í svokölluðu víkingaþreki .
Guðrún segir það blunda í sér að láta reyna á hvort hún geti gert meira en segist ekki vera í aðstöðu til þess í augnablikinu .
Hvíldin hefði hjálpað mikið til Eftir þessa reynslu er Guðrún vitaskuld margs fróðari um höfuðhögg og afleiðingar þeirra .
Þó höfuðáverkar séu flóknir og afleiðingarnar einstaklingsbundnar er líklegt að Guðrún hefði getað sloppið mun betur frá höfuðhögginu sem hún fékk í Frakkaleiknum ef hún hefði fengið svigrúm til að jafna sig .
Ekki er þó á henni að heyra að hún sé á nokkurn hátt bitur vegna þess .
" Nú er ég búin að kynna mér þetta vel og það sem gildir er að hvíla alla vega í viku eða tíu daga eftir heilahristing .
Annars nær þetta ekki að jafna sig og hættan er þá sú að minnstu högg fari að telja meira .
Ég hef örugglega fengið heilahristing einu sinni eða tvisvar til viðbótar þegar ég fór að spila aftur í Svíþjóð , bara við það að skalla boltann í leikjum .
Það endaði auðvitað með því að segja þurfti stopp og ég lauk ekki tímabilinu , " sagði Guðrún og spilaði því sinn síðasta fótboltaleik haustið 2009 .
Hún segir þessa reynslu geta kennt íþróttafólki , þjálfurum og sjúkraþjálfurum að taka þurfi höfuðmeiðsli alvarlega og fylgjast vel með þeim .
" Ég lærði það alla vega og vonandi geta einhverjir nýtt sér það .
Oftast líður þetta fljótt hjá en hafa þarf í huga að þessi staða getur einnig komið upp .
" Guðrún fjárfesti í góðri menntun áður en hún hélt til Svíþjóðar og notaði meðal annars fótboltann til að liðka fyrir því .
Hún tók BS-gráðu í fjármálum með hagfræði sem aukafag frá Notre Dame-háskólanum í Indianaríki í Bandaríkjunum .
Þar var hún á skólastyrk og spilaði með firnasterku liði skólans sem var bandarískur háskólameistari .
" Fótbolti er ein aðalkvennaíþróttin í Bandaríkjunum .
Landsliðið þeirra er eitt það besta í heimi og landsliðskonurnar koma oft beint úr háskólaboltanum .
Liðið var mjög sterkt og ég hef líklega aldrei verið í liði þar sem samkeppnin var jafn mikil .
Nokkrar úr liðinu hafa leikið landsleiki fyrir bæði Bandaríkin og Kanada .
Okkur tókst að verða meistarar síðasta árið mitt og það var mjög gaman .
Leiðin að titlinum er löng enda eru á milli 200 og 300 lið í efstu deild háskólaboltans .
" Frá seðlabanka til seðlabanka Guðrún bætti við sig mastersgráðu í fjármálahagfræði frá Háskóla Íslands og var að vinna í Seðlabankanum þegar hún og Helgi ákváðu að fara til Svíþjóðar árið 2009 .
Til að byrja með fékk hún sex mánaða leyfi frá störfum í bankanum til þess að einbeita sér að fótboltanum .
Með því móti gat hún spilað eitt tímabil í Svíþjóð og verið í góðu formi í lokakeppninni í Finnlandi þar sem hún var jafnbesti leikmaður Íslands í keppninni þrátt fyrir höfuðmeiðslin .
" Ég var að starfa með gjaldeyrsforðann þegar allt hrundi og þá var mjög mikið að gera hjá okkur og ég missti stundum af æfingum .
Þegar þetta fór aðeins að róast eftir áramótin fékk ég leyfi í vinnunni til að fara út og ætlaði þá að koma til baka eftir hálft ár .
Helgi fékk í millitíðinni samning hjá körfuboltaliði í Svíþjóð .
Ég athugaði þá hvort ég fengi vinnu hjá Seðlabankanum í Svíþjóð og það gekk eftir .
Ég var örugglega mjög heppin að komast að þar en ég var með meðmæli frá bankanum hérna heima .
Ég var ráðin upphaflega til sex mánaða en þeir buðu mér fastráðningu í framhaldinu , " sagði Guðrún og hún segir það ekki hafa verið mikil viðbrigði að vinna í seðlabanka erlendis .
" Ég vann við að greina fjármálamarkaði með fjármálastöðugleika að leiðarljósi í Svíþjóð .
Munurinn á því að vinna í Seðlabankanum í Reykjavík eða í Stokkhólmi felst aðallega í muninum á Íslendingum og Svíum .
Þeir eru rosalega skipulagðir og mjög fundaglaðir .
Það er jákvætt að vera með gott skipulag en það má heldur ekki fara út í öfgar .
" Aftur í Vesturbæinn Guðrún og Helgi Már eignuðust sitt fyrsta barn hinn 30. september í fyrra , soninn Ara Má Helgason .
Guðrún sótti um auglýst starf hjá Seðlabankanum og var boðið starfið .
Þá tóku þau þá ákvörðun að flytja heima til Íslands þó þeim hafi líkað vistin vel í Stokkhólmi .
" Við kunnum rosalega vel við okkur í Stokkhólmi og borgin er náttúrlega ótrúlega skemmtileg .
Við vorum hins vegar búin að vera í Svíþjóð í nokkur ár og okkur fannst þetta ágætur tími til að flytja aftur heim .
Aðstæður breytast líka þegar það er komið barn í spilið en þá er gott að hafa fjölskylduna nálægt .
Þegar ég fékk aftur starf í Seðlabankanum var kominn ágætur grunnur að þessu .
Helgi er einnig búinn að mennta sig og hefur áhuga á að fara að vinna við eitthvað annað en að spila körfubolta , en tækifærin til þess voru ekki mikil samhliða körfunni þarna úti , " sagði Guðrún Sóley Gunnarsdóttir við Morgunblaðið og kveðst ánægð með að vera komin aftur heim .
FIMMFALDUR ÍSLANDSMEISTARI MEÐ KR " Er mjög sátt með ferilinn " Guðrún Sóley Gunnarsdóttir lék yfir 100 leiki fyrir landslið Íslands Guðrún Sóley segist ekki velta sér mikið upp úr því hversu leiðinlegan endi fótboltaferill hennar fékk þegar hún var á hátindi ferilsins .
" Ég var búin að spila fótbolta í fjöldamörg ár og hef unnið nokkra titla .
Ég spilaði með íslenska landsliðinu og náði að spila með því þegar það komst í lokakeppni í fyrsta skipti .
Ég er mjög sátt með minn feril þó ég hafi þurft að hætta svona skyndilega .
Auðvitað hefði verið gaman að ná fleiri landsleikjum og geta gert þetta eða hitt en svona var þetta bara , " sagði Guðrún þegar Sunnudagsmogginn spurði hana hvort ekki hafi verið erfitt að sætta sig við þessa niðurstöðu .
Guðrún er fædd 15. september árið 1981 .
Hún var því 28 ára þegar hún lék sína síðustu fótboltaleiki .
Þá hafði hún verið lykilmaður í vörn Djurgården á sínu fyrsta tímabili í atvinnumennsku .
Þar lék Guðrún 17 leiki og skoraði 2 mörk í hinni sterku sænsku atvinnumannadeild .
Í september 2009 stóð henni til boða að spila með Chicago Red Stars í bandarísku atvinnumannadeildinni .
Guðrún er uppalin í KR og lék 97 leiki með liðinu í efstu deild frá 1996-2005 og skoraði 8 mörk .
Hún lék aftur með liðinu sumarið 2008 og bætti þá við 18 leikjum og 2 mörkum .
Í millitíðinni spilaði hún með Breiðabliki í Kópavoginum .
Hún spilaði 27 deildaleiki fyrir Blikana og skoraði 6 mörk .
Guðrún lék með öllum landsliðum Íslands .
13 leiki með U-17 ára landsliðinu .
7 leiki með U-19 ára landsliðinu og skoraði 3 mörk .
17 leiki fyrir U-21 árs landsliðið og 65 A-landsleiki og skoraði hún einu sinni fyrir landsliðið .
Guðrún afrekaði það að verða NCAA-háskólameistari í Bandaríkjunum með liði Notre Dame-skólans .
Guðrún varð fimm sinnum Íslandsmeistari með KR og varð þrívegis bikarmeistari með félaginu .
Hún varð tvöfaldur meistari með liðinu árið 1999 .
Þess má til gamans geta að Guðmundur Reynir Gunnarsson , leikmaður bikarmeistara KR , er bróðir Guðrúnar .
Hann hefur einnig leikið með öllum fjórum landsliðunum í knattspyrnu .
