Sunnudagsmogginn birtir í dag einstæðar ljósmyndir af Grænlandsjökli sem Ragnar Axelsson ljósmyndari , RAX , tók á dögunum .
Myndirnar sýna , svo ekki verður um villst , að hlýnun jarðar er farin að hafa afgerandi áhrif á þessa gríðarstóru ísbreiðu .
Það eru ekki bara pollar og lækir ofan á ísnum , heldur heilu fljótin .
Fljót sem enginn myndi vilja falla niður í .
Grænlandsjökull er að hopa , líkt og jöklarnir hér heima , svo sem fjallað hefur verið ítarlega um í fréttum í vikunni sem er að líða .
Hvaða afleiðingar hefur það fyrir heiminn ? Ragnar lagði á sig mikla fyrirhöfn og kostnað til að ná þessum myndum .
Leigði meðal annars þyrlu til að ná betri og skýrari myndum en hægt er að taka úr flugvél .
Hvers vegna gerir fréttaljósmyndari það ? Jú , honum þykir fréttin svo stór að hann er reiðubúinn að leggja allt í sölurnar til að deila upplýsingunum með heiminum .
Já , heiminum segi ég , fastlega má nefnilega reikna með því að þessar myndir komi til með að birtast í blöðum og tímaritum víða um heim á næstunni .
Ragnar er vel kynntur í útlöndum enda hafa ljósmyndir hans , ekki síst frá norðurslóðum , verið sýndar víða , bæði í blöðum og tímaritum og á sýningum .
Meðreiðarsveinar Ragnars í ferðinni voru Haraldur Sigurðsson eldfjallafræðingur og Skúli Mogensen athafnamaður , báðir miklir áhugamenn um bráðnun jökla .
Það er ekki bara fréttanefið sem knýr Ragnar áfram , hjartað ræður ekki síður för .
Fáir núlifandi Íslendingar þekkja jafn vel til lífshátta í hinum afskekktustu byggðum Grænlands en þangað hefur hann vanið komur sínar í aldarfjórðung eða svo .
Hann veit því allt um áhyggjur innfæddra af bráðnun jökulsins og þýðinguna sem hún kann að hafa fyrir lífshætti inúítanna sem í aldir hafa verið sjálfum sér nægir á hjara veraldar .
Þeim stendur uggur af þessari hröðu þróun , eða eins og ágætur maður sem Ragnar vitnar til í grein sinni segir svo listavel : " Stóri ísinn er veikur ! " Það er Sunnudagsmogganum sannur heiður að birta téðar myndir Ragnars á forsíðu og fimm opnum í blaðinu í dag enda hefur hann verið öflugur liðsmaður blaðsins frá því það fór að koma út með þessu sniði fyrir tæpum þremur árum og deilt mörgum af gersemum sínum með lesendum .
Sumt blaðaefni beinlínis krefst þess að lofti vel um það , blaðamennska er ekki bara hólf og kassar , og þaðan af síður óæðri endinn á Kim Kardashian .
Vonandi hefur Sunnudagsmogginn fært lesendum heim sanninn um það undanfarin misseri .
Ljósmyndir voru líka í öndvegi í síðasta Sunnudagsmogga , Akureyrarmyndir Eðvarðs heitins Sigurgeirssonar , sem myndaði mannlífið þar um slóðir í áratugi .
Viðbrögð létu ekki á sér standa , ritstjórn Sunnudagsmoggans bárust fjölmörg símtöl og tölvupóstar í vikunni , þar sem lesendur létu þakklæti sitt í ljós .
Upplagt að nota þetta tækifæri til að þakka fólki fyrir þau viðbrögð .
Nokkrar ábendingar bárust varðandi myndirnar og föðurnafn Halldórs nokkurs , sem var í góðum félagsskap á einni myndanna , skilaði sér .
Hann mun hafa verið Ásgeirsson og starfað sem sláturhússtjóri nyrðra um árabil – við góðan orðstír .
Þá mun mynd af KA-mönnum í ferðalagi hafa verið tekin mun fyrr en 1953 , svo sem sagði í blaðinu , líklega um 1930 .
Myndin birtist á hinn bóginn í blaði árið 1953 og í því kann misskilningurinn að vera fólginn .
Loks þóttist glöggur lesandi sjá að myndin af rútubílum við Bifreiðastöð Akureyrar hlyti að vera tekin síðar en 1930 enda væru á henni bílar sem ekki voru komnir til sögunnar á þeim tíma .
Beðist er velvirðingar á þessu .
Orri Páll Ormarsson orri@mbl.is 