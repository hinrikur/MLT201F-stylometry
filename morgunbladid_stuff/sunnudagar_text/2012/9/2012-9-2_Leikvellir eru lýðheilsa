Í leikvöllum um land allt felst mikið tækifæri til heilsueflingar .
Mikil útivera í ögrandi leikskólagörðum elur af sér hraustari börn .
Íslenskir foreldrar eru áhyggjufullir en mikið tapast þegar börn fá ekki sjálf tækifæri til að taka áhættu í krefjandi umhverfi .
Kristín Dýrfjörð , leikskólakennari , fyrrum leikskólastjóri og núverandi lektor við Háskólann á Akureyri , vill efla útinám og segir íslenska leikskólagarða vera of einsleita og að þeir hafi ekki þróast nægilega í takt við annað starf leikskólanna .
Texti og myndir : Inga Rún Sigurðardóttir ingarun@mbl.is Það er alltaf sagt hve gott maður hafi af því að skipta um umhverfi og það er engin klisja .
Á nýjum stað tekur maður oft eftir því sem er öðruvísi en á heimaslóðum .
Framandi hlutir verða smám saman kunnuglegir og það kunnuglega í umhverfinu heima stingur í stúf þegar heim er komið .
Kveikjan að þessari grein var tveggja mánaða dvöl blaðakonu í Berlín í vor þar sem augu hennar opnuðust fyrir möguleikum leikvalla .
Borgin er öll morandi í leikvöllum sem bjóða upp á krefjandi verkefni fyrir stóra sem smáa .
Leikvellirnir eru samkomustaður foreldra og barna og iða af lífi .
Síðast en ekki síst eru engir tveir leikvellir eins .
Hver og einn hefur sitt sérstaka þema og er með mismunandi leiktækjum og jafnvel áherslum .
Þeir eiga það allir sameiginlegt að það er ekki hægt að sitja kyrr í þeim , áskoranirnar blasa hvarvetna við ; þarna eru spennandi klifurgrindur , óvenjulegar rólur , hólar og hæðir , brýr , fjölbreytileg jafnvægistæki og himinháar rennibrautir eins og meðfylgjandi myndir bera vott um .
Þar sem blaðakona á tvo stráka með mikla hreyfiþörf , sem þá voru tveggja og fjögurra ára , urðu leikvellirnir fastur og velkominn þáttur í tilverunni .
Þeir voru vettvangur sífelldra uppgötvana og gaman var að fylgjast með strákunum þjálfa jafnvægið og verða áberandi sterkari á þessum tveimur mánuðum .
Annað athyglivert var frjálslegt fas þýsku krakkanna .
Þeir leika sér gjarnan berfættir og smákríli klifra upp í ótrúlegustu hæðir og sveifla sér án þess að foreldrarnir kippi sér neitt upp við það en það eru ekki bara börnin sem eru frjálslegri heldur líka foreldrarnir .
Óneitanlega virkar hefðbundinn íslenskur leikvöllur nokkuð grár og óspennandi eftir þessa reynslu .
Þeir eru einsleitir og eftir veruna í Berlín blasir við að þeir gætu verið miklu betri .
Fyrsta flokks starf er unnið á íslenskum leikskólum og þó að margir leikskólagarðar séu góðir væri gaman ef þeir væru allir fyrsta flokks , rétt eins og starfsfólkið .
Tilfinning blaðakonu eftir að hafa tekist á við þessa flottu leikvelli í Berlín er að minnsta kosti að vel hugsaðir leikvellir geti haft mikið lýðheilsulegt gildi .
Til að fræðast nánar um gildi leikvalla , útiveru og mögulega af hverju íslenskir leikvellir eru eins grámyglulegir og þeir eru ræddi blaðakona við Kristínu Dýrfjörð leikskólakennara , fyrrverandi leikskólastjóra og núverandi lektor við Háskólann á Akureyri .
Hún segist sjálf vera " áhugamanneskja um málefni tengd leikskólanum í sinni víðustu mynd " og ein birtingarmynda þessa áhuga er útivera barna í leikskólagörðunum .
Bæði náttúrulegir og manngerðir Hvað er hægt að segja um leikskólagarða á Íslandi í dag , hvernig finnst þér þeir vera ? " Mér finnst að það ríki einsleitni í okkar görðum .
Þeir eru svolítið eftirmynd hver af öðrum .
Mér finnst að miðað við hve margt hefur þróast í leikskólunum hafi leikskólagarðarnir ekki þróast í takt við annað .
Þetta er samt að gerast , þeir eru að byrja að breytast og fólk er að opna augun fyrir fjölbreytileikanum .
Það er mikilvægt að hafa fjölbreytt undirlag og tengja saman náttúruleg leiksvæði og þessi manngerðu , annað útilokar ekki hitt .
Við viljum hafa rennibrautir og rólur en líka læk og eldstæði , " segir Kristín sem hefur meðal annars kynnt sér hugmyndir um útinám .
" Það er mjög mikil vakning meðal leikskólakennara varðandi útinám .
Það þarf ekki endilega að fara fram í einhverjum skógarreitum sem maður þarf að fara í langar gönguferðir frá leikskólanum til að komast á .
Útinám þarf að eiga sér stað á þeim lóðum sem við höfum nú þegar .
Þá þurfum við að hugsa lóðirnar þannig að þær séu ögrandi og að þær gefi möguleika til náms .
Það þarf að hugsa lóðirnar upp á nýtt .
Við erum að sigla inn í tíma breytinga en þetta tekur alltaf einhver ár en það er mikil vakning í gangi .
Það þarf heldur ekki að sópa öllu út heldur er hægt að breyta garð fyrir garð .
Það er ekki verið að byggja marga nýja leikskóla á landinu í dag en margir af leikskólunum okkar eru orðnir svolítið aldraðir og þá kemur að því að endurnýja lóðirnar .
Þá á að nota tækifærið og hugsa þær lóðir út frá því að samþætta þetta ögrandi náttúrulega og ögrandi manngerða , að börnunum finnist gaman að fara í útiveru .
Ef það er ekkert úti í garði sem er spennandi færðu börn sem væla yfir því að fara út .
Ég vil að það sé eitthvað um að vera í garðinum , og þá er ég ekki að tala um skipulagða leiki starfsfólks heldur að það sé nóg af ögrandi verkefnum í garðinum .
Það er mín ósk um leikskólagarða framtíðarinnar .
" Felast ekki mörg tækifæri í þessum leikskólagörðum ? " Samkvæmt reglum eiga garðarnir að vera stórir .
Það býður upp á mikla möguleika en það er ekki nóg að lóðirnar séu stórar heldur verða þær líka að vera úthugsaðar .
Garðarnir eru minni í eldri hverfum .
Þegar kemur að viðhaldsvinnu er tækifæri til að breyta görðunum í miðborginni og eldri hverfum í ævintýragarða , þannig að þeir verði garðar sem börn vilja fara í .
Þetta er fjárfesting en þá er líka um að gera að hugsa garðana þannig að þeir verði samverustaður og nýtist fjölskyldum um helgar .
Það á ekki að vera sú tilfinning að maður sé að stelast inn í leikskólagarðinn , auðvitað er það ekki þannig .
" Viðhorf foreldra hefur áhrif Óhætt er að segja að í svona breytingum fælust aukin lífsgæði borgaranna .
Hvert er gildi svona breytinga ? " Góður leikskólagarður hefur gildi fyrir námsgetu og heilann , bara allan pakkann .
Þetta er lýðheilsutækifæri , " segir Kristín sem er viss um að það sé vakning í gangi gagnvart útileiksvæðum og opinberu rými .
Breytingar sem þessar snúa ekki einvörðungu að fjármunum heldur líka viðhorfi , ekki síst viðhorfi foreldra til leiksvæða .
Oftar en ekki er einn rennibrautarkastali við hvern leikskóla og eitthvað sem hægt er að klifra í .
Kristín hefur upplifað í starfi sínu sem leikskólastjóri að foreldrar séu mjög uppteknir af því að það sé alltaf starfsmaður að fylgjast með kastalanum og klifurnetum .
" Það er ekki nóg að fagfólkið og þeir sem teikna garðana séu fullir af einhverjum hugmyndum ef foreldrarnir fara svo á taugum yfir því að sjá garðana , " segir hún en óttinn við slys virðist aldrei vera langt undan .
" Við höfum rosalegar áhyggjur af því að börnin okkar slasist .
Fólkið í leikskólanum vill ekki vera ábyrgt .
Ef eitthvað kemur fyrir í svona garði er farið að tala um eftirlit , ábyrgð starfsfólksins og það sé ekki nægjanlega vel á verði .
En það getur enginn starfsmaður , hversu öflugur sem hann er , fylgst með öllum börnunum í einu þegar það eru kannski tuttugu börn að leika sér í svona kastala .
" Ekki hægt að loka alla læki af Tapast ekkert við þetta ? " Jú , það tapast eitthvað við þetta .
Það eru til fræðimenn sem halda því fram að börn þurfi að læra að taka áhættu og að læra að vara sig á hættunum .
Ef þú færð aldrei að taka áhættuna þá kanntu ekki að varast hana heldur þegar þú stendur frammi fyrir henni .
Margir hafa áhyggjur af því að við séum að ala upp kynslóð sem kann ekki að haga sér í náttúrunni og umhverfi sínu því hún hefur ekki fengið tækifæri til þess .
Ef það er einhvers staðar lækur höfum við strax áhyggjur af því að börnin drukkni í honum .
Auðvitað þarf maður að hafa áhyggjur af því en er hægt að loka alla læki af ? " segir Kristín og bendir á að sum af Berlínarleiktækjunum sem eru hér á meðfylgjandi myndum myndu vekja upp spurningar og áhyggjur hjá foreldrum og starfsfólki leikskóla .
" Börn hafa handleggsbrotnað og fótbrotnað í leikskólum .
Þá er alltaf spurt : Af hverju var ekki starfsfólk á staðnum og kom í veg fyrir þetta ? Umræðan fer öll út í þetta og það þýðir auðvitað að starfsfólkið þarf að vernda sjálft sig .
Þess vegna vill það ekki fá svona leiktæki inn í garðana hjá sér .
" Hvaðan ætti stuðningurinn við fjölbreyttari garða með fleiri áskorunum að koma ? " Það má horfa til Þjóðverja .
Við teljum þá vera öryggismeðvitaðari en marga aðra og þeir eru að breyta þessu hjá sér .
Leikskólakennari þarf ekki endilega að vita nákvæmlega hvar börnin eru þegar foreldrar koma að sækja .
Kennarinn veit ekki endilega hvort barnið er í suðurgarðinum eða norðurgarðinum heldur bara einhvers staðar þarna úti .
Markmiðið er að það sé ekki alltaf einhver starfsmaður með augun á börnunum allan tímann , að börnin þurfi ekki stöðugt að vera undir augum fullorðinna .
Börn taka öðruvísi áhættu þegar þau eru ekki með okkur á bakinu og það er nauðsynlegt fyrir þau að gera það .
Flest börn kunna að tryggja sig þegar þau eru að klifra , alltaf með þrjá punkta fasta .
Þetta er það sem langflest börn gera og taka þar af leiðandi ekki óþarfa áhættu .
Slys verða því miður , maður reynir að varna þeim á allan hátt en svo má líka spyrja sig : Hvenær erum við komin of langt ? " Kristín hefur verið í nefnd á vegum menntamálaráðuneytisins um heilsueflingu í leikskólum .
" Eitt af því sem fólk hefur verið að tala mikið um er hvort við þurfum að hafa meira af skipulögðum útileikjum .
Ég hef enga trú á því .
Ég held að við þurfum að hafa umhverfið þannig að það kalli á hreyfingu hjá börnum .
Aðalatriðið er að búa til umhverfi sem er nógu ögrandi til þess að þau fari út að hreyfa sig .
En svo þarf líka að hvetja börnin til að hreyfa sig , koma þeim af stað ef þau þora ekki eða eru ekki vön þessari tegund af umhverfi .
Ef börnin hanga á útidyrahurðinni og vilja komast inn er það miklu frekar út af því að garðurinn er ekki nógu ögrandi en ekki það að börnin vilji ekki vera úti .
" Meiri útivera og heilbrigðari börn Kristín hefur staðfasta trú á því að það sé heillavænlegt að leggja áherslu á mikla útiveru í leikskólum og segir að leikvellir séu lýðheilsumál .
" Rannsóknir sýna að börn sem leika sér mikið úti eru heilbrigðari en hin börnin .
Þau eru minna veik , sjaldnar frá vegna veikinda í leikskólanum sínum heldur en börn í sambærilegum leikskólum sem eru með minni útiveru .
En garðurinn verður að vera þannig að börnin fái tækifæri til að klifra , hlaupa og hoppa .
Ef þau fá þessi tækifæri til að reyna alhliða á líkamann þá þróa þau með sér betra jafnvægi og samhæfingu hreyfinga og sjón þeirra verður betri því þau hafa meira dýptarskyn .
Það er margt sem kemur fram hjá börnum sem hafa góða aðstöðu í útiveru .
Það að hafa bara flatt landsvæði þó að leiktækin séu fjölbreytt er ekki nóg .
Það þarf ójöfnur og þetta náttúrulega , " segir Kristín sem er til dæmis hlynnt útileik með vatni .
" Þar er margt hægt að gera , búa til brautir og jafnvel bæta á vatnið með slöngu þegar rignir því börnin eru hvort eð er í regngöllunum .
" Ljóst er að minnsta kosti að leiktækin eru miklu fjölbreyttari í þýsku höfuðborginni en hér .
En ekki má gleyma því að Þýskaland er í hjarta Evrópusambandsins og ekki er því hægt að kenna reglugerðafargani frá Evrópu um skort á fjölbreytni íslenskra leikvalla .
Það hljóta samt allir að vera sammála um það að börnin okkar fái sem flest tækifæri til að dafna og blómstra og eitt þeirra er að fá að spreyta sig .
" Börn verða að læra að gera hlutina án þess að vera stöðugt undir vökulum augum fullorðinna .
Það er hluti af þroskanum að fá að vera í friði .
Þau taka þá meiri áhættu en 99% barna taka ekki meiri áhættu en þau ráða við .
" Áhætta er nauðsynleg Dr. Dieter Breithecker , heimsþekktur hreyfifræðingur , er einn þeirra sem héldu fyrirlestur á ráðstefnunni " Áskoranir og ævintýri - útinám barna í þéttbýli " sem var haldin hérlendis fyrr í sumar , en Kristín Dýrfjörð kom að skipulagningunni .
Hann er ötull talsmaður þess að börn fái áskoranir við hæfi á útisvæðum eins og pistill á vefsíðu hans ber vott um : " Það að takast á við áhættu og horfast í augu við áskoranir er nauðsynlegur þáttur í þroska mannsins og námi .
Hefðbundin útisvæði barna í skólum og leikskólum eru ekki nógu ögrandi .
Skortur á þessu ögrandi umhverfi drepur áhugann .
Niðurstaðan verður óvirkni og meiri árásarhneigð , " skrifar hann og bætir við að það hafi verið sannað með rannsóknum að fleiri slys verði þegar umhverfið er ekki nógu ögrandi .
" Útskýringin er einföld .
Nemandinn er ekki að nota til fulls eigin leiðir til sjálfsvarnar .
Þessu er öfugt farið þegar staðan er krefjandi .
Þá eru börnin með fulla athygli hvað sjálfsvörn varðar , og virkja hæfileika sína og skynfæri til að takast á við áskorunina án þess að slasa sig .
Börn læra að þekkja takmarkanir sínar og meta möguleikana raunhæft til að átta sig á hættunni og haga sér í samræmi við þetta , " skrifar hann .
" Leikgildið markast af hvatanum til þess að gera hlutina sjálfur , hversu fjölbreyttar áskoranirnar eru , möguleikanum á skapandi könnunarleik , tækifærum til hönnunar og breytileika , tækifærum til að leika í litlum og stórum hópum , þátttöku í skipulagningu og framleiðslu og örvandi náttúru , " en Breithecker leggur áherslu á alla þessa þætti .
