Hjónin Anna Elísabet Ólafsdóttir , fyrrverandi forstöðumaður Lýðheilsustöðvar , og Viðar Viðarsson verkfræðingur fluttu með annan fótinn til Tansaníu í Afríku árið 2008 og hafa aðsetur þar á bóndabæ í þorpinu Bashay .
Þar hafa þau lagt ýmislegt til samfélagsins , m.a. aðstoðað við vatnsveitugerð , stundað tilraunaræktun og byggt upp leikskóla með aðstoð fjölskyldu og vina , sem og íslenskra fyrirtækja .
Björn Jóhann Björnsson bjb@mbl.is Ævintýri Önnu Elísabetar og Viðars í Afríku átti sér smáaðdraganda .
Fyrsta ferðin þeirra þangað var um jól og áramót 2005-2006 .
Markmið ferðarinnar var að fara í dýraskoðun í Serengeti , ganga á topp Kilimanjaro og slappa af á strönd á Zanzibar .
Ferðin var einstök upplifun fyrir alla fjölskylduna .
" Í Serengeti keyrðum við um á daginn og sáum öll þessi fallegu , framandi dýr .
Á kvöldin sátum við fyrir framan varðeld og dáðumst að einstökum stjörnuhimni , þar sem manni fannst stjörnurnar vera í seilingarfjarlægð af því að þær voru svo bjartar .
Á nóttunni sváfum við í tjöldum innan um villt dýrin og hlustuðum á hýenur , ljón , vörtusvín , apa og önnur dýr rétt utan við tjaldskörina , " segir Viðar um þessa fyrstu ævintýraferð fjölskyldunnar .
Á milli þess að fara inn í Serengeti , í fjallgöngu og á baðströnd lögðu þau sig fram við að kynnast fólkinu og aðstæðum þess .
Í ferðinni kynntust þau einmitt samstarfsfélaga sínum í dag , Claud Goi , sem er af ættflokki Iraqw , einum af 100 ættflokkum í Tanzaníu .
Hann var þeirra leiðsögumaður og sýndi þeim m.a. þorpið Bashay og næsta nágrenni .
" Þó að við séum vel upplýst fjölskylda og höfum verið meðvituð um mikla fátækt víða í Afríku urðum við fyrir afar sterkum áhrifum við að horfa upp á aðstæður fólks .
Við skiljum ekki hvernig það má vera að auðæfum heimsins skuli vera eins misjafnt skipt og raun ber vitni , og að þessi yfirgengilega fátækt skuli vera til .
Við ákváðum öll saman og hvert í sínu lagi að leggja okkar litlu lóð á þá vogarskál að breyta þessu , " segir Anna en síðan þá hafa þau farið margar ferðir til Tansaníu og heimsótt einnig nágrannaríkið Rúanda .
Bjóða upp á bændagistingu Anna Elísabet og Viðar stofnuðu fyrirtækið Humec í þorpinu Bashay , í samstarfi við heimamanninn Claud Goi .
Humec á um 18 ekrur lands og stundar þar margs konar tilraunaræktun með það að markmiði að hjálpa sjálfsþurftarbændum á svæðinu að auka afrakstur landskika sinna .
Einnig bjóða þau hjónin upp á bændagistingu undir nafninu TanzaNice Farm , sem er vísan til landanna tveggja ; Tansaníu og Íslands .
Þau segja stofnun fyrirtækisins og landakaupin hafa átt sér nokkurn aðdraganda .
Bæjarstjórinn í Bashay stakk upp á þessu við hjónin en þau höfðu þá lagt vatnsveituverkefni í þorpinu lið , sem gekk út á að dreifa vatni frá fjallauppsprettu yfir í krana víðs vegar um samfélagið .
" Við erum afar stolt af þessu verkefni því það hefur haft ótrúlega mikil og jákvæð áhrif á samfélagið , " segir Viðar .
Verkefnið var þannig að þau keyptu plastpípur , fólkið gróf skurðina og tæknimaður á vegum bæjarfélagsins tengdi .
Fjármunir til pípukaupanna komu ekki allir frá þeim Önnu og Viðari .
Árið eftir fyrstu Afríkuferð þeirra varð Viðar fimmtugur og bað hann þá sem höfðu hug á að gefa honum afmælisgjöf að leggja frekar pening inn á reikning sem yrði nýttur ásamt fjárframlagi fjölskyldunnar til uppbyggingar vatnsveitunni .
Varðandi aðstoð við uppbyggingu leikskólans fóru þau svipað að .
Þegar Anna Elísabet varð fimmtug á síðasta ári var þeim tilmælum beint til vina og vandamanna að leggja þessu verkefni lið í stað þess að gefa hefðbundnar afmælisgjafir .
Einnig lagði fyrirtækið Creditinfo og starfsfólk þess til rausnarlegt framlag til verkefnisins .
Í sjálfri afmælisveislu Önnu á bóndabænum mætti stór vinahópur hennar að heiman og kom færandi hendi með gjöfina til bæjarstjórans í Bashay .
Í dag er verið að leggja lokahönd á bygginguna og stefnt að opnun einmitt núna um helgina .
" Við höfum auk þess tekið þátt í minni verkefnum , eins og að styrkja nokkra nemendur til náms og reynt að leggja hópi kvenna lið sem er að reyna fyrir sér í atvinnurekstri , " segir Anna Elísabet .
Tannlæknar til Tansaníu Fleiru hafa þau komið til leiðar á svæðinu og afmælisferðin til Önnu hleypti af stað enn öðru verkefninu ; aðstoð við tannlækningar á svæðinu .
Með í för voru nokkrir heilbrigðisstarfsmenn frá Íslandi en þeir heimsóttu sjúkrahús í næsta nágrenni við þau í Bashay , The Lutherian Hospital , sem er vanbúið öllum tækjum og tólum , m.a. tannlæknadeildin .
Hálfu ári síðar kom íslenskur tannlæknir í heimsókn , Sigurður Rúnar Sæmundsson , og í framhaldi af hans ferð kviknaði sú hugmynd að nemendur við tannlæknadeild Háskóla Íslands kæmu og legðu tannlækni sjúkrahússins lið og stæðu fyrir forvörnum í grunnskólum á svæðinu .
Verkefnið varð að veruleika og unnu þær Björg Helgadóttir og Telma Borgþórsdóttir á sjúkrahúsinu síðasta sumar við góðar undirtekir , en þær bjuggu hjá Önnu og Viðari .
" Nú er verið að skoða möguleika á heimsókn fimm íslenskra hjúkrunarfræðinema til að taka þátt í forvarnarverkefnum í grunnskólanum og vinna með starfsfólki sjúkrahússins , " segir Anna Elísabet og er þá ekki allt upptalið því Hjallastefnuskólinn hefur lýst áhuga á samstarfi við skólann í Bashay .
Er verið að útfæra hugmyndir að því samstarfi .
Frá því fyrir ári hafa verkefnin í Tansaníu verið unnin í fjarvinnslu , með eftirfylgni í stuttum heimsóknum á svæðið .
Anna Elísabet lauk nýverið doktorsnámi í lýðheilsu við Brunel University í London en sl. ár hefur hún haft sitt meginaðsetur í Tansaníu .
Þar hefur hún sinnt starfi ráðgjafa hjá Ifakara Health Institute , sem er vel þekkt og virt rannsóknarstöð á sviði heilbrigðisvísinda , með aðalstöðvar í Dar Es Salaam , stærstu borg Tansaníu .
Spurð hvað taki svo við hjá þeim í framhaldinu segja þau það óráðið .
" Þetta ævintýri okkar í Afríku hefur fengið að þróast með frjálsum hætti , einungis með það að leiðarljósi að láta gott af sér leiða .
Á meðan við sjáum einhvern árangur af starfinu og á meðan við höfum ánægju af þessu sjálf höldum við áfram , " segir Viðar .
Borguðu skólastofu og söfnuðu fyrir húsgögnum Eins og kemur fram hér til hliðar hafa eigendur og starfsmenn Creditinfo á Íslandi styrkt uppbyggingastarf þeirra hjóna af miklum myndarskap .
Fyrirtækið borgaði m.a. fyrir aðra skólastofu leikskólans og starfsmenn fyrirtækisins söfnuðu fyrir húsgögnum , en Creditinfo er með stórt verkefni í Tansaníu fyrir seðlabanka landsins .
Reynir Grétarsson , forstjóri Creditinfo , frétti af verkefnum Önnu og Viðars í Bashay og bauðst til að leggja lið við byggingu leikskólans .
" Ég var í sambandi við Viðar út af öðru og þá fór hann að segja mér frá því sem þau hafa verið að gera þarna .
Mér leist vel á það og þegar þau fóru af stað með söfnun fyrir skólabyggingu fannst okkur upplagt að vera með í því , " segir Reynir .
Creditinfo varð hlutskarpast í útboði um gagnagrunnsverkefni á vegum Seðlabanka Tansaníu sem fjármagnað er af Alþjóðabankanum .
Kerfi Creditinfo heldur utan um upplýsingar um skuldir einstaklinga og fyrirtækja og gerir í raun lánastarfsemi mögulega í landinu .
Afar þakklát Creditinfo Creditinfo er með starfsemi víða um heim og rekur að auki hugbúnað á nokkrum stöðum til viðbótar , m.a. Palestínu , Íran , Súdan og Tansaníu .
Oftast eru það verkefni sem unnin eru á vegum Aþjóðabankans eða Alþjóðagjaldeyrissjóðsins , IMF .
" Framlag Creditinfo gerði það að verkum að við gátum stækkað skólabygginguna um eina kennslustofu og byggt tveggja stofu skóla , auk skrifstofuaðstöðu fyrir kennara .
Auk þess hafa starfsmenn CreditInfo lagt til fjármuni vegna innanstokksmuna , borða og stóla .
Fyrir þessa aðstoð erum við afar þakklát , " segir Anna Elísabet .
