Gerð hefur verið og birt ný könnun þar sem leitað var svars við því , hvað fólk í Evrópu og Ísrael myndi kjósa , mætti það taka þátt í forsetakosningum í Bandaríkjunum .
Obama forseti vann þessar " kosningar " með miklum yfirburðum .
Hvergi voru þó yfirburðirnir eins stórbrotnir og á Íslandi .
Hver er skýringin ? Ekki gengur þessi nýbirta niðurstaða gegn því sem áður var vel þekkt , þótt " úrslitin " hafi ekki verið svo afgerandi áður .
Forsetaefni demókrata hafa oftast nær haft miklu meira fylgi en repúblikanar á þessum slóðum .
Hvernig skyldi standa á því ? Það ætti ekki að hafa neitt með lífsskoðun að gera .
Því sé horft til þingkosninga þá hafa þeir sem teljast vera hægra megin við miðjuna verið mun fjölmennari í Evrópu en hinir upp á síðkastið , þótt munurinn á meginflokkum til hægri og vinstri virðist sífellt verða minni .
Nokkru munar auðvitað í stefnumálum fyrir hverjar kosningar , en sá munur hverfur niður í nánast ekki neitt fljótlega eftir þær .
Hægrimenn unnu mikinn sigur yfir " hrunflokknum " sósíalistum á Spáni , en lítið er eftir af þeim vinsældum og enn minna af pólitískum mun á milli flokkanna .
Hollande vann Sarkozy í Frakklandi og lagði áherslu á andstöðu við niðurskurðaráform hans , en segist nú stefna að mesta niðurskurði sem sést hafi í Frakklandi og er tekinn að læðast og jafnvel hlaupa frá helstu loforðum sínum .
Svo ekki er það skýr pólitískur munur sem leiðir til þessarar niðurstöðu á fylgi við bandaríska forsetaframbjóðendur í fyrrnefndri könnun .
Slagsíðan Víðast hvar í Evrópu hallast fjölmiðlungar til vinstri , eins og kunnugt er , en áhrif slíkra á innanlandsumræðu takmarkast við það , að þar sér fólk veruleikann smám saman í gegnum áróðurinn .
Sama verður ekki sagt um erlendar fréttir .
Þannig er BBC þekkt fyrir að hafa í áratugi verið vilhallt til vinstri , en er þó eins og hvítskúraður engill hjá fréttastofu Samfylkingarinnar á RÚV .
Lengi hefur verið reynt að telja fólki í Evrópu trú um að forsetaframbjóðendur demókrata séu jafnan miklu gáfaðri en þeir á hinum vængnum .
Þetta er svo sem gert í Bandaríkjunum líka , en þar getur forsetinn talað yfir fjölmiðlana kjósi hann það og kunni hann það .
Þess vegna misheppnaðist slíkur áróður gagnvart Ronald Reagan , sem nú er jafnan kynntur sem " The Great Communicator " ( topptengillinn ) og þekkt er að flestir forsetaframbjóðendur úr báðum flokkum vilja fá þá einkunn að þeir minni dálítið á hann .
Þegar Al Gore tók við keflinu af Clinton var hann dreginn upp sem afburðagáfaður við hlið bjálfans Bush yngri .
Fullyrðingar Gores um að hann hefði fundið upp internetið voru þó fljótlega saltaðar .
Í seinni hálfleik var Kerry milljóneri sagður líka miklu gáfaðri en George W. En þegar námsárangur þessara tveggja úr sömu eða sambærilegum háskólum var skoðaður var athygli fjölmiðlanna fljótlega beint annað .
Mismæli Bush yngri og sum ummæli sem virtust beinlínis kjánaleg voru upp um alla skjái í Bandaríkjunum og endurbirt í fjölmiðlum um alla Evrópu .
Eitt sinn er bréfritari var staddur vestanhafs hringdi forsetinn óvænt .
Tækifærið var notað til að lýsa ánægju með viðtal við hann í sjónvarpi kvöldið áður , sem hefði verið skýrt og skorinort og boðskapurinn því komist vel til skila .
" Þakka þér fyrir , " sagði forsetinn góðlátlega , " en þér að segja er ég ekki talinn neinn Shakespeare hérna megin hafs .
" Og vissulega var töluverður efniviður í ýmsum viðtölum sem sjálfsagt var að gramsa í og gera góð skil .
En nú vill svo til að það er ekki til minni efniviður af sömu sort og stundum stórundarlegur úr munni núverandi forseta og þarf ekki að grafa djúpt eftir honum , en hann fær enga útbreiðslu öfugt við svipaðar afurðir Bush .
Það segir sína sögu .
Á síðustu áratugum hafa engir Bandaríkjaforsetar reynst jafn heilladrjúgir Evrópu og Reagan og Bush eldri , en leiðtogar kommúnismans koðnuðu niður í keppninni við þá og frú Thatcher og sovétið með sínu gúlagi var úr sögunni .
Svo vel hafði enginn spáð .
Íslensk sérstaða Í fyrrnefndri könnun kom fram að 98 prósent íslenskra kjósenda myndu greiða Obama atkvæði sitt hefðu þeir atkvæðisrétt vestra .
Það er fylgi sem Stalín gerði sig stundum ánægðan með , þótt hann næði vissulega einu sinni 113% árangri , sem var vel af sér vikið .
Ef eitthvað er að marka þessar tölur virðast Íslendingar vera jafn barnslega hrifnir af Obama og frændur þeirra Norðmenn sem gerðu sig að kjánum með því að veita forsetanum friðarverðlaun fyrir það eitt að sigra John McCain í kosningum .
Meira að segja Obama sjálfum þótti þetta óþægilegt , ef ekki beinlínis hlægilegt .
En öfugt við suma Íslendinga og umræðustjóra þeirra þá hafa Bandaríkjamenn ekki óviðráðanlega minnimáttarkennd gagnvart því sem " útlendingar " segja .
Þess vegna mun framangreind könnun ekki hafa teljandi áhrif á kosningarnar þar .
En það er á hinn bóginn tekið eftir framgöngu frambjóðendanna sjálfra erlendis og því varð ferðalag Romneys til Evrópu ( og Ísraels ) honum ekki til framdráttar .
Larry King gefur álit Tæpir tveir mánuðir eru nú til kosninganna vestra og er mjótt á munum , þótt flestar kannanir sýni Obama forseta aðeins ofan við strik .
Óróleikinn í Mið-Austurlöndum og vaxandi andúð á Bandaríkjamönnum er forsetanum þó ekki hjálpleg og þó einkum vaxandi tortryggni Ísraelsmanna í hans garð .
En í fyrrnefndri könnun kom fram að eingöngu í Ísrael hafði Romney betur en Obama .
Ísraelsmenn gruna forsetann um græsku og óttast að hann verði þeim enn lakari liðsmaður eftir kosningar en áður .
Bandarískir gyðingar hafa löngum verið traustir stuðningsmenn demókrata og öflugur fjárhagslegur bakhjarl þeirra .
Skoðanakannanir sýna að þannig sé það einnig í kosningunum sem í hönd fara , en þó hafi sá stuðningur minnkað þannig að marktækt er .
Verði sú sveifla meiri gæti munað um hana .
Sjónvarpsmaðurinn Larry King , sem hefur verið framarlega í umfjöllun um forsetakosningar í Bandaríkjunum í hálfa öld , var nýlega spurður álits á stöðunni þar nú .
Þætti King ekki sérkennilegt að forsetinn sýndist eiga þokkalega möguleika á endurkjöri þrátt fyrir mjög dapurlegt gengi í efnahags- og atvinnumálum þjóðarinnar , var spurt .
Það þykir jú staðreynd að Bandaríkjamenn kjósi fyrst og síðast út frá þessum þáttum .
King tók undir það sjónarmið sem fólst í spurningunni .
En hann bætti því við að fólki almennt væri fremur vel til forsetans ( they like him ) .
Ef aðstæður í kosningum væru þær sem þær eru nú og frambjóðendurnir væru Carter og Reagan myndu repúblikanar mala þær .
En munurinn væri sá að Obama væri enginn Carter og Romney væri enginn Reagan .
Og Larry King bætti því við að þrátt fyrir stöðu efnahagslífsins væri enginn vafi í sínum huga að frambjóðandi eins og Bill Cinton myndi þrátt fyrir slíka stöðu einnig hafa haft auðveldan sigur .
Sannfæringarkraftur hans , en einkum þó hæfileiki Clintons til að ná til fólks væri einstakur .
Bréfritari fékk fjölmörg tækifæri til þess að fylgjast með einmitt þessum þætti í návígi , innan þykkra veggja og getur fullyrt að King fer í þessu ekki með neinar ýkjur .
Larry King benti einnig á að frambjóðandi repúblikana hefði enn ekki náð almennri velviljaðri persónulegri tengingu við kjósendur .
Tækifæri Romneys fælust því nú einkum í tvennu : Að hafa betur í kappræðum frambjóðendanna og með því að kynna trúverðugar lausnir á efnahagsvandanum .
Það fyrra er erfiður hjalli yfir að komast , því Obama kann sitthvað fyrir sér og hefur forskot í velvilja eins og áður var nefnt .
Hið síðara er vandmeðfarið , svo ekki sé meira sagt .
Vilji menn kynna trúverðuga stefnubreytingu í efnahagsmálum verður hún að vera vel útfærð .
En í slíkri útfærslu felst veruleg hætta á að frambjóðandanum sé fljótlega snúið úr sókn í vörn .
Það komi því í hans hlut að verja og útskýra flóknar leiðir í efnahagsmálum , en forsetinn , sem ábyrgðina ber , komist óvænt í var .
Íslenska dæmisagan Lítum okkur nær .
Haustið 1979 sýndu skoðanakannanir að Sjálfstæðisflokkurinn stefndi í mesta kosningasigur sögu sinnar eftir árssetu vinstristjórnar sem logaði í illindum og þótti vera með allt niðrum sig í efnahagsmálum .
Forystumenn Sjálfstæðisflokksins fengu Jónas H. Haralz , hagfræðing , til að semja fyrir sig efnahagsáætlun .
Það gerði hann með ágætum , svo sem vænta mátti .
Flokkurinn greip þessa efnahagsáætlun feginshendi og gerði lítt breytta að stefnuskrá sinni undir heitinu " Leiftursókn gegn verðbólgu " .
Andstæðingarnir hófu þegar mikinn hræðsluáróður , sneru út úr stefnunni á alla lund og settu flokkinn í vörn .
Þingmenn og frambjóðendur höfðu lítt eða ekki komið nálægt stefnumörkuninni og þekktu ekki einu sinni vel til röksemdafærslna hennar eða grundvallar .
Þegar þeir fundu vaxandi andbyr tóku þeir margir til fótanna og sumir afneituðu stóryrtri stefnu flokksins síns heima í héraði .
Það kunni ekki góðri lukku að stýra .
Útkoman í kosningunum varð því afleit fyrir flokkinn , þótt hann ynni örlítið á eftir sögulegt tap árinu fyrr .
Leiftursóknarplaggið hefur af þessum ástæðum haft óorð á sér síðan .
Það er þó fjarri því að vera sanngjarnt .
En það reyndist vissulega einkar óheppilegt sem kosningastefnuskrá .
Meginstefin úr leiftursóknarplagginu voru síðar framkvæmd af ríkisstjórn Sjálfstæðisflokks og Framsóknarflokks undir forystu Steingríms Hermannssonar á árunum 1983-1987 .
Það var þó hvorki nefnt í kosningabaráttunni sem á undan fór , ekki í stjórnarsáttmála né þegar tillögur ríkisstjórnarinnar voru kynntar og síðan framkvæmdar .
Þessi íslenska saga , sem okkur einum er kunn , sýnir að Romney verður að fara varlega þegar hann reynir að nýta sér efnahagslegar ógöngur Bandaríkjanna til að snúa straumnum sér í hag .
En öfugt við Sjálfstæðisflokkinn árið 1979 neyðist hann til að reyna .
Atbeini seðlabankastjórans Það hjálpar honum ekki , að Bernanke , seðlabankastjóri , hefur tilkynnt mikið seðlaprentunarátak og takmarkalitla dælingu fjár , sem engin innstæða er fyrir , inn í hagkerfið næstu mánuði og " eins lengi og þarf " til að draga úr atvinnuleysi .
Sumir repúblikanar fullyrða að með þessu sé Bernanke að leitast við að tryggja endurkjör Obama , þar sem Romney hefur lýst því yfir að hann muni ekki endurráða seðlabankastjórann við lok skipunartímabils hans .
Aðrir segja þetta ekki sanngjarna ásökun , enda sé líklegra að Bernanke sé með þessum hætti að leitast við að sanna eigin kenningar , því seðlabankastjórinn sé í hópi helstu þekkingarmanna um heimskreppuna 1930 .
Haldi Bernanke hinni auknu seðlaprentun áfram " svo lengi sem þarf " telja flestir skýrendur að veruleg hætta sé á miklum verðbólgukipp .
En margir hinna sömu fullyrða einnig að Bernanke telji slíkan kipp beinlínis æskilegan við núverandi aðstæður .
Nauðsynlegt sé að láta verðbólguna grynnka á himinháum skuldum landsins , sem enginn geti ráðið við án hjálpar verðbólgunnar .
Seðlabankinn muni svo hafa afl til að ná verðbólgukippnum niður aftur þegar þess þarf .
Það er önnur saga .
En eftir því var tekið að við tilkynningu bankastjórans veiktist dollarinn samstundis og gullverð hækkaði .
Hin " ósýnilega hönd " markaðarins virtist tafarlaust vera að skrifa verðbólguspá sína á vegginn .
