Það verður æ algengara að rithöfundar gefi sjálfir út og fyrir því eflaust ótal ástæður .
Rafbókavæðingin hefur svo gert mönnum auðveldara að gefa út á eigin spýtur og margir hafa náð góðum árangri , jafnvel milljónasölu , á eigin spýtur .
Sue Grafton ætti að vera flestum reyfaraáhugamönnum kunn , enda hefur hún skrifað 22 metsölubækur um einkaspæjarann Kinsey Millhone .
Hingað til hefur ekki farið hátt álit hennar á sjálfsútgáfu en eftir viðtal sem hún veitti vefritinu LouisvilleKY.com hafa netheimar logað enda sagði Grafton í viðtalinu að ungir rithöfundar ættu að leggja höfuðáherslu á að ná tökum á sagnatækninni og alls ekki gefa út sjálfir : Það jafngilti því að viðurkenna leti .
Getur nærri að þessi orð Graftons hafi gert allt vitlaust , því að henni hamast nú höfundar sem baslað hafa við að skrifa bækur og gefa út sjálfir .
Gekk svo langt að Grafton varð að draga heldur í land og biðjast afsökunar á því að hafa tekið svo sterkt til orða .
Þeir sem kynnt hafa sér sjálfsútgáfu hljóta þó að taka undir orð Grafton að einhverju eða öllu leyti .
Obbinn af því sem ég hef til að mynda lesið af sjálfsútgáfubókum , og þær skipta hundruðum , er illa skrifaður .
Inn á milli eru prýðisverk , en alla jafna er málum svo háttað að ýmist er sögufléttan ótrúverðug , framvindan kjánaleg , samtöl óeðlileg eða málfar klunnalegt og stundum allt í einu .
Það má segja það sama um sumar bækur sem bókaforlög gefa út , en hlutfall hrats og hæfileika er þar miklu hagstæðara .
Þeir sem meta gæði eftir hagnaði , sem er víst alltítt vestan hafs , kæra sig náttúrlega kollótta , en sölutölur segja ekki alla söguna .
Það sannaðist þegar í ljós kom í vikunni að þekktur metsöluhöfundur sjálfsútgáfu hafði keypt jákvæðar umsagnir um bækur sínar af fyrirtæki sem selur þannig þjónustu og að auki greitt öðru fyrirtæki fyrir að kaupa bækur sínar til að koma þeim ofarlega á metsölulista Amazon .
