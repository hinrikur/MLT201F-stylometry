Það er alltaf gaman þegar nýir straumar í líkamsrækt berast til landsins og er Alda Brynja Birgisdóttir ábyrg fyrir því allra nýjasta , námskeiði í húlahoppi í Kramhúsinu .
Áhuginn er svo sannarlega fyrir hendi en fullt er á fyrsta námskeiðið , sem stendur í sex vikur en kennt er einu sinni í viku .
Alda kynntist húlahringjunum í gegnum eiginmann sinn , Lee Nelson , sem er stofnandi og annar stjórnandi Sirkuss Íslands , en hún er jafnframt meðlimur í sirkusnum .
" Hann bjó til nokkra húlahringi þegar hann var að stofna sirkusinn og ýtti þessu að mér .
Og ég ánetjaðist þessu ! " Hefur farið á tvær húlahátíðir í Englandi Hún segir að í upphafi hafi það verið Lee og YouTube sem kenndu henni að húla en hún hefur stundað húlahoppið í um fimm ár .
" Síðan hef ég farið tvisvar sinnum út á húlahátíðir á Englandi , " segir Alda sem fékk mikinn innblástur frá þessum ráðstefnum og segir þær hafa veitt sér kraftinn og þekkinguna til að halda námskeið sem þetta .
Mikil vakning hefur átt sér stað í húlahoppi á Bretlandi og í Bandaríkjunum , segir Alda og leggur áherslu í tali sínu á hve húlahopp sé skemmtilegt .
" Ég var eins og svo margir oft að rembast við að vera í einhverri líkamsrækt og fara í átak .
Mér fannst aldrei nógu gaman og datt út úr því aftur , " segir hún og útskýrir að húlahoppið sé frábær líkamsrækt en á sama tíma svo skemmtilegt að henni líði ekki eins og hún sé að æfa .
" Maður er að hreyfa sig og nota allan líkamann og húlar með líkamanum , höndunum , fótunum og hausnum .
Eftir að ég byrjaði að húla hef ég átt mjög auðvelt með að vera í formi .
" Hún segir að eitt af því sem sé svo skemmtilegt við húlahoppið sé að læra eitthvað nýtt .
" Þetta er ekki líkamsrækt þar sem maður horfir á vöðvana stækka heldur líka öðlast einhverja tækni og færni .
Fyrir mér er það mjög hvetjandi að verða betri í að gera eitthvað .
" Fyrst á svið eftir þrítugt Alda hefur ef til vill óvenjulegan bakgrunn fyrir sirkusfélaga .
" Ég er líffræðingur og menntuð sem kennari , " segir Alda , sem reyndar var í fimleikum sem krakki og segist búa að því .
" Ég er með þennan háskólabakgrunn og bara allt í einu komin í sirkusstörf .
Ég hafði aldrei verið á sviði fyrr en eftir þrítugt .
Það þurfti að ýta á mig , það var erfitt að stíga fyrstu skrefin .
En svo er þetta bara svo gaman .
" Það þarf ekkert nema húlahringi til að stunda þessa íþrótt og þá getur Alda útvegað nemendum sínum .
Annað sem til þarf er bara þægileg föt og líka nóg pláss .
" Ég hef gert þetta heima með því að ýta til húsgögnum en svo á sumrin er ég bara úti í garði , " segir hún en ennfremur æfir sirkusinn daglega hjá Ármanni .
Nú er komið að stóru spurningunni : Hvað getur þú húlað með mörgum hringjum í einu ? " Við eigum eitthvað hátt í þrjátíu hringi og ég get alveg húlað með þeim öllum , " segir hún .
Fjórir tímar eru eftir af húlanámskeiðinu en Alda vonast eftir því að halda áfram enda hafa viðtökurnar verið góðar en áhugasamir geta fylgst með fréttum á kramhusid.is og sirkusislands.is .
Brellur og húladans Erlendis hafa húlahringir verið að komast aftur í tísku , nú meira hjá fullorðnu fólki en börnum og er svo komið að heilu samfélögin hafa skapast í kringum það að húla .
Öldu fannst tími til kominn að ná þessari vakningu í húla hérlendis og smita fleiri af húlahringjaæðinu og útskýrir hér nánar eðli þess að húla .
Hægt er að húla á ýmsa vegu , til dæmis eins og sirkuslistamenn gera , en þá byggist allt á því að gera ýmsar brellur og oft með mörgum húlahringjum .
Ennfremur hefur húladans komið sterkur inn síðustu árin .
Þá er yfirleitt notast við einn húlahring og hugsað meira um flæði og hreyfingar með hringnum við tónlist en brellurnar eru frekar aukaatriði .
Alda hefur margsinnis komið fram í sýningum Sirkuss Íslands með hringina sína .
Framan af var hún í sirkusstílnum en að undanförnu hefur hún fengið áhuga á húladansinsum .
Námskeiðið í Kramhúsinu er samsuða þessara ólíku stíla sem hún hefur stundað , þar sem grunntækni og brellur eru kenndar auk þess sem lögð er áhersla á flæði og hreyfingar í hringnum við tónlist .
