Nætursjónaukar Landhelgisgæslunnar skiptu sköpum við björgun fimm manna úr sjálfheldu á eyri úti í Jökulsá í Lóni í upphafi mánaðarins .
Voru aðstæður afar erfiðar og ljóst að ekki hefði verið hægt að koma mönnunum til hjálpar hefði sjónaukanna ekki notið við .
Myndir : Árni Sæberg saeberg@mbl.is Texti : Gunnhildur Ásta Guðmundsdóttir gunnhildur@mbl.is Sama kvöld og TF-LIF sinnti björgunarstarfinu í Lóni fylgdist ljósmyndari Morgunblaðsins , Árni Sæberg , með næturæfingu TF-GNA út af Faxaflóa .
Tók varðskipið Þór einnig þátt í æfingunni þar sem æfð var þyrlubjörgun manna úr sjó , m.a. með aðstoð sjónaukanna .
Landhelgisgæslan hefur haft á að skipa nætursjónaukum frá árinu 2002 en tvær Super Puma þyrlur embættisins , TF-GNA og TF-LIF , eru útbúnar fyrir notkun slíks búnaðar .
Eykur notkunargetu um 90% Að sögn Björns Brekkan Björnssonar , flugstjóra og kennara hjá Landhelgisgæslunni , lenti þyrlusveitin oft á tíðum í vandræðum að nóttu til við leitar- og björgunarstörf fyrir tíð sjónaukanna , þar sem myrkur og skyggni til athafna var lítið sem ekki neitt og aðstæður beinlínis hættulegar björgunarmönnum .
Fyrir vikið voru næturleitir miklum takmörkunum háðar og oft á tíðum ekki hægt að fara af stað .
Að sögn Björns jókst næturgeta Gæslunnar til að sinna leitum og björgunum til mikilla muna við kaupin á sjónaukunum og má áætla að þjónustugeta hennar hafi aukist um 90-95% , sérstaklega inni á landi .
" Með tilkomu nætursjónaukanna er hægt að fara út við aðstæður þar sem lítið hefði verið hægt að gera áður , " segir hann .
Þá búa björgunarmenn við aukið öryggi með tilkomu sjónaukanna þar sem þeir hafa betri sýn yfir aðstæður þar sem skyggni er lítið og aðstæður til flugs oft afar takmarkaðar .
Ekki er hins vegar hlaupið að því að vinna með sjónaukana að sögn Björns .
Sjónsviðið sem þeir gefa mönnum er mjög takmarkað eða aðeins um 40 gráður , en mannsaugað nemur að jafnaði um 210 gráður .
Því er von að menn þurfi að venjast því að vinna með tækin .
Mikillar þjálfunar þörf Landhelgisgæslan hefur leyfi frá bandaríska varnarmálaráðuneytinu Pentagon til að notast við sjónaukana í starfsemi sinni en þeir teljast til hergagna og eru bandarísk framleiðsla .
Þurfa menn að undirgangast viðamikla þjálfun í að nota búnaðinn í upphafi , samanber við að stýra þyrlunum .
Árleg endurþjálfun fer síðan fram á haustin til að venja menn aftur við en búnaðinum er lagt yfir bjarta sumarmánuðina .
Um leið og haustar hefst endurþjálfun áhafnarmeðlima í notkun sjónaukanna og eru farin 3 til 6 æfingaflug á viku yfir allan veturinn , bæði til sjós og fjalla , öll í myrkri .
Þarf hver flugmaður að lágmarki að fljúga 200 flugtíma á ári til þess að vera tilbúinn í flug við allar aðstæður að sögn Björns .
Endurþjálfun í ár var nýhafin þegar útkallið í Lóni kom og reyndi því fljótt á notkun sjónaukanna .
Tækin sjálf eru engin smásmíði en þau vega um eitt kíló að þyngd og eru hengd framan á hjálma áhafnarmeðlima .
Til að vega upp á móti þunganum að framan eru síðan 400 gr. blýstykki einnig fest aftan á hjálmana .
Reynir því mikið á háls- og axlavöðva manna þegar unnið er með búnaðinn og ekki óþekkt að menn fái hálsríg fyrst á haustin þegar farið er að vinna með hann að nýju .
Magna upp ljós Að sögn Björns virka sjónaukarnir þannig að þeir magna upp það ljós sem fyrir þeim verður en best virka þeir við tungl- og stjörnuskin .
Þá eru þeir þannig útbúnir að verði of skært ljós fyrir þeim hætta þeir að virka .
Skýrir það m.a. hvers vegna þarf að gera breytingar á þyrlum þar sem notast er við búnaðinn en breyta þarf allri lýsingu í mælaborði þeirra svo að hún trufli ekki sjónaukana .
Skýrir þetta einnig hvernig hægt er að koma auga á ljóstýrur úr nokkurra kílómetra fjarlægð , til dæmis af björgunarvestum eða neyðarblysum , en sjónaukarnir geta magnað slíkt ljós upp allt að 40.000-falt .
