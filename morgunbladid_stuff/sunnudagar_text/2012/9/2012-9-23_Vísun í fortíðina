Erla Tryggvadóttir , dagskrárgerðarkona á Rás 1 , safnar í kringum sig fallegum hlutum sem hafa tilfinningalegt gildi fyrir hana .
Þó þessi bjarta íbúð við Elliðavatn sé ný hafa hlutirnir í henni sögu .
" Mér finnst nauðsynlegt að hlutirnir í kringum mann hafi sögu .
Mér finnst gaman að hafa fallega hluti í kringum mig og hluti þar sem ég tengi við upprunann , " segir Erla .
" Þeir hlutir sem ég raða í kringum mig , eins og málverkin sem ég er með , hafa þýðingu fyrir mér , " segir hún en eitt þeirra er málverk af kvenkyns ofurhetjum eftir Erró , sem veitir henni innblástur .
Erla les mikið .
" Mér finnst bókalaust heimili vera sálarlaust heimili , " segir hún en bækurnar eru bæði í stofunni og í svefnherberginu .
Henni finnst líka að heimili eigi að vera griðastaður .
" Ég legg mikla áherslu á að það sé gott að koma heim , " segir hún .
Erla er komin nokkuð langt frá æskustöðvunum í Vesturbænum .
" Ég hef nokkrum sinnum í sumar vaknað upp við hanagal hér .
Þetta er eins og sænskt úthverfi , " segir hún um stemninguna í hverfinu og hlær .
" Hverfið er að verða grónara og ein besta vinkona mín býr hérna í nágrenninu , " bætir hún við .
Erla dvaldi ár í Danmörku og er enn hrifnari af norrænni hönnun eftir þann tíma .
" Danirnir hafa einstakt lag á því að raða í kringum sig fáum en fallegum hlutum .
Þeir eru duglegir við að blanda saman gamalli hönnun og einhverju nýju .
Það er mjög skemmtilegt .
" " Ég er mikill safnari , " segir hún og segir það fylgja því að hafa áhuga á hlutum með sögu .
" Ég hef gaman af gömlum tíma og finnst stundum eins og ég sé fædd á vitlausum tíma .
Mér finnst tímabilið eftir fyrra stríð til 1960 mjög skemmtilegt .
" Svefnherbergið er fallegt .
Það er ró yfir því og ríkir þar austræn stemning , á rúminu er indverskt silkirúmteppi og myndirnar á veggjunum eru handmálaðar silkimyndir frá Kína .
Skinnið sem er á gólfinu og í púðunum er antilópuskinn sem Erla keypti í eftirminnilegri ferð til Namibíu .
" Þegar ég kláraði BA-gráðu í stjórnmálafræði var ég stödd á tímamótum .
Mig hafði alltaf langað í verk eftir Karólínu Lárusdóttur og trítlaði bara inn í næsta gallerí og keypti þetta verk á vaxtalausu listaverkaláni , " segir Erla en fyrstu árin var verkið hjá móður hennar en hefur nú fengið samastað fyrir ofan stofusófann .
Í sófanum er síðan gamall púði sem langamma hennar saumaði út .
