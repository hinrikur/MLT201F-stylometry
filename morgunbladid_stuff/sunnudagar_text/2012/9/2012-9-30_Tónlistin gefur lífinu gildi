Helgi Þór Ingason , doktor í vélaverkfræði og dósent við Háskólann í Reykjavík , er einnig liðtækur píanisti og lagahöfundur og í kvöld , sunnudagskvöld , kl. 20 efnir hann til tónleika í sal FÍH í Rauðagerði , þar sem hann mun í fyrsta sinn leika alfarið frumsamið efni ásamt nokkrum félögum sínum .
" Flestir sem þekkja mig vita að tónlistin er mitt stóra áhugamál og ástríða , " segir Helgi Þór sem samið hefur nokkur lög og texta gegnum tíðina .
" Sum hafa ratað á efnisskrá hljómsveita sem ég hef starfað með en flest hafa legið í þagnargildi .
Úr því verður nú bætt .
" Helgi Þór segir lögin flest eiga það sammerkt að fjalla um atburði í hans lífi , gleði og sorg .
" Þessi lög eiga sér öll sögu .
" Yfirskrift tónleikanna er " Gamla hverfið " en það er tilvísun í eitt laganna sem heitir því nafni og fjallar um Árbæjarhverfið .
" Rætur mínar eru í Árbænum .
Þar ólst ég upp og lék mér ásamt æskuvini mínum , Einari Clausen söngvara , sem verður einmitt með mér á tónleikunum .
Raunar ber Einar höfuðábyrgð á því að tónleikarnir fara fram , hann hvatti mig óspart til að láta slag standa .
" Aðrir tónlistarmenn sem koma fram á tónleikunum eru Einar Sigurðsson kontrabassaleikari ; Matthías Stefánsson , sem leikur á gítar og fiðlu , og Karl Pétur Smith slagverksleikari .
Elstu lögin eru meira en tuttugu ára gömul en þau yngstu svo ný að þau hafa varla hlotið nafn .
Ef til vill koma tónleikagestir til með að leggja Helga Þór lið í þeim efnum .
Spurður um stílinn segir Helgi Þór ekki auðvelt að skilgreina hann .
" Rætur mínar eru í djassinum og þessi tónlist er klárlega djassskotin þó það bregði fyrir ýmsum stílum .
" Helgi Þór á alla texta sjálfur , utan einn .
Hann er eftir föðurbróður hans , Jón heitinn Árnason á Syðri-Á í Ólafsfirði , en hann var skáld gott .
Hengd á hann harmónikka Helgi Þór dróst ungur að tónlist .
" Ég byrjaði barnungur að spila á píanó og það hefur verið mitt hljóðfæri alla tíð .
Að vísu var hengd á mig harmónikka fyrir nokkrum árum .
Ég hef líka sungið í kórum .
Það er tónlistin sem gefur lífinu gildi , " segir Helgi Þór sem meðal annars á aðild að hljómsveitinni South River Band og Mótettukórnum sem æfir Jólaóratóríu Bachs um þessar mundir .
Spurður hvort komið hafi til greina að helga sig alfarið tónlistinni eftir stúdentspróf svarar Helgi Þór játandi .
" Ég íhugaði það mjög alvarlega en verkfræðin varð fyrir valinu .
Um leið og ég gerði það lofaði ég hins vegar sjálfum mér að gefa tónlistinni meiri tíma síðar .
Við það loforð hef ég staðið , ekki síst á allra síðustu árum .
" Helgi Þór segir verkfræðina og tónlistina fara prýðilega saman .
" Mér hefur alltaf gengið ágætlega að sameina þetta tvennt , vinnu og áhugamál , og þegar ég hugsa út í það gengur það eiginlega aldrei betur en þegar mest er að gera hjá mér .
Er það ekki dálítið íslenskt ? " Frítt er inn á tónleikana í kvöld en þeir sem vilja láta eitthvað af hendi rakna geta laumað í hattkúf sem verður á staðnum .
Því sem kemur inn mun Helgi Þór síðan skipta á milli vina sinna , tónlistarmannanna .
