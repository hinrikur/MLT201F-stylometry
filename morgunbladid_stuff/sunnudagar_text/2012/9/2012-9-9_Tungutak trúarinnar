Fyrrverandi rektor Skálholts , Kristinn Ólason , hefur undanfarnar vikur siglt krappan sjó í fjölmiðlaumhverfinu og varla hefur nokkur sem fylgist með fréttum verið þess óvitandi .
Hingað til hefur hann engu til svarað um ýmsar ávirðingar sem á hann hafa verið bornar en nú hefur hann ákveðið að segja frá sinni hlið málsins á síðum Morgunblaðsins .
Texti : Guðrún Guðlaugsdóttir gudrunsg@gmail.com Ljósmynd : Kristinn Ingvarsson kring@mbl.is Kristinn Ólason fyrrverandi stundakennari við guðfræðideild Háskóla Íslands hefur haft gott orð á sér sem kennari , þykir fróður og glöggskyggn og störf hans sem rektor í Skálholti mæltust vel fyrir .
Auk þess liggur eftir hann fjöldi ritverka sem hann hefur birt hér og á erlendum vettvangi , svo og hefur hann staðið fyrir námskeiðum og gegnt öðrum ábyrgðarstörfum sem fræðimaður í Þýskalandi , Íslandi og víðar .
Á þennan orðstír hefur nú borið skugga vegna fréttaflutnings af fölsuðum doktorstitli , eins og það er orðað í fréttum .
En hvernig skyldi þetta mál vera vaxið ? Fréttaflutningur um séra Kristin Ólason hófst 13. ágúst í sumar í DV með fyrirsögninni : " Fyrrverandi rektor í Skáholti laug til um doktorsgráðu .
" Í þeirri frétt segir Ástráður Eysteinsson , forseti hugvísindadeildar Háskóla Íslands , m.a. : " Það er alveg augljóst að viðkomandi mun ekki kenna lengur hjá okkur .
" Þá segir í fréttinni að Kristinn hafi fengið hærri laun hjá HÍ vegna doktorsgráðunnar en muni borga ofgreidd laun til baka og að háskólinn ætli ekki að kæra Kristin .
Ég byrja á að spyrja Kristin hve háa upphæð ofgreiddra launa hann borgi til baka .
" Rétt rúmar sextíu og tvö þúsund krónur , " segir Kristinn .
Þess má geta að stundakennari með MS-próf hefur nú við HÍ 1.790 krónur á tímann , þeir sem hafa doktorspróf fá nú 1.965 krónur á tímann .
Næst spyr ég Kristin hvernig þetta hafi gengið fyrir sig ? " Ég var í vor sem leið kallaður á fund hjá fulltrúum HÍ .
Ég var þá ekki skráður starfsmaður hjá Háskóla Íslands en mætti á fundinn , þar sem þetta mál var rætt , " svarar hann .
Í fyrrgreindri frétt segir að Háskóli Íslands ætli ekki að kæra þig .
Var þér hótað kæru ? " Nei , það kom ekki til tals við mig .
" Doktorsferlið Hefur þú fullnægjandi doktorsmenntun ? " Ég var í framhaldsnámi í Þýskalandi í tæp átta ár og lagði stund á gamlatestamentisfræði .
Ég lauk öllum tilskildum námskeiðum og skrifaði ritgerð upp á tæpar 350 síður sem var frágengin vorið 2003 .
" Í hverju liggur það þá að þú hefur ekki fullgilda doktorsgráðu ? " Ég flutti heim til Íslands áður en ferlinu lauk .
Það sem á vantaði var hluti prófsins úr völdum námsgreinum , sem og útgáfa ritgerðarinnar sem er nokkurs konar endapunktur doktorsferlis .
Þess ber að geta að stærsti hluti doktorsprófsins er ritgerðin sjálf sem ég hafði lokið sem fyrr greindi .
" Hvers vegna lést þú ekki vita að doktorsgráða þín væri ekki fullgild ? " Þar liggja mín meginmistök .
Ég taldi mér trú um það að ég mundi ljúka því sem upp á vantaði í prófunum og prentun ritgerðarinnar innan árs frá því ég flutti heim .
Það tókst ekki .
Ég varð fljótt upptekinn af nýjum viðfangsefnum og próflok sátu á hakanum of lengi .
" Hefur þú fullnægjandi þekkingu til að kenna hebresku og önnur þau gamlatestamentisfræði sem þú hefur kennt undanfarin ár ? " Ég tel mig hafa staðgóða þekkingu í hebresku og gamlatestamentisfræðum enda hef ég skrifað og sinnt rannsóknum á vettvangi fræðigreinarinnar á undanförnum árum .
Ég vil fullyrða að ég hafi lagt mig fram um að miðla nemendum Háskóla Íslands mörgu af því besta sem ég kann með góðum árangri .
" Skráði ekki sjálfur titil ritgerðar Í frétt DV frá 13. ágúst segir ennfremur : " Doktorsritgerð Kristins var einnig skráð á Landsbókasafni en þegar að var gáð reyndist engin ritgerð vera að baki skráningunni .
Hin meinta ritgerð ber nafnið : Die Sprache des Vertrauens sem þýðist lauslega á íslensku sem Tungumál traustsins .
" Er þessi ritgerð fyrirsögnin tóm ? " Fyrirsögn ritgerðarinnar er tilvitnun í Tómas frá Akvínó , sem fjallaði meðal annars um tungutak trúarinnar .
Hin rétta þýðing er ekki tungutak traustsins heldur tungutak trúarinnar .
En ritgerðin fjallar um þrjá Davíðssálma .
Ég skráði ekki sjálfur þessa ritgerð á Landsbókasafni heldur var ég inntur eftir titli ritgerðar minnar sem ég skrifaði í Freiburg .
Ég fékk með öðrum orðum fyrirspurn um heiti ritgerðarinnar og einhver annar hefur því sett titilinn inn hjá Landsbókasafninu .
" Ritaði um Jobsbók fyrir styrk Rannís Í frétt DV frá 13. ágúst segir : " Hann hlaut einnig styrk frá Rannís til rannsóknarstarfa út á doktorsprófið .
" Hvernig hefur þú varið styrknum sem þú fékkst frá Rannís ? " Ég vann ítarlega rannsókn á Jobsbók og fjallaði um þær rannsóknir bæði í fyrirlestrum hérlendis og erlendis og með birtingu greina .
Eitt af því sem ég þarf að fá prentað er skýringarrit við Jobsbók sem ég vann fyrir þá peninga sem ég fékk hjá Rannís .
" Hefur verið haft samband við þig frá Rannís vegna fjölmiðlaumfjöllunarinnar að undanförnu ? " Já , það hefur verið gert en meira veit ég ekki .
" Rektorsstarfið í Skálholti Kristinn , þú varst haustið 2010 vígður prestur .
Hafðir þú þá hug á að sækja um prestsstarf – eða jafnvel stöðu vígslubiskups ? " Ég var vígður til prests í Skálholti þegar ljóst var að séra Sigurður Sigurðarson vígslubiskup var orðinn alvarlega veikur og þá gat ég létt undir í þjónustu staðarins með séra Agli Hallgrímssyni sóknarpresti .
" Veistu hvað varð til þess að þessi umfjöllun um að þú hefðir ekki fullgilt doktorspróf kom upp og hvenær það gerðist ? " Nei , það veit ég ekki .
" Í frétt í DV frá 14. ágúst segir í fyrirsögn : " Sagðist vera doktor þegar hann sótti um rektorsstöðuna .
" Í fréttinni kemur fram að Kristinn hafi verið talinn hæfastur nokkurra umsækjanda .
Skiptir máli að hafa doktorsnafnbót til að verða rektor í Skálholti ? " Nei , það hefur ekki verið sett sem skilyrði fyrir stöðunni .
Hins vegar getur akademísk tenging haft afar góð áhrif á starfið í Skálholtsskóla .
Ég tel mig hafa sýnt fram á í starfi mínu þar margar leiðir sem nota má til að tengja þennan sögulega stað alþjóðlegu og íslensku vísindastarfi .
Ég bauð sem rektor í Skálholti fjölmörgum erlendum fræðimönnum á sviði guðfræði sem héldu þar námskeið eða fluttu fyrirlestra á sviði guðfræðinnar fyrir presta og annað áhugafólk um þessi efni .
" Lífsneisti átti að efla starf í Skálholti Hvað segir þú um fyrirsögn fréttar DV : " Skuldbatt kirkjuna án heimildar .
" En þar segir meðal annars að þú hafir stofnað félagið Lífsneista ehf fyrir hönd Skálholts án þess að hafa heimild til þess frá Þjóðkirkjunni og lofað 250 þúsund króna hlutafjárframlagi kirkjunnar .
Er þetta rétt ? " Ég lít svo á að stjórn Skálholtsstaðar , en þá var biskup Íslands , Karl Sigurbjörnsson , stjórnarformaður , hafi samþykkt þátttöku og stofnun Lífsneista ehf á fundi vorið 2011 , þar sem fulltrúi Lífsneista var einnig viðstaddur .
Hugmyndin um Lífsneista ehf byggðist á áralangri hefð kyrrðardaga .
Markmiðið var að efla starfið í Skálholtsskóla með þessu félagi .
" Eru þessar 250 þúsund krónur stór hluti af veltu Skálholtsstaðar ? " Heildarvelta Skálholtsstaðar þegar ég vissi síðast var nær 100 milljónir króna .
" Óskemmtileg reynsla Hvernig hefur þér liðið eftir að þessi fjölmiðlaumfjöllun um prófgráður þínar hófst ? " Þetta hefur verið óskemmtileg reynsla .
Það er sárt að þurfa að horfast í augu við afleiðingar af mistökum af þessum toga .
Það hefur komið mér á óvart hversu óvæginn fréttaflutningur af þessu máli hefur verið .
Ég neita því ekki að mér finnst þetta líkjast því mest að verða fyrir slysi sem maður að hluta til ber ábyrgð á .
" Hvað ætlar þú nú að taka þér fyrir hendur ? " Ég vil ljúka því doktorsferli sem hefði átt að vera lokið fyrir löngu síðan .
Ljúka því sem eftir er og gefa doktorsritgerðina mína út .
" Menntun og einkahagir Kristinn Ólason fæddist árið 1965 á Selfossi og ólst þar upp .
Foreldrar hans eru Óli Ágústsson og Ásta Jónsdóttir .
Hann lauk stúdentsprófi frá Menntaskólanum við Sund 1985 og stundaði nám í guðfræðideild Háskóla Íslands þaðan sem hann lauk embættisprófi árið 1992 .
Hann lagði stund á klassísk fræði við HÍ frá 1992 til 1996 .
Hann hélt eftir það til Þýskalands til að nema gamlatestamentisfræði , fyrst við Otto-Friedrich háskólann í Bamberg og síðar við Albert-Ludwigs háskólann í Freiburg .
Kona Kristins er Harpa Hallgrímsdóttir .
Þau eiga þrjú börn og þrjú barnabörnin .
Ágrip af ferilskrá Í ferilskrá Kristins Ólasonar , sem er mikil að vöxtum kemur meðal annars fram að hann hefur kennt í Þýskalandi og gegnt stöðu aðjúnkts við Háskólann í Freiburg og að hann hefur tekið virkan þátt í rannsóknarsamvinnu 13 evrópskra háskóla á sviði gamlatestamentisfræða ( OTSEM ) .
Kristinn hefur verið frá upphafi í ritstjórn Glímunnar , sem er óháð tímarit um guðfræði og samfélag .
Kristinn hefur skrifað mikinn fjölda greina á sínu fagsviði sem birst hafa á erlendum sem innlendum vettvangi í fagtímaritum og greinasöfnum .
Hann hefur og ritstýrt bókum , m.a. hjá Herderforlaginu í Þýskalandi og hér á Íslandi .
