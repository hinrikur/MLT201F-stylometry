05:45 Vekjaraklukkan í farsímanum hringir og sem betur fer er ég snöggur að vakna annars væri afskaplega erfitt að vera með morgunþátt í útvarpi .
Ég laumast frammúr og passa mig að vekja hvorki soninn né konuna .
Ég tek mig til fyrir vinnuna en mesta undirbúningsvinnan fyrir útvarpsþátt dagsins fer fram daginn áður .
Þá grúska ég á tónlistarsíðum , fletti tónlistartímaritum og næ mér í efni .
Þessa vikuna er spennandi slagur á breska breiðskífulistanum þar sem tvær nokkuð stórar sveitir gefa út plötur í sömu vikunni og keppa um toppsæti listans .
Norður-írska sveitin Two Door Cinema Club og Lundúnahljómsveitin The Vaccines með bassaleikarann Árna Hjörvar innanborðs .
Í gærkvöldi renndi ég í gegnum kynningareintök af þessum plötum og kvað upp minn dóm í morgunsárið í þættinum á X-977 .
Seinna um kvöldið kíkti ég á tónleika Baraflokksins á Gamla Gauknum .
Allt gert af einskærum tónlistaráhuga sem spillir ekki fyrir þegar maður sér um tónlistarþátt í útvarpi .
06:00 Ég vek konuna mína varlega og hún tekur sig til fyrir vinnuna á meðan ég fylgist með syninum sem er oftar en ekki vaknaður .
Það er komin góð rútína á morgnana eftir að Grétar Þór , 17. mánaða , byrjaði hjá dagmömmu .
Þessi rútína rauk reyndar útí veður og vind í sumarfríinu en lífið er aftur að færast í fastar skorður .
Sonur minn er ekki mikið fyrir að dunda sér svona snemma og vill helst vera í fanginu á foreldrum sínum og þessvegna er fínt að hjálpast að .
Við feðgarnir skundum inní eldhús og hitum hafragraut og lítill gaur fylgist með hverju handtaki .
Eftir morgunmatinn er Bára yfirleitt klár og ég rýk á stað til vinnu á meðan að þau dunda sér heima til hálf átta .
06:30 Mæti í Skaftahlíðina þar sem að Heimir Karls á Bylgjunni er búinn að taka til dagblöð dagsins og Þráinn Steinsson tæknifrömuður bíður brosandi með kaffibollann .
Það er unaðslegt að mæta svona snemma til vinnu , kyrrðin er oftast alger , engin umferð og ekkert stress .
Ég fletti blöðunum og merki við fréttir sem ég get notað í þættinum .
Ég nýt þeirra forréttinda að geta sleppt neikvæðum fréttum og ég þarf ekkert að velta mér uppúr málefnum líðandi stundar , það eru hæfari menn í slíkum vangaveltum á fjölmiðlum .
07:00 Á slaginu sjö hefst morgunþátturinn Ómar á X-977 .
Þátturinn byggir af stærstum hluta á tónlist og tónlistartengdum hlutum og yfirlýst markmið þáttarins er að koma fólki glottandi útí daginn , ekki hlæjandi heldur glottandi .
Það er stór munur þar á .
Fastir dagskrárliðir eru á sínum stað eins og sjónvarps- og kvikmyndagetraun dags .
7:45 Hvolsvöllur dagsins fer í loftið .
Dagskrárliðurinn tengist ekki Hvolsvelli á nokkurn hátt en nafngiftin er óður til æskustöðvanna þar sem ég er gríðarlega stoltur Hvolsvellingur .
Yfirleitt tengist Hvolsvöllur dagsins merkilegum atburði sem gerðist í rokksögunni á þessum degi .
8:45 Morgunblúsinn ( blús fyrir Helenu ) fer í loftið en það er sérvalið lag til að koma fólki í rétta gírinn .
Fólk er oft í bílnum , fast í umferð , á leiðinni inní daginn og það er besti tíminn fyrir pepp .
Þetta er sjaldnast blús en nafnið festist á dagskrárliðnum og í raun ástæðulaust að breyta því .
Á milli fastra liða spila ég blöndu af nýrri og gamalli tónlist .
Tónlist er ástríðan og ég er í símanum næstum allan þáttinn að spjalla við hlustendur um tónlist , taka við óskalögum o.s.frv. Án þessara samskipti yrði enginn þáttur .
10:00 Ég leita að tónlistarfréttum á Netinu fyrir Púlsinn sem er daglegur tónlistarfréttapakki á X-inu .
Ég les í gegnum fréttatilkynningar og annað sem má nota í fréttirnar .
12:00 Þá skunda ég í matstofuna .
Það er ótrúlega þægilegt að hafa mötuneyti á vinnustaðnum og þurfa ekki að þvælast úr húsi til að ná sér í hádegis mat .
Verst hvað ég fitna svakalega .
13:00 : Nú hefst vinna við tónlistarstöðina PoppTv en ég sé um tónlistina þar sem er oftast af allt öðrum meiði en tónlistin á X-inu .
Fjölbreytnin er bara skemmtileg , enda mikið um flott tónlistarmyndbönd og íslenski bransinn er sérlega frjór .
14:00 : Farið yfir tónlistina á X-977 og ákveðið hvað fer í spilun .
Fundinn sitjum við félagarnir af X-inu ég , Orri , Frosti og Máni og það er stundum hasar á þessum fundum sem er stórkostlegt .
Þegar tónlistarfundi lýkur þá undirbý ég Heimkeyrsluna sem er á dagskrá X-977 alla virka daga milli 17:30 og 19:00 .
Þar spila ég klassíska rokktónlist sem stuðlar auðvitað að því að fólk komi heilt heim eftir daginn .
15:00 Hér lýkur vinnudeginum ( enda byrjar hann snemma ) og ég sæki Grétar Þór til dagmömmunnar .
Við feðgarnir dundum okkur heima þangað til að Bára kemur heim um fjögur leytið en stundum notum við tímann og förum í búð eða í kaffi til ömmu Birnu .
Fjölskyldan er nú oftast að dunda sér frammað kvöldmat en uppúr sex fer ég að vona að konan mín ætli að elda .
Ég er arfaslakur í eldhúsinu en ræð algerlega yfir þvottahúsinu þannig að ég er ekki alslæmur .
Ég þarf samt að fara að elda oftar ( roðna .
Bára , þú ert æðisleg ) .
20-21 : 00 Þegar sonurinn er sofnaður þá slaka foreldrarnir á ( þau eru nú fallegust þegar þau sofa ) .
Undanfarið dett ég þó í skólabækurnar því ég skellti mér í Háskólabrú Keilis til að bæta fyrir gamlar syndir .
Ég vildi helst ekki að börnin mín upplifðu mig ómenntaðan , dreif mig af stað aftur og það er mesta furða hvað toppstykkið virkar ennþá .
Þetta er mikið efni og því nóg að gera og um að gera að nýta tímann vel .
Hugurinn stefnir til frekara náms þannig að þetta er bara upphitun .
Áður en ég loka tölvunni þá kíki ég á helstu tónlistarsíðurnar til að undirbúa næsta dag .
Það er gott að sofna ZZZZZ 