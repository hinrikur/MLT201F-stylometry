Kosningar eru hin lögformlega leið sem kjósendur í lýðræðisríki hafa helsta til að láta stjórn lands eða sveitarfélags til sín taka .
Auðvitað eru áhrif þeirra ekki bundin við þessa formlegu leið eina .
Aðrar koma til en eru þó einkum til fyllingar .
Þeir , sem virkir eru í stjórnmálasamtökum , geta haft töluverð áhrif innan þeirra , án þess að vera þar í fremstu röð .
Slíkra áhrifa sér iðulega stað í störfum viðkomandi flokks , í sveitarstjórn eða á landsvísu .
Skrif einstaklinga í blöð eða viðtöl eða önnur þátttaka í ljósvakamiðlum sömuleiðis .
Undirskrift undir ákall eða mótmæli geta einnig haft sitt að segja , einkum með öðru .
Mótmælafundir og margvíslegar aðgerðir til að hafa áhrif eru stundum eins og dropinn sem holar steininn .
Sértækar afmarkaðar atkvæðagreiðslur einnig .
Almenningur fer síður á kjörstað en áður var Þó er það svo að atkvæðagreiðslur sem stjórnvöldin matreiða hafa iðulega minni þýðingu en hinar .
Það sýna illa sóttar atkvæðagreiðslur um flugvöll og stjórnlagaþing , svo dæmi séu nefnd .
Atkvæðagreiðslur um Icesave , sem sprottnar voru af kraumandi óánægju almennings sýna hið gagnstæða .
( Synjun fjölmiðlalaga var ekki til komin vegna þrýsting frá almenningi heldur frá helsta fjármála- og fjölmiðlaafli þess tíma þar sem jafnframt voru helstu samferðamenn og fjármálalegur bakhjarl forsetans ) .
Öll slík tækifæri til að hafa áhrif eru mikilvæg , en þau breyta ekki því að enn eru það hinar beinu kosningar sem mestu þykja skipta .
Þess vegna er athyglisvert að kosningaþátttaka fer víðast hvar heldur minnkandi .
Hún er enn þá bærileg hér á landi í flestum tilvikum .
Hún var þó áberandi léleg í hinum svokölluðu stjórnlagaþingskosningum , sem að auki hlutu svo hin einstöku örlög að vera dæmdar ólögmætar af Hæstarétti landsins , en mikið þarf til þess .
Í nágrannaríkjum okkar er þátttaka í sveitarstjórnarkosningum víða komin undir 50% og þátttaka í kosningum til þings Evrópusambandsins er langt fyrir neðan það mark og er svo komið að fráleitt er að tala um slíkir þingmenn hafi raunverulegt umboð .
Horft vestur yfir Eins og áður hefur verið drepið á stendur baráttan fyrir forsetakosningar í Bandaríkjunum í því sem næst tvö ár .
Og síðara árið verður varla horft á nokkurn fréttatíma stóru sjónvarpsstöðvanna án þess að kosningabaráttuna beri þar á góma .
Um Bandaríkin þver og endilöng fara fram vel skipulagðir og litskrúðugir fjöldafundir á vegum beggja flokkanna og mest alls eru flokksþingin fáeinum mánuðum fyrir kjördag , sem standa lengi og eru stórkostlegar skrautsýningar .
Oftast nær eykst stuðningurinn við þann flokk sem þá hátíð heldur töluvert og ef mjög vel tekst til kann flokksþing að vera upphaf á sigurgöngu viðkomandi flokks .
Seinustu dagana hefur athyglin beinst að þingi repúblikana , sem útnefndi Mitt Romney formlega sem sinn forsetaframbjóðanda .
Nokkur atriði hafa þótt skyggja á skrautsýningu flokksins og efasemdir eru uppi um að hún hafi gefið frambjóðandanum það stuð sem hann þarf á að halda til að fá velt Obama úr forsetastóli .
Strax í byrjun þings fóru tveir ungir oflátungar og aular í senn , úr hópi hinna 5.000 fundargesta , illa af stað þegar þeir sýndu blökkustúlku , starfsmanni sjónvarpsstöðvarinnar CNN , fádæma dónaskap .
Þeim var í framhaldinu vísað af þingstað .
Atvikið var svo fráleitt að í fyrstu flaug mönnum í hug að andstæðingar flokksins hefðu átt hlut að máli , sem ekki var .
Slíkt er ekki með öllu óþekkt , eins og gömul dæmi frá tíð Nixons minna á .
Paul Ryan , varaforsetaefni sem nýlega var kynnt , þótti ekki takast vel upp í ræðu sinni og koma óöruggur fyrir , einkum í upphafi hennar .
Og trompið óvænta , Íslandsvinurinn Clint Eastwood , var ekki á skotskónum þegar hann flutti æði frumlega ræðu sína .
Í einni af sinni frægustu mynd á síðari hluta ferilsins lék hann leyniþjónustumann á lokaspretti sem eins og slíkir verða að vera , var tilbúinn að fórna lífi sínu fyrir forseta Bandaríkjanna .
Nú var Clint í öðru hlutverki .
Á flokksþinginu var auður stóll gegnt ræðupúltinu , þar sat Obama forseti í þykjustunni og beindi Clint hólki sínum ( eða Dirty Harrys ) að forsetanum .
En nú var bleik brugðið og þótti hetjan missa marks á stuttu færi þegar mest lá við .
Síðustu áratugina hafa stjörnurnar í Hollywood flestar elt þá tísku að fylgja demókrötum í kosningum .
Því þótti mikill fengur að yfirlýstum stuðningi hins vinsæla leikara við repúblikana .
Clint er sagður vera fremur íhaldssamur í efnahagsmálum en á hinn bóginn hallast nokkuð á vinstrihliðina í félagslegum efnum , a.m.k. á bandarískan mælikvarða mælt .
En að öllu samanlögðu er nú sú mynd dregin upp vestra að flokksþingið hafi ekki orðið sá fjörgjafi sem Romney hefði þurft á að halda , ekki síst eftir að honum skrikaði fótur á ferð um Evrópu og Ísrael á dögunum .
En demókratar og stuðningsmenn þeirra á fjölmiðlum , sem eru fyrirferðarmiklir á öllum þeim helstu , að frátalinni sjónvarpsstöðinni FOX , vita þó sem er , að þótt hlakka megi yfir þessum hrakförum andstæðinganna á flokksþingi er sigur forsetans fjarri því að vera í höfn , þótt hann hafi vissulega yfirhöndina í augnablikinu .
Frásögn sérsveitarmanns , sem var í fremstu röð félaga sinna , þegar Osama bin Laden var veginn , þykir ekki vera hjálpleg forsetanum og kasta mjög rýrð á frásögn og spuna Hvíta hússins um þá atburði en þeir höfðu gert hlut forsetans sem mestan .
Ekki er þó heldur líklegt að þau óþægindi skipti sköpum í kosningabaráttunni .
Annar bragur en ekki endilega betri Allur er þessi gauragangur nokkuð ólíkur því sem við eigum að venjast .
Síðustu forsetakosningar hér á landi snerust auðvitað ekki um það embætti sem úrslitum ræður hér á landi .
En telst þó til helstu kosninga .
En með ólíkindum var hve lítið rými þeim var ætlað í þjóðfélagsumræðunni .
Forsætisráðherrann sá til þess með samblandi af skipulagsleysi og frekjugangi á Alþingi að aðeins fengust 10 dagar ótruflaðir af flokkapólitík undir umræður frambjóðenda til embættis forseta Íslands .
Það gæti litið svo út að þetta hefði verið viljaverk þess sem síst skyldi .
Með því væri forsætisráðherra að sýna fyrirlitningu sína á forsetaembættinu og gildi þess .
Ekki er það endilega víst .
Og að auki mátti augljóst vera að svo naumt skammtaður tími myndi gagnast sitjandi forseta langbest frambjóðenda , og það hefur örugglega ekki verið ætlun Jóhönnu Sigurðardóttur .
En stjórnmálaleg óreiða sem einkennt hefur allan hennar feril og tillitsleysi við allt og alla , frá flokkssystkinum , samstarfsfólki og andstæðingum upp í Hæstarétt landsins er landskunnug og hefur sennilega ráðið mestu um hvernig þetta fór .
En hver sem skýringin er máttu æðstu stjórnvöld landsins ekki umgangast þannig þýðingarmikla umgjörð lýðræðislegra stjórnarhátta .
Kosningabarátta hefst eftir 4 mánuði Nú eru aðeins fjórir mánuðir þar til kosningabaráttan hefst fyrir alvöru á Íslandi .
Haft hefur verið á orði að undanförnu að kosningaskjálfta sé bersýnilega farið að gæta víða .
Ekki er það útilokað .
En einkennin sem hafa birst síðustu vikurnar benda þó fremur til vaxandi prófkjörsskjálfta .
Ekki þarf að koma á óvart að Jóhanna Sigurðardóttir hafi aðspurð í raun lýst því yfir í tengslum við síðasta flokksfund Samfylkingar að hún væri á förum úr pólitík .
Forsætisráðherra og formaður sem svarar því aðspurður að hann hafi ekki gert upp við sig hvort hann muni hætta eða ekki og myndi ekki tilkynna neitt fyrr en kæmi að prófkjörum eftir 6 vikum er með því að segja að spurningin svari sér sjálf .
Og svarið sem þannig er fengið þarf ekki að koma á óvart .
Tími Jóhönnu er liðinn og hún virðist ekki eiga neitt erindi lengur .
Hún hefur aldrei neitt bitastætt fram að færa er tækifæri gefst til að ávarpa fólkið í landinu .
Ræðurnar eru lítið annað en fýluleg ónot í bland við vandræðalegt sjálfshólið .
Lýsingar þær sem samráðherrar hennar í og úr núverandi ríkisstjórn gefa í skjóli nafnleyndar í persónulegum samtölum á framgöngu hennar á ríkisstjórnarfundum sýna glöggt að hún veitir þar enga leiðsögn .
Samkvæmt þessum lýsingunum situr forsætisráðherrann við enda borðsins með eins konar krossaprófsseðil , sem hjálparkokkar í ráðuneytinu hafa útbúið , spyr ráðherra spurninga , oft um alkunn atriði , og merkir við .
Þetta endurtekur sig fund eftir fund og er orðið býsna pínlegt .
Enginn arftaki sjáanlegur enn Enn er ekki farið að skýrast hver muni leiða Samfylkinguna í komandi kosningum né fyrir hvað sá flokkur ætlar sér að standa .
Verður það málið eina eða mun flokkurinn neyðast til að reyna að draga eitthvað annað upp úr sínum snjáða hatti ? Málið eina er smám saman að breytast í helsta feimnismál í íslenskra stjórnmála .
Það varð í sumar helsta fótakefli frambærilegs forsetaframbjóðanda sem virtist eiga raunhæfa sigurvon í upphafi kosningabaráttunnar .
Aðstaða hins stjórnarflokksins er ekki öfundsverð .
Forystumenn þess flokks beina nú drýgstum hluta síns haturs , sem er umtalsvert , að eigin flokksmönnum .
Helsta sök þeirra er að eiga bágt með að umbera söguleg svik flokksforystunnar .
Ýmsir hafa yfirgefið flokkinn þeirra vegna síðustu misserin , sárir og vonsviknir .
En margir hollir flokksmenn , sem sjá ekki endilega fýsilegan félagsskap annars staðar , halda í þá von að flokkurinn muni sveigja frá sínum svikaleiðangri í tæka tíð .
En þeim virðist ekki verða að vonum sínum , en fá þess í stað hvað eftir annað að sitja undir skensi og svigurmælum .
En stjórnarandstaðan ? Það þykir ekki vera góð aðferð við briddsborðið að sýna á spilin sín .
Og stjórnarandstöðuflokkarnir tveir hafa svo sannarlega ekki gert það .
En þeir hafa svo sem ekki sýnt mikið annað heldur .
Kjósendur gera sér ekki grein fyrir því hvernig stjórnarandstaðan ætlar sér að nálgast þá , þegar nær dregur .
Ætlar hún eingöngu að treysta á óvinsældir stjórnarflokkanna og leiðtoga þeirra ? Óvinsældir annarra skipta vissulega máli .
Kosningasérfræðingar benda iðulega á að neikvæði þátturinn vegi mjög þungt .
Þess vegna hneigjast bandarísku flokkarnir tveir mjög að neikvæðum auglýsingum á sínum lokaspretti , þótt allir þykist hafa á þeim skömm .
En þótt óvinsældir annarra séu þannig notadrjúgt nesti í kosningaleiðangri er það óhollt ef þess er neytt eingöngu .
Vissa , eða að minnsta kosti von , um að leiðsögn , heilindi og traust , sem fuku út í veður og vind með núverandi stjórn , muni hefjast í hæðir á ný skömmu eftir að kjörstöðum verður lokað í vor , getur ráðið úrslitum .
Sannfæring um að raunverulegir þjóðarhagsmunir og þjóðartryggð muni eftir það jafnan vera í fyrirrúmi en ekki aðeins " ætlað til heimabrúks " mun skipta máli .
Kannski mestu máli .
