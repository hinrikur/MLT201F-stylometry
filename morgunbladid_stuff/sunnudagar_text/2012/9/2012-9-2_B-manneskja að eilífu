Ég ákvað að gera tilraun á sjálfri mér í vikunni .
Er það ekki nokkuð sem allir brjálaðir vísindamenn gera ? Tilraun mín fólst þó ekki í því að læsa sjálfa mig inni á tilraunastofu .
Þvert á móti reyndi ég að koma sjálfri mér út úr húsi sem ekki er í frásögur færandi .
Nema að klukkan var ekki orðin sex að morgni þegar ég lagði af stað .
Hingað til hef ég nefnilega talið sjálfa mig vera B-manneskju af guðs náð .
Manneskju sem hrekkur í gírinn eftir kaffi , vill ryksuga eftir mat og helst fara að sofa vel eftir miðnættið .
Svo það var með semingi sem ég tók áskorun um að mæta í leikfimitíma klukkan 6.10 að morgni .
Sem hjá mér telst mið nótt .
Gott og vel ég sofnaði fyrir kl. 23 og vaknaði um sjö tímum síðar .
Hélt nokkuð keik af stað með banana í maganum og tíminn gekk bara furðu vel .
Mér fannst ég hafa sigrað heiminn þegar ég gekk út úr ræktinni klukkan 7 .
Ég þurfti að bíta mig í tunguna til að ulla ekki á þá sem voru mæta þá , svona líka seint , í ræktina ! Gleðin varði fram yfir sturtu og morgunmat en um 9 fór að síga á ógæfuhliðina .
Hausverkur ágerðist og ógleðin einnig , skjálfti greip um sig og mér leið vægast sagt ömurlega .
Ég vil ekki kenna þessu alfarið um slæmt líkamlegt ástand mitt enda tel ég það sæmilegt .
En þegar vekjaraklukkan hringdi 5.30 á fimmtudagsmorguninn ( þegar ég var búin að undirbúa gífurlega vel allt sem ég ætlaði að troða í mig eftir æfinguna til að forðast annað blóðsykurfall ) sá ég að þetta var ekki nokkurt vit .
Mér til málsbóta reyndi ég í 10 mínútur að telja mér trú um að ég hefði gott af þessu .
Ég ætti bara að hætta að væla og fara fram úr .
En ég fann að hausinn var bara ekki vaknaður og hvað þá afgangurinn af líkamanum .
Þegar ég vaknaði aftur klukkan 7 var ég öll önnur og klukkan 8 var ég búin að synda ½ km .
Ég held bara ekki lengra á A-brautina en það .
Vísindamaðurinn hefur talað .
