Er þetta rými innan í rýminu eða rými utan um rýmið ? Eða er alls ekkert rými , bara óheft flæði ? Hvar byrjar annars rými og hvar sleppir því ? Ekki er laust við að maður ruglist lítið eitt í ríminu , nú eða rýminu , þegar komið er inn á sýningu Söru Björnsdóttur í aðalsal Listasafns Reykjavíkur – Hafnarhúss .
HA er yfirskriftin og hermt er að einhverjir gestir við opnunina fyrir viku hafi haft einmitt það á orði , ha ! Lítið er á listakonunni sjálfri að græða , hún vill sem allra minnst um verkið tala .
Fyrir því færir hún þó haldbær rök .
" Það er ómögulegt að tala um þetta verk , þetta er upplifunarverk sem talar fyrir sig sjálft .
Það er ekki hlutverk mitt sem listamanns að leiða fólk í túlkun á verkinu , þetta er persónubundin upplifun .
Þú upplifir verkið án efa með öðrum hætti en ég , " segir Sara Björnsdóttir , þar sem við höfum komið okkur makindalega fyrir í bókasafni Hafnarhússins .
Mikið til í því .
" Sjáðu til , " heldur hún áfram .
" Það er gerð sú krafa á myndlistarmenn að þeir útskýri verkin sín út í hörgul og ég er ekki sammála því að það sé alltaf rétt .
Myndlist er andleg og persónuleg .
Meðan ég var í framhaldsnámi í London upplifði ég verk á sýningu mjög sterkt .
Nokkrum dögum síðar kom listakonan í skólann og útskýrði hugmyndina sem lá að baki verkinu í smæstu atriðum .
Það eyðilagði upplifun mína á því , ég man ekki einu sinni lengur hvaða verk þetta var .
Það getur gelt listaverk að útskýra það of mikið .
" HA er sjötta verkið af þessari tegund sem Sara vinnur heima og erlendis , þar sem hún sleppir hendinni af listhlutnum sem slíkum en vinnur þess í stað með rýmið sjálft .
Sjálf kveðst Sara hafa á tímabili farið að hugsa mikið um listhlutinn , hvers vegna að búa til hlut , efaðist um tilgang þess og undirstrikaði það raunar með þremur sýningum með stuttu millibili , þar sem hún sýndi sömu hlutina , breytti bara litnum og heitinu .
" Á þeim tíma fannst mér heimurinn yfirfullur af listhlutum og að ég hefði engu við það að bæta .
Þá fór ég að huga að rýminu sjálfu og hinni staðbundnu list .
" Fær fljótt leiða á hlutum Hún segir að lítið hafi verið rætt um staðbundna list ( e. site-specific ) hér heima þegar hún var í námi .
Hugtakið heyrði hún fyrst meðan hún var í framhaldsnámi í London .
" Þetta er mjög ögrandi og spennandi listform sem reynir til hins ýtrasta á ímyndunaraflið og hvernig þú horfir .
Verk af þessu tagi er á og um ákveðinn stað og getur fyrir vikið ekki farið neitt annað nema að falla úr samhengi við sig sjálft .
Í því er vitaskuld fólgin viss takmörkun en á móti kemur að ég fæ ekki leiða á að vinna á þennan hátt , það er endalaus uppspretta .
Það á vel við mig , ég fæ fljótt leiða á því sem ég geri .
" Þegar Söru bauðst að sýna í Hafnarhúsinu ákvað hún strax að gera staðbundið verk .
Ekki spillti heldur fyrir að aðalsalur hússins er " mjög dóminerandi " , eins og listakonan kemst að orði .
" Þessi salur er vel til þess fallinn að vinna svona verk inní , því hann hefur svo sterkan persónuleika .
Mig langaði til að sprengja rýmið upp og eyða út veggjum .
Það er ekkert auðvelt að sýna í honum en á hinn bóginn freistandi að búa til úr honum list .
" Til að ná fram tilætluðum áhrifum notar Sara videó / myndbönd sem varpað er á veggi fyrir atbeina tíu skjávarpa .
Hún kveðst nota vídeó / myndband af nokkrum ástæðum : " Í fyrsta lagi vegna þess að rýmið er lifandi og því vil ég ná , t.d. eins og rykkorn sem fellur í sólargeisla .
Þetta virðist í fyrstu eins og ljósmyndir en mjög fljótlega áttar áhorfandinn sig á að þetta eru lifandi myndir sem kemur mörgum á óvart , " segir Sara en verkið stýrir sér sjálft í þeim skilningi að myndunum er varpað á veggina af handahófi .
Sara er afar ánægð með viðtökurnar sem HA hefur fengið fyrstu daga sýningarinnar , þær séu vonum framar .
" Ég hef lagt mikla vinnu í þetta verk , það hefur verið hálft annað ár í undirbúningi og þess vegna er mjög ánægjulegt að fá svona jákvæða svörun .
Þegar ég sýndi verkið " Rugl í rými " í Listasafni Íslands fyrir níu árum sem var fyrsta staðbundna vídeóið / myndbandið á fleiri en einum skjávarpa kom fólk og fór án þess að segja neitt .
Svona er þetta misjafnt , ég var mjög ánægð með það verk og hefði verið til í að ræða það við fólk .
Það stóð undir nafni á margan hátt .
" Sara hefur sýnt víða erlendis og segir útlendinga oft mun opnari og viljugri að ræða um myndlist en Íslendinga .
" Íslendingar eru mun feimnari að ræða við listamenn , hvað þá að gagnrýna þá .
Við viljum hvorki stuða né særa .
Við gætum verið betri í að rýna í og gagnrýna en ég býst við að almennt kunnum við ekki að rökræða , höfum ekki lært það , hér heita rökræður rifrildi og gagnrýni skítkast .
það er frábært að einhver skuli þora að gagnrýna listir í fjölmiðlum og koma sér þannig jafnvel út úr húsi vegna þess hversu hörundsárir listamenn geta verið .
Þá undanskil ég alls ekki sjálfa mig .
" HA stendur til 6. janúar næstkomandi og Sara fagnar lengd sýningartímans sérstaklega enda mun algengara að myndlistarsýningum hér á landi ljúki á þremur vikum en þremur mánuðum .
" Ég er Listasafni Reykjavíkur mjög þakklát fyrir að afhenda mér þennan sal , gefa mér algjörlega frjálsar hendur og þann tækjabúnað sem ég þurfti sem gaf mér tækifæri til að ögra sjálfri mér og þenja getu mína .
Safnstjórinn tók vissa áhættu því ég hef ekki unnið verk á svo stórum skala áður .
Ég er líka mjög ánægð með hið frábæra samstarfi sem ég átti við sýningarstjórann , Hönnu Styrmisdóttur sem sá til þess að ég þyrfti ekki að pæla í neinu öðru en verkinu sjálfu .
" Sara ætlar að halda ótrauð áfram á sömu braut , skapa staðbundin listaverk þegar tækifæri gefst og blekkja sjón okkar áhorfenda , auk þess sem hún hyggst halda áfram að sinna textaverkum af fullum þunga .
" Í langan tíma hef ég upplifað allt mitt líf gegnum listina .
Mitt hlutskipti er að skapa list hún heldur mér vakandi – ég kann ekkert annað .
" 