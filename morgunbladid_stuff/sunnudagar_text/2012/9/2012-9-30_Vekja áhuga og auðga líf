" Fólk vill fræðast og hverju samfélagi er mikilvægt að hafa aðgang að fjölbreyttum og skemmtilegum námskeiðum , " segir Ásta Sölvadóttir í Garðabæ .
Saman standa þær Ágústa Guðmundsdóttir að fræðslusetrinu Klifinu og bjóða þar áhugaverð og skapandi námskeið fyrir börn og fullorðna .
Skapa virkan vettvang Á haustmisseri eru um það bil þrjátíu námskeið á dagskránni , fyrir unga sem eldri .
Auk þess vinna Klifið og grunnskólar bæjarins að uppbyggingu Menntaklifsins , en markmið þess er að stuðla að miðlun þekkingar í skólasamfélaginu í Garðabæ .
Er ætlunin að skapa þar virkan vettvang fyrir fræðslu , hugmyndir , aðferðir og reynslu .
" Við leggjum okkur eftir að bjóða ólíkum hópum fræðslu sem vekur áhuga og auðgar líf fólks .
Heimurinn verður æ flóknari og því er fólki mikilvægt á hverjum tíma að afla sér nýrrar þekkingar , " segir Ásta , sem lengi starfaði sem grunnskólakennari og er í meistaranámi í menntavísindum við Háskóla Íslands .
Þar fékk hún hugmyndina að starfsemi Klifsins sem hefur fest sig vel í sessi á þeim tveimur árum sem liðin eru síðan starfseminni var ýtt úr vör .
Myndlist og skapandi skrif Meðal þess sem er á dagskrá Klifsins í haust eru leik- og myndlistarnámskeið fyrir börn ásamt skapandi skrifum , fjármálanámskeiði og Manga-teikninámskeiði fyrir unglinga .
Þá eru á dagskránni námskeið þar sem kynslóðir koma saman og má þar nefna tálgun , leikfangasmiðju og þrívíddargrafík þar sem hægt er að grúska í tölvugrafík .
Einnig eru á dagskrá gítar- og trommunámskeið fyrir fólk á öllum aldri .
Í Klifinu er hægt að læra fyrstu drættina í olíumálun sem og skyndihjálp en hið síðarnefnda er öllum bráðnauðsynlegt .
Þá hefur handverksfólk nánast flykkst á endurvinnslunámskeiðið Nýju fötin keisarans .
Þar lærir fólk á einni kvöldstund að flétta saman endurunið hráefni , til dæmis kaffi- og snakkpoka og fleira .
Úr því má vefa töskur , skálar , buddur og nálapúða og fleira .
Með þessu fá kaffipokarnir nýtt hlutverk svo úr verða fallegir og litríkir hlutir .
Til námskeiðsins koma þátttakendur með til dæmis kaffipoka , snakkpoka og flísatöng og eftir kvöldið er fólk fært í að minnsta kosti grunnatriðin .
Námskeið þessi eru jafnan haldin á miðvikudagskvöldum og verða á dagskránni fram á haustið , eða svo lengi sem þátttakan er til staðar .
" Við bætum námskeiðum við ef þess þarf , " segir Ásta .
Með starfsemi í Flataskóla Starfsemi Klifsins verður æ fjölbreyttari .
Segir Ásta starfseminni hafa verið mikill akkur í að fá til liðs við sig góða leiðbeinendur víða frá og það muni um slíkt .
Þá sé starfsemin vel staðsett í Flataskóla við Vífilsstaðaveg .
Þar hafi Klifið fengið til umráða kennslustofur í norðurálmu skólahússins , en þar fara flest námskeiðin fram , en annars staðar ef aðstæður krefjast þess .
sbs@mbl.is 