Harðindi að hausti .
Þetta gæti verið fyrirsögn frétta um hríðarskotið norður í landi í vikubyrjun , sem varð til þess að þúsundir fjár fennti .
Björgunarstörfum er ekki lokið þegar þetta er skrifað , en ljóst má þó vera að skaði bænda nyrðra er mikill .
Þó virðist í allmörgum tilvikum sem svo að betur muni fara en virtist í fyrstu .
Almenna reglan í mannlífinu er sú að hlutirnir fara yfirleitt skár en hitt .
Sjálfsagt helgast það að nokkru af samtakamætti fólksins sem setur undir sig hausinn þegar erfiðleikar steðja að og leysir úr málum .
Hinn snemmbúni vetur fyrir norðan er á vissan hátt merkur spegill atvinnuhátta í landinu .
Líf í sveitum landsins er flestum borgarbörnum að verða býsna fjarlægt – en síðustu dagana höfum við séð að víða er sauðfjárbúskapur nánast alfa og omega allra hluta .
Rútínan er tilhleypingar í desember , fóðrun á húsi yfir veturinn , sauðburður að vori , fé er sleppt á afrétt snemmsumars og svo smalað til byggða .
Þá rekið í réttirnar sem eru miklar gleðisamkomur í hverri einustu sveit ; kannski líkastar kjötkveðjuhátíðunum í Ríó í Brasilíu svo einhver ímynduð hliðstæða sé nefnd .
Á Suðurlandi er aldalöng hefð fyrir því að á vorin sé fé rekið í græna bithaga á fjöllum – og í réttir að hausti .
Reykjaréttir á Skeiðum voru byggðar árið 1881 en fyrir þann tíma var fé dregið í sundur í Gnúpverjahreppi sem er í uppsveitum Árnessýslu .
Er hermt að vinnukonur á bæjum þar hafi gert þann áskilnað þegar þær munstruðu sig í vist að þær mættu fara í réttirnar .
Má ætla að þar og þá hafi hangið á spýtunni að möguleiki væri á að hitta brosmildan bóndason undir réttarvegg – sem aftur gæti leitt til undursamlegs ævintýrs sem öllu ungu fólk er eðlislægt að vænta .
Sterk hefð er fyrir fjárbúskap í Biskupstungum .
Tungnaréttir sem eru á bökkum Tungufljóts , skammt frá fossinum Faxa , eru rómaðar gleðisamkomur .
Fénu hefur vissulega fækkað en fögnuðurinn er alltaf hinn sami .
Löng hefð er fyrir því að þegar fé Tungnamanna hefur verið dregið í dilkana taka menn lagið .
Einar Geir Þorsteinsson frá Vatnsleysu hefur um árabil verið einskonar forsöngvari – þar sem tugir og jafnvel hundruð karla taka undir .
Og þeim tekst jafnan glæsilega upp í því hlutverki ; í réttunum er alltaf sungið raddað – rétt eins og þarna fari vel æfður karlakór .
Ekki er ofsagt að í Tungunum séu hinir einu og sönnu tólftónafuglar .
Fjallferðin á afrétt Tungnamanna tekur eina viku , þar sem farið er inn undir Hverafell .
Svo er fénu smalað til suðurs fram afréttinn .
Lagt er af stað um helgi , komið niður til byggða á föstudegi – og réttað á laugardegi .
Hretviðri síðustu daga hefur hins vegar sett strik í reikninginn og Tungnaréttir verða því á morgun , sunnudag .
Er ekki að efa að þá muni söngurinn óma sem endranær .
Sigurður Bogi Sævarsson sbs@mbl.is 