Morð á 34 verkfallsmönnum í Marikana-námunum í Suður-Afríku 16. ágúst hefur valdið miklu uppnámi í landinu .
Lögregla heldur því fram að um sjálfsvörn hafi verið að ræða , en á fimmtudag skrifaði ljósmyndarinn Greg Marinovich , sem í tvær vikur rannsakaði málið og ræddi við sjónarvotta , að sérsveitir lögreglunnar hefðu skotið námamennina " með köldu blóði " .
Blóðbaðið við platínunámuna þykir bera vitni því hugarfari ofbeldis , sem ríkir í Suður-Afríku .
Daglega er greint frá hrollvekjandi ofbeldisverkum í fjölmiðlum landsins .
Verkfallsaðgerðir námamannanna , sem eru með 90 þúsund krónur í mánaðarlaun fyrir að vinna á þúsund metra dýpi , höfðu líka verið blóðugar .
Áður en lögreglan lét til skarar skríða höfðu námamennirnir höggvið , brennt og barið átta samverkamenn og tvo lögreglumenn til bana .
Morðum hefur reyndar fækkað í landinu á undanförnum árum .
Fyrsta árið eftir að aðskilnaðarstefnunni var aflétt voru framin 26 þúsund morð í Suður-Afríku , en í fyrra voru framin 14 þúsund morð .
Það er engu að síður með því mesta sem gerist í heiminum , eða 43 morð á dag .
Sagt er að ofbeldið sé arfleifð aðskilnaðarstefnunnar .
Sylvester Maphosa , sérfræðingur við suðurafrísku hugveituna Afríkustofnunina , sagði í viðtali við fréttastofuna AFP að á tímum baráttunnar gegn yfirráðum hvíta minnihlutans hefði verið horfið frá friðsamlegum aðferðum og gripið til vopna .
" Í Suður-Afríku réttlættum við ofbeldið með því að við værum að berjast gegn kerfinu .
En þegar kerfinu var steypt lögðum við vopnin okkar ekki niður , " sagði hann .
Hvíta minnihlutastjórnin greip hiklaust til ofbeldis til að kveða niður andspyrnu , skaut mótmælendur og pyntaði andófsmenn .
Framganga lögreglunnar 16. ágúst minnti marga óþyrmilega á tíma aðskilnaðarstefnunnar .
Nóbelsverðlaunahöfundurinn Nadime Gordimer , sem barðist gegn aðskilnaðarstefnunnir , kvaðst aldrei hefðu trúað því að óreyndu að slíkar blóðsúthellingar myndu eiga sér stað í hinni nýju Suður-Afríku .
Í pólitískri umræðu er líka stutt í ofbeldið .
Kosningalag Jacobs Zumas , forseta Suður-Afríku , var baráttusöngur Zulumanna gegn aðskilnaðarstefnunni , Lethu Mshini Wami eða Komið með hríðskotabyssunna mína .
Stutt er síðan verkalýðsforingi sagði í vinnudeilu að ríkisstjórnin ætti að passa sig því að " byssur okkar eru enn hlaðnar byssukúlum " .
Bein tenging er á milli misskiptingar og ofbeldis í Suður-Afríku .
Cherell Africa , stjórnmálafræðingur við Western Cape-háskóla , er þeirrar hyggju að bilið á milli ríkra og fátækra , sem aðskilnaðarstefnan hafi skilið eftir sig , hafi leitt til þess að soðið hafi upp úr .
" Spurningin er hvers vegna það hafi tekið svona langan tíma , " sagði hún í viðtali við AFP .
Tekið er að grafa undan Afríska þjóðarráðinu , sem hefur verið við völd frá því að lýðræði var komið á í Suður-Afríku 1994 .
Flokksmenn þykja spilltir , vanhæfir og hrokafullir .
Leiðtogar hans hugsi meira um að skara eld að eigin köku og lifa í vellystingum en að gæta hagsmuna kjósenda sinna .
Í fyrra var Suður-Afríka tekin í hóp uppgangsþjóða heims í efnahagsmálum þar sem fyrir eru Brasilía , Rússland , Indland og Kína , svo eitthvað sé nefnt .
Spilling og ofbeldi á borð við blóðbaðið í Marikana fælir fjárfesta frá og áhyggjur af að Suður-Afríka sitji eftir fara vaxandi .
Þið eigið engan forseta lengur Julius Malema , fyrrverandi leiðtoga ungliðahreyfingar Afríska þjóðarráðsins , var vísað úr flokknum fyrir að efna til ófriðar í ræðum sínum .
Hann var fljótur til eftir morðin í Marikana þegar Jacob Zuma forseti sást hvergi .
" Þið eigið engan forseta lengur , " hrópaði hann til námamannanna , sem lifðu af .
Vangaveltur eru um hvort hann ætli að stofna eigin flokk eða snúa aftur í þjóðarráðið í leit að yfirráðum .
Afríska þjóðarráðið hefur verið einrátt í 18 ár og sætir nú gagnrýni vegna spillingar Afríska þjóðarráðið varð 100 ára í janúar .
Samtökin báru hitann og þungann af því að berjast gegn aðskilnaðarstefnunni í Suður-Afríku og einn helsti stjórnmálaleiðtogi 20. aldarinnar , Nelson Mandela , kom úr röðum hennar .
Afríska þjóðarráðið hefur verið við völd frá því að lýðræði var komið á í Suður-Afríku 1994 og hefur allajafna fengið um tvo þriðju atkvæða í kosningum .
Þetta fylgi hefur flokkurinn ekki síst mátt þakka Mandela , sem átti heiðurinn af því að valdaskiptin fóru fram með friðsamlegum hætti og nú er orðinn 94 ára gamall .
Blóðbaðið í Marikana er áfall fyrir Afríska þjóðarráðið .
Jacob Zuma forseti hefur heitið því að málið verði rannsakað , en hann hefur verið gagnrýndur fyrir að sýna sig ekki meðal fólksins eftir að svartir lögreglumenn skutu 34 svarta námamenn til bana .
Flokknum er einnig legið á hálsi fyrir ógagnsæi og spillingu .
Skipulag hans er enn eins og hann þurfi að verjast njósnum .
Fundir eru ekki opinberir og framboðslistar ákveðnir fyrir luktum dyrum .
Þar sem flokkurinn er einráður um allar ákvarðanir er mikið í húfi .
Rannsóknarnefnd komst að því að árið 2009 hefðu tveir þriðju allra verkefna á vegum stjórnvalda í East Cape-héraði farið til fyrirtækja í eigu embættismanna eða skyldmenna þeirra .
Moeletsi Mbeki , bróðir Thabos Mbekis , fyrrverandi forseta , kveðst óttast að Afríska þjóðarráðið muni missa völdin .
Hann er í forustu flokksins og hefur gagnrýnt hann harkalega .
" Það er eitthvað mikið að í Suður-Afríku og það helgast fyrst og fremst af því hvernig hin pólitíska yfirstétt stjórnar landinu , " sagði Mbeki , sem reyndar tilheyrir þeirri stétt sjálfur .
Hann hefur skrifað bók um hina spilltu forustusveit álfunnar og segir ýmsa aðra svarta stjórnmálamenn " arkitekta fátæktarinnar " , sem hafi það höfuðmarkmið að bera sjálfir sem mest úr býtum .
Kosningar verða í Suður-Afríku 2014 .
Zuma hyggst eflaust sitja áfram , en það má búast við harðri valdabaráttu innan flokksins .
