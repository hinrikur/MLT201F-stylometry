Fyrir réttu ári héldum við Ragnar Axelsson ljósmyndari sem leið lá niður í Snarfarahöfn í Reykjavík til að hitta að máli bandaríska skurðlækninn og skútuskipstjórann Edmund " Ned " Cabot og áhöfn hans á seglskútunni Cielita .
Skútan var þá nýkomin frá Færeyjum og ákveðið að hún hefði vetursetu í Reykjavík .
Cabot sneri svo aftur í júlí síðastliðnum og hugðist sigla skútunni vestur um haf .
Um liðna helgi , eftir 49 daga á sjó , fékk Cielita á sig brotsjó og féll Ned Cabot útbyrðis og drukknaði .
Hann átti þá aðeins um 500 km ófarna til Nýfundnalands .
Lík hans fannst daginn eftir .
Hann var 69 ára .
Viðtalið við Ned og áhöfn hans , Finn Perry og hjónin Rick og Nonnie Burnes , var afskaplega skemmtilegt og eftirminnilegt en það fór fram í káetunni á Cielitu .
Okkur Ragnari var tekið með kostum og kynjum og spjallað um alla heima og geima .
Cabot og Ragnar deildu óbilandi áhuga á norðurslóðum , ekki síst Grænlandi , og þurfti að gera drykklangt hlé á formlegum viðræðum meðan þeir skiptust á reynslusögum .
Sem var bara skemmtilegt .
Ned Cabot sigldi fyrst til Íslands á Cielitu árið 2005 .
" Fyrst ég var kominn til Grænlands , langaði mig að halda áfram til Íslands og Færeyja .
Ég hef lengi haft áhuga á þessum slóðum og langað að sigla í kjölfar víkinganna .
Ég var búinn að lesa mikið um Ísland , skoða kort og myndir , þannig að ég renndi ekki alveg blint í sjóinn .
Landið hefur staðið fyllilega undir væntingum , " sagði hann í viðtalinu fyrir ári .
Spurður hvernig vinir og kunningjar í Boston tækju þessu norðurhjaraflandri hans var Ned fljótur til svars .
" Þeir halda að ég sé galinn .
" Blessuð sé minning Neds Cabots ! Eins og fram kom í síðasta Rabbi voru viðbrögð lesenda við Akureyrarmyndum Eðvarðs Sigurgeirssonar mikil .
Enn eru að berast ábendingar varðandi myndefnið .
Þannig hefur myndin af Davíð Stefánssyni frá Fagraskógi ekki verið tekin heima hjá honum á Bjarkarstíg 1937 , þar sem húsið reis ekki fyrr en fáeinum árum síðar .
Þá var í syrpunni mynd af blómarósinni Gunnhildi Snorradóttur , sem kölluð var Hilda , hún var ranglega sögð heita Hulda .
Þá telja fleiri en einn lesandi fullvíst að myndin af útsaumsnámskeiðinu hafi verið tekin í Húsmæðraskólanum en ekki verkalýðshúsinu .
Þessu er hér með til haga haldið .
Orri Páll Ormarsson orri@mbl.is 