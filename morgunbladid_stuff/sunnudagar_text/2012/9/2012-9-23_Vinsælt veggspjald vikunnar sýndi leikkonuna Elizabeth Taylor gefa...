Vinsælt veggspjald vikunnar sýndi leikkonuna Elizabeth Taylor gefa fingurinn en undir því stóð : " Ég er ekki skapstór , einungis viðbragðsfljót þegar rugl er annars vegar .
" Myndinni var víða deilt .
Grein sem vakti mikla athygli í vikunni var eftir Kristjón Kormák Guðjónsson og birtist á vefmiðlinum pressan.is .
Þar lýsti Kristjón viðbrögðum yfirmanns unglingavinnunnar á Selfossi við ábendingu hans um að fimmtán ára dóttir hans og fleiri hefðu orðið fyrir kynferðislegri áreitni en hann var afar ósáttur við viðbrögðin sem hann fékk .
Einar Már Guðmundsson rithöfundur átti afmæli fyrr í vikunni og tók á móti fjölda afmæliskveðja á facebooksíðu sinni .
Ásgeir Trausti Einarsson tónlistarmaður er á góðri leið með að verða skærasta poppstjarna Íslands – með sama sjarmayfirbragð og Mugison .
Hann er ekki virkur notandi á Facebook en er hins vegar með aðdáendasíðu þar sem aðdáendur hafa hrannast inn á stuttum tíma .
4.195 manns " líkar við " síðuna hans .
Ásgeir Trausti kemst þó ekki enn með tærnar þar sem Emilíana Torrini hefur hælana en tæplega 70.000 aðdáendur hafa gefið henni þumal upp á Facebook .
Emilíana er stödd á landinu þessa dagana að vinna að spennandi tónlistarverkefni sem enn fer þó hljótt .
