Guðjón Davíð Karlsson , sem aldrei er kallaður annað en Gói , er í öruggum höndum hárgreiðsludömu í förðunarherbergi Borgarleikhússins þegar mig ber að garði .
Svei mér ef kappinn er ekki í litun .
" Það þarf að ná sumrinu úr mér , " segir hann með glott á vörum .
Þið vitið , þetta kersknislega sem þjóðin er farin að þekkja svo vel .
Nína Dögg Filippusdóttir er líka þarna á sveimi eins og fiðrildi en hún þarf að sinna öðrum miðlum .
Ég á samtalið við hana inni síðar .
" Þetta er æðislegt leikrit og þvílíkur heiður að fá að takast á við þetta hlutverk , " segir Gói afslappaður , þegar við höfum komið okkur fyrir í leðrinu í anddyri leikhússins .
Um er að ræða gamanleikinn Á sama tíma að ári eftir Bernard Slade sem færður hefur verið upp í tvígang hérlendis áður .
Árið 1978 fóru Bessi Bjarnason og Margrét Guðmundsdóttir með hlutverk George og Dorisar í Þjóðleikhúsinu og átján árum síðar Sigurður Sigurjónsson og Tinna Gunnlaugsdóttir hjá Leikfélagi Íslands í Iðnó .
Nú er röðin komin að Góa og Nínu Dögg .
" Ég er enginn Bessi og heldur enginn Siggi , " tekur Gói strax fram enda stendur ekki til að stæla þessa ástsælu gamanleikara heldur gera hlutverkið að sínu .
Svo skemmtilega vill til að Sigurður leikstýrir verkinu nú ásamt Bjarna Hauki Þórssyni .
Gói sá sýninguna 1996 og raunar gott betur .
" Þegar Siggi og Tinna léku í framhaldssýningunni , Á sama tíma síðar , í Loftkastalanum árið 2000 var ég hvíslari .
Ég bjó því að því að hafa kynnst persónum verksins – í framtíðinni .
" Hann hlær .
George og Doris hittast fyrir tilviljun á hóteli í Bandaríkjunum árið 1951 og eyða nótt saman .
Þau eru bæði gift en standast ekki mátið og hittast upp frá því árlega og verja saman einni nótt .
Í bakgrunni verksins er umrót sögunnar ; kvenfrelsisbaráttan , hippisminn , Víetnamstríðið og hvaðeina .
Með tímanum breytast gildin og uppgjörið verður ekki umflúið .
" Þetta var óvenju viðburðaríkt tímabil í sögunni og frábært að rifja þetta upp til hliðar við sögu þessa fólks .
Því fer þó fjarri að menn þurfi að vera með háskólapróf í sagnfræði til að njóta sýningarinnar enda snýst þetta meira um tíðaranda en einstaka viðburði , " segir Gói .
Sýningin verður trú tímanum í búningum og umgjörð en ekki stendur þó til að láta Góa og Nínu reykja út í eitt á sviðinu .
" Nei , " segir Gói hlæjandi , " við hlífum okkur og áhorfendum við því .
" Að hans dómi liggur styrkur verksins í persónunum .
" Þetta er alvörufólk með alvörutilfinningar sem áhorfendur finna til með .
Þess vegna er verkið sett upp aftur og aftur .
Fólk heldur með persónunum enda þótt þær séu að halda framhjá .
En um leið heldur fólk með hjónaböndum þeirra .
Það eru margslungnar tilfinningar sem bærast í brjósti .
Takmarkið er að áhorfendur fái tár í augun – bæði af gleði og sorg .
" Sjaldgæft er að tveir leikstjórar stýri sýningu í íslensku leikhúsi en Gói segir samstarfið hafa gengið hnökralaust fyrir sig .
Betur sjá líka augu en auga .
Hann segir einnig frábært að vinna með Nínu , hún sé fagmaður fram í fingurgóma .
Sem frægt er fóru Bessi og Margrét að vera saman í framhaldi af sýningunni 1978 .
Skyldi vera hætta á slíku nú ? " Tja , annaðhvort giftum við Nína okkur eða hún verður þjóðleikhússtjóri .
Ég reikna frekar með hinu síðarnefnda enda erum við bæði ákaflega vel gift .
Ég myndi styðja Nínu með ráðum og dáð í því ágæta starfi ! " Þar með slítur hárgreiðsludaman samtalinu : " Ætlarðu að láta hárið á þér brenna , drengur ! " Leiðrétting 26. september - Sýnt í Loftkastalanum Rangt var farið með aðstandanda og sýningarstað uppfærslunnar á leikritinu Á sama tíma að ári með Sigurð Sigurjónsson og Tinnu Gunnlaugsdóttur í aðalhlutverkum árið 1996 .
Það var Flugfélagið Loftur sem setti verkið upp og var það lengst af sýnt í Loftkastalanum , auk þess sem farið var í leikferð um landið .
Beðist er velvirðingar á þessum mistökum .
