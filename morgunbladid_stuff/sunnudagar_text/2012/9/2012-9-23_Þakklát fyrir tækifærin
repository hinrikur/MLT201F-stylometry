Leikkonan Hera Hilmarsdóttir var 22 ára gömul og ekki útskrifuð úr breska leiklistarskólanum London Academy of Music and Dramatic Arts þegar henni bauðst hlutverk í sjónvarpsþáttunum World Without End , sem byggðir eru á bók eftir Ken Follett , en þeir eru sýndir nú í haust í Bandaríkjunum og í byrjun næsta árs í bresku sjónvarpi .
Eftir það tóku við ýmis önnur hlutverk , þar á meðal í kvikmyndinni We are the Freaks , sem frumsýnd verður seinna í vetur .
Hera fór einnig með hlutverk pólskrar stúlku í sjónvarpsþáttunum Leaving sem um þessar mundir eru sýndir í Bretlandi og einnig í stórmyndinni Anna Karenina , sem nýlega var frumsýnd og gerð er eftir hinni klassísku skáldsögu Leo Tolstoy .
Joe Wright leikstýrir myndinni , en hann hefur áður leikstýrt heimsfrægum myndum á borð við Pride and Prejudice og Atonement en þar fór Keira Knightley með aðalhlutverkið , eins og í Önnu Kareninu .
Jude Law fer með hlutverk Karenin eiginmanns Önnu og Aaron Johnson er í hlutverki Vronskys , ástmanns Önnu .
Tom Stoppard skrifar handritið .
Hera fer með hlutverk Varyu , mágkonu Vronskys .
" Myndin er unnin af miklum fagmönnum þó allt hafi verið ansi heimilislegt við gerð hennar .
Það má vera að það einkenni frekar breskar myndir í samanburði við þær amerísku þegar kemur að svona stórum verkefnum .
Framleiðslan er yfirleitt minni og þess vegna heldur notalegri bragur á hlutunum , " segir Hera .
" Auðvitað var skrýtið að vera nýkomin úr leiklistarskóla og mæta á fyrstu æfingu með jafnþekktu fólki og Keiru Knightley og Jude Law og fara í nafnaleiki með Tom Stoppard , en þetta reyndist vera prýðisfólk , eins og við er að búast .
Ég gekk bara til verks og spjallaði um daginn og veginn þess á milli .
Auðvitað vilja margir vinna með þessu fólki og ég veit að það eru forréttindi að fá að vera með .
Ég var án efa mjög stressuð fyrsta tökudaginn og fannst ég ekki mega klúðra neinu .
Ég gat ekki gert mig að fífli fyrir framan þrjú hundruð manns sem voru með mér í senum , en auðvitað var það svo ekkert þannig .
Ég var bara sjálf að setja þessa pressu á mig .
Kvikmyndagerð er samvinna þar sem allir stefna í sömu átt .
Það er þó dálítið sérstakt að koma inn í svona stórt verkefni og fara með lítið hlutverk .
Vinna mín með leikstjóranum , Joe Wright , var því af augljósum ástæðum öðruvísi en til dæmis vinna hans með aðalleikkonu verksins Keiru Knightley sem vann mjög náið með honum alla daga .
Ég kom inn hér og þar og þá skipti miklu máli að vera vel undirbúin og vita nokkurn veginn hvað ég ætlaði að gera .
" Hvernig finnst þér myndin ? " Ég er mjög ánægð með hana .
Hún er afar myndræn , leikmyndin er einstaklega falleg og leikstjórinn vinnur á flottan hátt með skiptingar á milli sena og leyfir skotum að lifa á meðan leikarar , tónlistarmenn og dansarar breyta sögusviðinu .
Ég gæti horft á myndina aftur og aftur .
Svo má ekki gleyma því að sagan sjálf er góð .
Þetta er auðvitað sýn leikstjórans á sögu Tolstoys og mér finnst hann skila sínu verki mjög vel .
" Foreldrar þínir eru Hilmar Oddsson leikstjóri og Þórey Sigþórsdóttir leikkona .
Ákvaðstu snemma að leggja leiklistina fyrir þig ? " Ég íhugaði í mörg ár að verða sellóisti .
Ég spilaði á selló frá sex ára aldri og naut þess mjög en komst svo að því eftir rúmlega tíu ára nám að eitthvað vantaði upp á til að ég vildi leggja það algjörlega fyrir mig .
Metnaðurinn lá frekar í leiklistinni .
Ég var alltaf að slæpast í kringum mömmu og pabba á leiklistarnámskeiðum eða í vinnunni og vonaðist til að fá hlutverk í mynd , eins og ég get ímyndað mér að marga krakka langi .
Þau ýttu mér aftur á móti engan veginn í þá átt svo ég sá að ég þyrfti að sanna mig fyrir þeim og sýna að mér væri alvara með því að fara í þenan bransa .
Fyrsta stóra hlutverkið fékk ég svo sextán ára gömul í Veðramótum , mynd Guðnýjar Halldórsdóttur .
Það var ákaflega skemmtileg reynsla og efldi án efa löngun mína til að halda áfram á þeirri braut .
" Var erfitt að taka ákvörðun um að fara til London að læra ? " Ég held að ég hafi þurft á því að halda að fara í burtu , gera hlutina sjálf og búa ein .
Mér fannst ég líka verða að velja leið sem var óútreiknanleg og bauð upp á ýmsa möguleika , sem voru í senn spennandi og hálfógnvekjandi .
Ég sé alls ekki eftir því .
Það er auðvitað ákveðið skref að flytja að heiman , hvort sem það er úr 101 yfir í 105 , eða þá til annars lands þar sem aðrar reglur gilda .
Svo bætist ofan á að ég varð að ná valdi á margvíslegum hreimum enskrar tungu og þurfti að sanna mig á erlendu tungumáli í miðli sem snýst um að tjá sig með tungumálinu .
Þú varst ekki útskrifuð úr leiklistarskóla þegar þú fékkst hlutverk í sjónvarpsþætti .
Það hefur verið einstætt tækifæri .
" Ég var nýbyrjuð að fara í prufur þegar ég fékk hlutverk í World Without End .
Ég hugsaði bara með mér að þetta væri frábært og svo var ég allt í einu komin til Ungverjalands í tökur sem tóku sex mánuði og voru á miklu stærri skala en ég hafði gert mér grein fyrir .
Ég missti reyndar af skólaútskriftinni í LAMDA en tilgangurinn með þessu öllu saman var að vinna við leiklistina svo fjölskylda mín skellti sér bara á útskriftina .
Það er ansi gott að hafa eitthvað fyrir stafni eftir að maður útskrifast , maður öðlast sjálfsöryggi við það og sér að maður stefnir í rétta átt .
Núna eru verkin að rata til áhorfenda eftir eins árs vinnu .
Flest verða sýnd í sjónvarpi og kvikmyndahúsum í haust en annað seinna í vetur .
Ég held að kröfurnar sem ég geri til sjálfrar mín í augnablikinu séu aðallega að skila vinnu minni með ágætri sæmd .
" Nú eru foreldrar þínir í sama fagi og þú , hafa þeir gefið þér einhver ráð ? " Aðallega það að vera sjálfri mér samkvæm .
Þau skilja starfið þar sem þau eru í sama fagi og þess vegna er ómetanlegt að geta leitað ráða hjá þeim .
Stundum þarf maður að geta loftað um hluti sem skipta alls engu máli og þá er gott að eiga fólk að sem segir : " Þetta skiptir engu máli , þetta starf er bara svona .
Og þú veist það .
" " Hugsarðu oft um það að þú sért heppin ? " Ég er mjög þakklát fyrir tækifærin sem ég hef fengið svo kemur bara í ljós hvert leiðin liggur .
Þetta byrjar alla vega vel .
Það er ekki hægt að búast við að hlutir gerist af sjálfu sér , það þarf að hafa fyrir þeim .
Stundum vinn ég sex daga vikunnar frá fimm á morgnana til tíu á kvöldin og þá er afar mikilvægt að viðhalda orku allan þann tíma ef maður ætlar ekki að taka þetta á sprettinum .
Ég held ég skelli mér frekar í langhlaup .
" Næstu verkefni Hera vinnur nú við sjónvarpsþættina Da Vinci ' s Demons þar sem Leonardo da Vinci er aðalpersónan .
" Þetta er mjög nútímaleg en þó ævintýraleg sýn á þetta spennandi tímabil á Ítalíu , " segir Hera .
" Áhorfandinn fylgist með þessum merkilega manni verða að eins konar ofurhetju , vopnaðan uppfinningum sínum og listinni á tímum mikilla umbyltinga .
" Mögulegt er að framhald verði á þessum þáttum og þá mun Hera hefja aftur tökur í apríl á næsta ári .
Áður kemur hún til Íslands og leikur í kvikmyndinni Vonarstræti sem Baldvin Z leikstýrir .
