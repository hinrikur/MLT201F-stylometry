Umfjöllun Morgunblaðsins fyrir tæpum einum og hálfum áratug um breytingar á eignarhaldi á Kögun hf. hefur dregizt inn í umræður um meiðyrðamál , sem er til meðferðar fyrir Héraðsdómi Reykjavíkur .
Af því tilefni er rétt að halda til haga þeirri stóru mynd , sem bjó að baki þeirri umfjöllun .
Þeir sem gengu fremstir í flokki í baráttunni fyrir veru bandaríska varnarliðsins á Íslandi í tæp 60 ár , sem voru forystusveit Sjálfstæðisflokksins , Morgunblaðið , að hluta til Alþýðuflokkur og nokkrir einstaklingar innan Framsóknarflokksins , máttu ekki til þess hugsa að hér væri erlent herlið til þess að við gætum grætt á því .
Í huga þessa fólks var varnarsamningurinn við Bandaríkin framlag okkar Íslendinga til sameiginlegra varna hins frjálsa heims .
Þegar upp komu raddir innan Sjálfstæðisflokksins fyrir nokkrum áratugum á erfiðum tímum þess efnis að taka ætti einhvers konar gjald fyrir varnarstöðina í Keflavík , svonefnd aronska , tóku þáverandi formaður Sjálfstæðisflokksins , Geir Hallgrímsson , og Morgunblaðið upp harða baráttu gegn þeim sjónarmiðum og höfðu sigur .
Á níunda áratug síðustu aldar kom hins vegar í ljós , að fámennur hópur manna hafði hagnazt verulega á verktakastarfsemi fyrir varnarliðið á Keflavíkurflugvelli .
Um það sagði Morgunblaðið m.a. í forystugrein hinn 12. maí 1998 : " Á fjórum áratugum varð þróunin sú , að eignaraðild að Sameinuðum verktökum hf. færðist á hendur tiltölulega fámenns hóps manna og erfingja þeirra .
Síðar komu bæði samvinnuhreyfingin og íslenzka ríkið að þessari starfsemi , þegar Íslenzkir aðalverktakar voru stofnaðir með sameiginlegri þátttöku þessara þriggja aðila .
Á svipuðum tíma og Kögun hf. varð til var orðið ljóst að fámennur hópur manna hafði hagnazt um milljarða á framkvæmdum á Keflavíkurflugvelli í skjóli einkaleyfis til framkvæmda .
" Nú má auðvitað segja , að það hafi verið barnaskapur að halda að verktakastarfsemin á Keflavíkurflugvelli mundi ekki skapa mikinn gróða , þótt upphaflega hafi verið gengið út frá því , að þær framkvæmdir yrðu á kostnaðarverði og eðlileg þóknun greidd til viðbótar .
En þá er að læra af slíkum barnaskap .
Það var ástæðan fyrir því að þegar Morgunblaðið vorið 1998 fékk vísbendingu um að verið væri að endurtaka þennan leik í skjóli Kögunar hf. sem hafði sérstakan samning við utanríkisráðuneytið um rekstur og viðhald nýs ratsjárkerfis fyrir ratsjárstöðvar varnarliðsins hóf blaðið skoðun á málinu , sem leiddi til birtingar á ítarlegri fréttaskýringu í maímánuði þetta ár um það hvernig eignarhald á þessu félagi hefði þróazt .
Í sömu forystugrein sagði ennfremur með tilvísun til ofangreinds : " Þessi reynsla varð til þess að áherzla var lögð á , að ekki færi eins um Kögun hf. , fyrirtæki sem var stofnað til þess að veita bandarískum stjórnvöldum ákveðna þjónustu .
Þegar fyrirtækið var stofnað var hugmyndin m.a. sú að það endurspeglaði að verulegu leyti hugbúnaðariðnaðinn í landinu .
Lögð var áherzla á dreifða eignaraðild .
" Og loks sagði : " Það er alveg ljóst að með samningi íslenzkra og bandarískra stjórnvalda og með einkaleyfinu til Kögunar hf. verða til umtalsverð verðmæti , sem engum hefði dottið í hug í upphafi að afhenda fámennum hópi manna , eins og síðan hefur orðið raunin á .
Það er óviðunandi með öllu að sagan frá verktakastarfseminni á Keflavíkurflugvelli endurtaki sig með þessum hætti .
" Í annarri forystugrein um málefni Kögunar hf. , sem birtist hinn 3. júní 1998 sagði Morgunblaðið : " Einkaréttarsamningur Kögunar hf. rennur út eftir eitt ár .
Miðað við þá þróun mála , sem lýst hefur verið í Morgunblaðinu á undanförnum vikum er algerlega óhugsandi að þessi samningur verði endurnýjaður að óbreyttum aðstæðum .
Krafan hlýtur að vera sú , að eignaraðild að fyrirtækinu verði endurskoðuð frá grunni og tilraun gerð til að bæta úr því , sem misfarizt hefur á undanförnum árum .
Jafnframt getur vel komið til álita , að fyrirtæki , sem nýtur slíkrar sérstöðu á grundvelli samnings , sem íslenzk stjórnvöld hafa gert við erlent ríki , verði látið greiða hæfilegt einkaréttargjald í almannasjóði og ekki úr vegi að það gjald taki m.a. mið af því , sem gerzt hefur í málefnum fyrirtækisins á undanförnum árum .
" Eins og sjá má af þessum tilvitnunum fer því fjarri , að Morgunblaðið hafi dregið í land með umfjöllun sína á þessum tíma .
Þvert á móti .
Hins vegar voru tvær meginreglur í heiðri hafðar .
Færi blaðið með rangt mál var það leiðrétt og beðizt afsökunar á þeim mistökum .
Og jafnframt var auðvitað sjálfsagt bæði þá og síðar , að sá sem fyrir gagnrýni varð hefði greiðan aðgang að blaðinu til þess að koma athugasemdum á framfæri og svörum við þeirri gagnrýni .
Á því byggjast auðvitað frjáls skoðanaskipti í lýðræðisríki .
En það er misskilningur að í birtingu t.d. viðtals við þann aðila , sem gagnrýndur var í þessu tilviki fælist afsökunarbeiðni af hálfu blaðsins .
Það er svo annað mál að í tilvikum sem þessum má kannski segja , að spjótunum eigi ekki síður að beina að stjórnvöldum , sem láta mál þróast í þann farveg , sem bæði gerðist með málefni verktaka á Keflavíkurflugvelli og í tilviki Kögunar .
Um það sagði í forystugrein Morgunblaðsins 3. júní 1998 : " ...
að utanríkisráðuneytið er staðið að stórkostlegri vanrækslu í hagsmunagæzlu fyrir íslenzkan almenning í málefnum þessa fyrirtækis .
Sagan af Sameinuðum verktökum hf. og Regin hf. hefur verið endurtekin og er það með ólíkindum , þegar horft er til reynslunnar af fyrrnefndu fyrirtækjunum " .
Það er svo umhugsunarefni að áþekk tilvik koma upp í samfélagi okkar aftur og aftur , þrátt fyrir góðan vilja , þrátt fyrir lög og þrátt fyrir lögskipað eftirlit .
Hvað veldur ? 