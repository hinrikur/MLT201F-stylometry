Nýfallinn úrskurður kærunefndar jafnréttismála , um að innanríkisráðherra hafi ekki farið að jafnréttislögum þegar karl var skipaður í embætti sýslumanns á Húsavík , hefur vakið mikla athygli og umtal .
Einkum og ekki síst í ljósi þess að auk þess sem embættið hlaut , stóð valið um mjög hæfa konu , Höllu Bergþóru Björnsdóttur , sem þótti raunar standa hinum umsækjandanum framar í fjórum og jafnhæf í þremur af þeim átta þáttum sem ráðuneytið virðist hafa byggt mat sitt á .
Gunnhildur Ásta Guðmundsdóttir gunnhildur@mbl.is Halla Bergþóra býr ásamt fjölskyldu sinni í Seljahverfinu í Reykjavík en er annars að norðan , frá Laxamýri í Suður-Þingeyjarsýslu , rétt utan við Húsavík .
Maður hennar , Kjartan Jónsson , er einnig frá Húsavík og tengsl fjölskyldunnar norður því mikil .
Frá árinu 2009 hefur Halla gegnt stöðu setts sýslumanns á Akranesi , á meðan Ólafur Þór Hauksson , sem skipaður er sýslumaður á staðnum , sinnir stöðu sérstaks saksóknara .
" Ég er búin að vera mjög ánægð á Akranesi , það vantar ekki .
Það er ofsalega gott að vinna þar og framúrskarandi starfsfólk , hvort heldur sem er á lögreglustöðinni eða sýslumannsskrifstofunni .
Mannauðurinn er auðvitað það sem skiptir öllu máli í allri starfsemi , hvort sem um ræðir opinbert fyrirtæki eða einkafyrirtæki , " segir hún .
Stefnt að sýslumannsstarfinu Áður en Halla tókst á hendur stöðu sýslumanns á Akranesi starfaði hún í dóms- og kirkjumálaráðuneytinu þar sem hún starfaði m.a. á einkamálaskrifstofu ráðuneytisins og dóms- og löggæsluskrifstofu þess .
Kom hún þar að ýmsum málum , m.a. sifjamálum , umsjón með fangelsismálum og starfsmannamálum undirstofnana ráðuneytisins .
Áhuginn á starfi sýslumanns hafði lengi blundað í henni en áður en í ráðuneytið kom hafði hún aflað sér töluverðrar reynslu af starfsemi slíkra embætta og gat vel hugsað sér það sem framtíðarstarfsvettvang .
" Á meðan á námsárum mínum stóð vann ég m.a. í lögreglunni á Húsavík þrjú sumur auk þess sem ég vann tvö sumur á sýslumannsskrifstofunni þar .
Ég starfaði síðan sem löglærður fulltrúi og staðgengill sýslumanns á Húsavík um tveggja ára skeið og man að ég hugsaði með mér að ég gæti nú vel hugsað mér að starfa þarna sem sýslumaður einn daginn , " segir Halla .
Velti hún að eigin sögn fyrir sér í kjölfarið hvernig hægt væri að vinna að því að gera þetta mögulegt .
" Ég hugsaði með mér að gott gæti verið að öðlast reynslu í ráðuneytinu , sem maður byggi að síðar .
Í ráðuneytinu er yfirstjórn svo margra málaflokka , stjórnsýsla og stöðugt verið að úrskurða og leggja línurnar um hvernig hlutirnir eigi að vera – allt reynsla sem hefur verið mikils metin þegar fólk sækir um sýslumanns- og dómaraembætti .
Áður en í ráðuneytið kom starfaði hún m.a. hjá Sýslumanninum í Reykjavík auk þess sem hún náði sér í meistaragráðu í Evrópurétti við Háskólann í Stokkhólmi .
Litaði áhuginn á lögreglumálunum þar áherslur hennar í náminu en lokaritgerð hennar fjallaði um nýja tilskipun EB um peningaþvætti .
Afleysing á Akranesi Eftir heimkomuna frá Svíþjóð starfaði Halla um tíma á lögmannsstofu hjá Guðjóni Ármanni Jónssyni þar sem við tóku hefðbundin lögmannsstörf .
Árið 2002 lá leið hennar síðan yfir í dóms- og kirkjumálaráðuneytið þar sem hún starfaði í kjölfarið eins og áður sagði , allt uns hún var beðin um að taka að sér stöðu sýslumanns á Akranesi þegar ljóst var að Ólafur Þór hyrfi til annarra starfa tímabundið .
Halla segist hafa verið ánægð með að vera boðin staðan , enda alltaf verið áhugasöm um að gerast sýslumaður og það þrátt fyrir að hafa verið mjög ánægð í starfi í ráðuneytinu .
Ákvað hún því að slá til .
Upphaflega var Halla sett í embættið án auglýsingar en að rúmum tveimur árum liðnum var ákveðið að auglýsa það og gafst henni kostur á að sækja um eins og öðrum , sem hún og gerði .
Varð úr að henni var boðin staðan en að þessu sinni var henni gert að segja starfi sínu í ráðuneytinu lausu , sem hún hafði verið í leyfi frá .
" Ég var ekki alls kostar sátt við það en í minni tíð í ráðuneytinu hafði fólk ekki þurft að gefa stöður sínar lausar þótt það væri sett í önnur embætti tímabundið .
Í raun og veru felur setning engin réttindi í sér á borð við uppsagnarfrest og annað sem maður nýtur í fastri stöðu enda er um eins konar afleysingu að ræða á meðan skipaði aðilinn sinnir öðru .
Ég velti því vandlega fyrir mér hvort ég væri tilbúin að gefa frá mér öryggið .
Úr varð að ég ákvað að halda áfram á Akranesi , enda hafði ég verið ánægð þar og leit svo á að það myndi styrkja mig frekar ef til kæmi að sækja um skipun í embætti .
" Nær setning Höllu á Akranesi til 1. janúar 2013 .
Sótt um embættið á Húsavík Skömmu síðar var staða sýslumanns á Húsavík auglýst til umsóknar .
Ákvað Halla að sækja um , bæði þar sem um var að ræða skipun í stöðu og þar með meira starfsöryggi , auk þess sem heimahagarnir heilluðu þau hjónin .
" Ekki það að það ætti að hafa áhrif á hæfnismatið – en það skipti að sjálfsögðu máli fyrir áhuga minn á að fara þangað , " segir hún .
" Ég hugsaði með mér að ég væri komin með það sem þyrfti .
Auk starfa minna í ráðuneytinu og sem settur sýslumaður var ég búin að vera settur ríkislögreglustjóri og lögreglustjóri á höfuðborgarsvæðinu í einstökum málum o.fl. Ég vissi að sjálfsögðu að hinn umsækjandinn væri mjög hæfur en hugsaði með mér að ólíklegt væri að hann yrði hæfari en ég , af þeirri einföldu ástæðu að ég var eldri og þar af leiðandi með meiri reynslu auk þess sem ég hafði meiri menntun – það var ekkert flóknara en það .
" Þegar ljóst varð að Halla hefði ekki orðið fyrir valinu ákvað hún að óska eftir rökstuðningi og gögnum málsins til að fara yfir þau , en slíkt er alvanalegt þegar um opinberar ráðningar er að ræða .
Var það auðsótt .
En þegar hún fór yfir rökstuðning fyrir ráðningunni sá hún vitnað í meðmælabréf starfsmanna embættisins á Húsavík , sem athygli hefur vakið og henni hafði ekki verið gerð grein fyrir eða gefið færi á að andmæla , eins og venja er .
" Kom það mér mjög á óvart að þetta skyldi hafa verið notað í ráðningarferlinu og vitnað í það í rökstuðningi .
Þegar ég vann með starfsmannamál undirstofnana í ráðuneytinu , þ.ám .
sýslumanna , vann ég m.a. við að meta hæfi , menntun og starfsreynslu o.s.frv. Taldi ég mig því hafa töluverða reynslu af því hvað á að meta , hvað það er sem á að tiltaka og hvað ekki og hvernig matið á að vera – það er eins hlutlægt og hægt er , annað er ekki málefnalegt .
Ég hefði lagt þennan lista til hliðar hefði ég verið með málið en þarna var vitnað í hann í rökstuðningi , " segir hún .
" Í meðmælabréfi starfsmanna embættisins á Húsavík var t.d. gefið í skyn að væntanlega myndi koma til uppsagna kæmi einhver annar inn fyrir settan sýslumann , sem ég er ekki sammála og hefði getað andmælt hefði ég fengið færi á , " segir Halla .
" Mér var hins vegar ekki gefið færi á slíku né látin vita af tilvist þessa bréfs yfir höfuð .
" Þá finnst Höllu einnig ósanngjarnt að starfsfólk almennt séð sé sett í þá stöðu að vera beðið um að skrifa undir slíkt meðmælaskjal sambærilegt og hér um ræðir .
" Það er hreinlega ósanngjarnt að setja fólk í þá stöðu , að yfirmaður biðji það um að skrifa undir slíkt skjal fyrir annan yfirmann .
Það á ekki að gerast , " segir hún .
Flugeldar yfir Húsavík " Ég er ekki mikið fyrir átök og vil fremur leysa málin í góðu , " segir Halla um kæru málsins til kærunefndar jafnréttismála .
" Sjálf hef ég auðvitað verið í þessum starfsmannamálum og langaði í raun alls ekki til að fara í mál við minn yfirmann .
En eftir að hafa lesið yfir gögn málsins og séð þar þetta og fleira sem ég gerði athugasemdir við fannst mér ég ekki hafa fengið réttláta málsmeðferð , " segir hún .
" Í hjarta mínu var ég alveg sannfærð um að ég væri hæfari en mótumsækjandi minn , eftir að ég hafði lesið rökstuðninginn og gögnin .
Fyrst ráðuneytið var á einni skoðun og ég á annarri langaði mig því bara til að fá þriðja aðila , óháðan , til að skera úr um það hver hefði réttinn sín megin , " segir hún .
Minnist Halla þess að nóttina eftir að hún skilaði inn kærunni dreymdi hana að hún væri á Húsavík þar sem hún kveikti í lítilli flugeldatertu sem varð síðan að ógnarstórri flugeldasýningu .
" Virðist þarna hafa verið fyrirboði um umræðuna sem úrskurðurinn olli og um leið að maður hefur ekki lengur vald yfir atburðarásinni þegar kæra er farin af stað , " segir hún .
Úrskurðurinn það sem hún vildi – búin að tala við ráðherra Að sögn Höllu er hún að vonum ánægð með niðurstöðu kærunefndarinnar nú þegar úrskurður hennar liggur fyrir .
" Aðalmálið hjá mér var að fá staðfest að ég hefði verið hæfari .
Þannig að þegar úrskurðurinn kom var ég í raun búin að fá það fram .
Þarna var þessi þriðji aðili búinn að meta það og hann var eiginlega bara sammála mér , " segir hún .
" Búið er að ráðstafa stöðunni og það breytist ekkert .
Það sem vakti fyrir mér öðru fremur var að þarna var um að ræða mitt heimaumhverfi og ég vildi sýna fram á að ég hefði verið jafnhæf eða hæfari og hefði þar með átt að fá stöðuna .
" Ég valdi að fara með þetta til kærunefndar jafnréttismála en ekki Umboðsmanns Alþingis af því að málsmeðferðartíminn er svo miklu styttri þarna og mér fannst þetta svo augljóst .
" Fleira í ferlinu hefði getað verið tekið til skoðunar hjá Umboðsmanni Alþingis , s.s. brot á andmæla- og jafnræðisreglum en það var ekki gert að þessu sinni .
Varðandi bótakröfu segist Halla lítið hafa hugsað um slíkt , hvað þá að lögmaður hennar hafi hótað málsókn á hendur ráðuneytinu en slíkar sögur hafi borist henni til eyrna .
Spurð um viðbrögð ráðherra segir Halla þau hafa komið sér á óvart í fyrstu .
" Ég hélt að ég myndi heyra frá honum strax og við ræða málið , " segir hún .
Þau séu hins vegar búin að tala saman síðan .
" Já , hann hringdi í mig og það fór bara vel á með okkur .
Vonast hann til að við getum átt góða samvinnu áfram og að sjálfsögðu játti ég því .
Varðandi hvað tekur við er boltinn sem stendur hjá ráðuneytinu , þar sem tveir kostir eru í stöðunni , að stefna mér og fara með úrskurðinn fyrir dóm og krefjast ógildingar á honum eða sæta honum .
Hann sagði mér ekki hvað hann ætlaði að gera , " segir hún .
Enn á brattann að sækja Aðspurð segist Halla alltaf hafa átt von á einhverri umræðu en ekki gert sér grein fyrir hversu mikil hún yrði , bara með því einu að sækja rétt sinn .
" Hafi ég lært eitthvað á þessu ferli þá er það sú staðreynd að enn er þrítugan hamarinn að klífa fyrir fólk sem brotið er á sbr. konur , og eins karla sem vilja sækja rétt sinn .
Það er meira en að segja það að fara í svona ferli og nánast við ofurefli að etja , " segir hún .
" Ég hafði smáforskot , verandi lögfræðingur sem hefur unnið í svona málum , en þetta er mikið mál – og bæði kostnaðarsamt og lýjandi .
Mér bara ofbauð og ákvað að fara í þetta ferli .
En það er gott að sjá að kærunefndin virkar .
" Örlögin óráðin Varðandi næstu skref segir Halla þau óljós .
" Ég sinni áfram mínum störfum á Akranesi enn um sinn eða fram til 1. janúar næstkomandi , segir hún .
" Ráðherra hefur framhaldið þar í hendi sér , þar sem mér er kannski ekki beint til framdráttar að vera nýbúin að kæra .
" Mun hún ótrauð halda áfram að heimsækja æskuslóðirnar í og við Húsavík .
" Móðir mín og bróðir búa enn á Laxamýri og ég dvel þar mikið .
Þá býr bróðir mannsins míns líka á Húsavík auk þess eigum við þar mikið af vinum , frændfólki og kunningjum .
Umsækjendur um stöður verða bara að geta treyst því að þeir sem vinna að ráðningum vandi sig og hæfnismat sé í lagi – ekki síst í svona litlum geirum þar sem er viðbúið að fólk sem þekkist sé að sækja um sömu stöðurnar , jafnvel vinir og kunningjar .
" 