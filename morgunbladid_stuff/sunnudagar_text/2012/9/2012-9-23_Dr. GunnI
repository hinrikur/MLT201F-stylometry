Uppáhaldsrithöfundurinn minn er Guðbergur Bergsson .
Ég kynntist verkum hans sem ungur maður og það hafði mikil áhrif á mig hvernig hann orðaði hlutina og hvað hann var að segja – ekki það að ég hafi skilið það allt .
Sérstaklega finnst mér smásagnasöfnin Ástir samlyndra hjóna og Leikföng leiðans stórfenglegar bækur .
Þessi verk eru skrifuð á 7. áratugnum en það er margt í þessum sögum sem er eiginlega eins og langir Fóstbræðra-sketsar ; jafn fyndið og ferskt .
Mér er minnisstæð sagan Kvöld hinstu sólar í Leikföngunum um sundkennara sem kemur í smábæ og lendir í hrakningum undan atgangi unglinganna í bænum .
Jafnvel betri er þó sagan Glæpurinn gegn mannlegu eðli í Ástunum , sem fjallar um starfsmenn og vistmenn á " fávitahæli " .
Þá er bókin Sagan af Ara Fróðasyni og Hugborgu konu hans æðisleg .
Þar eru einhver flottustu hljómsveitarnöfn sem sést hafa á prenti : " Steiktir naglar " og " Úldinn skítur " .
Þegar við vorum að stofna hljómsveitina Unun hélt ég að Guðbergur gæti kannski fundið eitthvað jafn gott handa okkur .
Ég skrifaði honum en það eina sem honum datt í hug var " Raddbandið " .
