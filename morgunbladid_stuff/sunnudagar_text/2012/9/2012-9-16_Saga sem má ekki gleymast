Magnea Henný Pétursdóttir hefur safnað bréfum og skjölum sem tengjast fjölskyldu hennar og helförinni .
Pétur Goldstein , faðir Magneu Hennýjar , móðir hans Henný Goldstein og móðuramma , Minna , komust frá Þýskalandi á uppgangstíma nasista og til Íslands en bróðir Hennýjar , Siegbert , Erna eiginkona hans og fjögurra ára sonur þeirra , Denny , létu lífið í gasklefum og það gerði einnig Robert fyrrverandi eiginmaður Hennýjar og faðir Péturs .
Árið 1934 kom Henný Goldstein , sem var gyðingur , til Íslands frá Þýskalandi .
Hún var fráskilin og með ungan son Peter sem fæddur var árið 1927 .
Uppgangur nasista í Þýskalandi hafði vakið ugg hjá Henný sem svaraði auglýsingu sem birtist í þýsku blaði þar sem auglýst var starf kjólameistara á saumastofunni Gullfossi í Reykjavík .
Henný bjó bæði yfir menntun og hæfileikum til að gegna því starfi því hún hafði lært kjólasaum og starfaði sem forstöðukona tískuhúss í Berlín .
Henný fékk starfið í Reykjavík og kom þangað ein síns liðs sumarið 1934 .
Móðir hennar , Minna , og sonurinn Peter komu svo til Íslands árið 1935 .
Í Reykjavík kynntist Henný Hendrik Ottóssyni sem var harður andstæðingur nasista .
Hann var mikill tungumálamaður og hafði meðal annars stundað nám í guðfræði og hafði mikinn áhuga á trúarbrögðum .
Gyðingdómurinn var honum einstaklega hugleikinn .
Þegar hann komst að því að senda ætti Henný Goldstein aftur til Þýskalands , bauðst hann til að giftast henni til að forða henni frá lífláti .
Henný átti tvo hálfbræður , Harry og Siegbert Rosenthal sem voru synir Minnu af fyrra hjónabandi .
Harry kom til Íslands árið 1938 og unnusta hans , Hildegard , kom síðar og þau settust að á Akureyri og tóku sér íslensku nöfnin Höskuldur og Hildigerður .
Siegbert varð eftir í Þýskalandi ásamt Ernu eiginkonu sinni og syninum Denny en þau voru flutt til Auschwitz árið 1943 , þá var Denny fjögurra ára .
Erna og Denny voru send í gasklefann fljótlega eftir komuna til Auschwitz en Siegbert var fluttur í Natzweiler Struthof-fangabúðirnar skammt frá Strassborg .
Þar var hann ásamt öðrum úr hópi fanga valinn til að taka þátt í þjáningarfullum læknatilraunum , en í einni þeirra var efni dælt í eistu þeirra .
Þetta var framkvæmt að frumkvæði þýsks læknis , August Hirt , en hann ætlaði sér að sanna að gyðingar væru öðrum óæðri , og þar með réttdræpir .
Fangarnir voru síðan teknir af lífi í gasklefanum , líkin voru flest geymd í vínanda og her bandamanna fann þau í stríðslok .
Þar á meðal voru bein Siegbert .
Henný missti ekki einungis Siegbert hálfbróður sinn , eiginkonu hans og son heldur var Robert Goldstein , fyrrverandi eiginmaður hennar , og faðir Péturs sonar hennar , einnig tekinn af lífi í Auschwitz .
Móðir Siegberts , Minna , lést hér á landi árið 1947 og vissi þá ekkert um örlög sonar síns .
Henný Goldstein Ottósson lést árið 1986 án þess að hafa fengið endanlega vissu um örlög Siegberts og fjölskyldu .
Sonur hennar Pétur lést árið 1993 .
Amma var vel menntuð heimskona Magnea Henný Pétursdóttir er dóttir Péturs .
Á liðnum árum hefur hún rannsakað þennan mikla fjölskylduharmleik , hefur heimsótt fangabúðirnar þar sem Siegbert var tekinn af lífi og skoðað skjöl , pappíra og bréf sem tengjast málinu .
" Þetta mál hvílir ekki beint á mér en ég legg áherslu á að þessir atburðir falli ekki í gleymsku , " segir Magnea Henný .
" Bak við öll þessi skjöl og pappíra er svo mikil saga sem má ekki heldur gleymast .
Þegar hún er spurð hvað hafi orðið til þess að hún hafi farið að rannsaka þessa dapurlegu sögu segir hún : " Í lok árs 1998 hringdi í mig frænka mín sem býr í London og sagði mér að franskur læknir sem væri að vinna að doktorsritgerð í heimilislækningum væri að reyna að hafa uppi á mér .
Hann var að skrifa um þá 86 gyðinga sem var slátrað í Natzweiler-fangabúðunum .
Kennitala hafði verið flúruð inn í húð fanganna og þannig var hægt að bera kennsl á líkin .
Þarna hófst grúskið hjá mér fyrir alvöru .
Á þessum tíma þurfti maðurinn minn að fara til Þýskalands og við ákváðum að taka okkur viku saman frí áður en hann þurfti að sinna sinni vinnu og fara að heimsækja Natzweiler-fangabúðirnar .
Við hittum einnig franska lækninn og kollega hans en þeir eru í forsvari fyrir félag sem þeir stofnuðu í kringum beinafundinn og hefur það markmið að minna á fórnarlömbin svo þau gleymist ekki .
Þetta félag hefur komið ýmsu til leiðar meðal annars því að borgarstjórnin í Strassborg lét setja upp minningarskjöld um fórnarlömbin , sem var afrek út af fyrir sig þar sem þessi beinafundur hafði verið vandræðamál og hafði verið reynt að þagga niður .
Eitt leiddi af öðru því eftir að heim var komið hafði Fríða Björnsdóttir blaðamaður samband við mig en í Ameríku hafði hún kynnst konu sem fjármagnar súpueldhús í Jerúsalem með bókaútgáfu og hafði meðal annars gefið út bók sem heitir Holocaust Survivors Cookbook þar sem hún safnaði saman sögum frá fólki víðs vegar að úr heiminum sem hafði lifað helförina af ásamt sögum og uppskriftum af matarhefðum gyðingafjölskyldna um allan heim .
Þessi kona var að safna efni í aðra bók sem er nýkomin út og heitir Miracles & Meals og vildi fá mig til að skrifa í hana .
Ég skrifaði á endanum grein og sendi henni myndir af Henný ömmu og fleirum .
Þegar ég var að vinna efnið í þá bók datt ég um skjöl og ýmsar upplýsingar sem var nýtt fyrir mér eða breytti myndinni sem fyrir var .
Ég hef verið að grauta mikið í skjölum í kringum þetta mál allt saman en ég er búin að sjá að ég er sennilega að ætla mér ansi mikið .
Fríða Björnsdóttir hefur veitt mér mikla aðstoð við alla þessa pappírsvinnu og þýðingar og ég á henni mikið að þakka .
Saga ömmu þinnar er ævintýraleg , hún kom hingað til lands og giftist og hóf nýtt líf .
Hvernig minnist þú hennar og afa þíns ? " Það var gæfa mín að Hendrik afi og Henný amma tóku mig upp á sína arma þegar ég var lítil og ég var meira og minna alin upp af þeim .
Þótt afi hafi ekki verið blóðafi minn vorum við afar náin og ég var föst utan um hálsinn á honum .
Það fékk enginn að komast upp á milli okkar , hvorki leyfði hann það eða ég .
Hann reiddist mér aldrei .
Um helgar þegar hann var á vakt á fréttastofu Útvarpsins fór ég oft með honum í vinnuna og þá keypti afi alltaf flösku af maltöli handa mér .
Ég fékk svo að sitja inni hjá honum í hljóðstofunni þegar hann las fréttirnar og varð að passa upp á að hreyfa hvorki legg né lið á meðan .
Hann var einkar heiðarlegur maður og góður í sér .
Hann hafði sterkar skoðanir en fór vel með þær .
Hjónaband þeirra ömmu var einstaklega farsælt , ég man ekki eftir að hafa séð betra hjónaband .
Afi sagði alltaf við ömmu þegar hann talaði til hennar " missis mín " en að mestu leyti ræddu þau saman á þýsku .
Amma var afskaplega hænd að mér og ég að henni .
Hún talaði stöku sinnum um fortíð sína , sérstaklega eftir að hún eltist .
Það hvíldi á henni að vita ekki hvað varð af Siegbert , bróður sínum .
Á sínum tíma kom amma nánast allslaus til Íslands .
Fyrir þann tíma hafði hún flust til Medellin í Colombiu ásamt Robert Goldstein eiginmanni sínum .
Þar sem þau tóku við rekstri glæsilegs hótels í Medellin .
Eftir nokkurra ára veru þar skildu hjónin og amma fór aftur til Berlínar ásamt drengnum litla .
Eftir einhvern tíma við störf í Berlín hafði hún tilfinningu fyrir því að allt væri að stefna í óefni og ákvað að reyna að koma sér og sínum í burtu .
Mér hafði hún einhvern tíma sagt að þegar hún kom hingað til Reykjavíkur með Gullfossi og upplifði staðinn í fyrsta skipti hafi hún fengið menningarsjokk .
Amma var vel menntuð og heimskona og lét sér yfirleitt ekki allt fyrir brjósti brenna .
Hún gerði það sem þurfti til að lifa af , en það gerði hana líka dálítið harða , en oft brotnaði skelin og þá fann maður ljúfmennskuna sem hún bjó yfir .
Ég ólst upp við mikið knús frá afa og líka frá ömmu .
Ég held að allt þetta knús hafi gert mér heilmikið gott og ég yfirfæri það ásamt manninum mínum á börnin og barnabörnin .
Við erum knúsfjölskylda og það er bara gott .
Pabbi gat verið mikill knúsari , elskaði mig en hann var gríðarlega mikill skapmaður og beitti mig járnaga .
Hann gat líka refsað ansi harkalega .
" Heimsókn í fangabúðir Pétur faðir þinn missti föður sinn á stríðsárunum í fangabúðunum í Auschwitz .
Leit hann á Hendrik Ottósson fösturföður sinn sem pabba ? " Pabba þótti mjög vænt um Hendrik .
Hann var hins vegar ekki mjög hændur að ömmu sinni Minnu sem var einkar ströng kona og að auki strangtrúuð .
Hendrik afi var límið í fjölskyldunni og var óskaplega góður við okkur öll .
Hann var mikill tungumálamaður og hann fann fljótt að ég átti frekar létt með að læra tungumál og hann kenndi mér hebresku .
Síðar lærði ég hebreskuna betur en hef því miður ekki haldið henni við .
Afi hafði ríka samúð með gyðingum og var í forsvari fyrir því að þeir kæmu saman hér á landi sem söfnuður .
Fyrsta bar mitzvah athöfnin , gyðingleg ferming , hérlendis var þegar pabbi fékk sína bar mitzvah .
Ég held að afi hafi fundið það strax þegar ég var lítil að ég væri gyðingur í mér og honum fannst að ég ætti að fara í heimsókn til Ísrael og kynnast fólkinu mínu þar .
Ég er reyndar þannig að þegar ég fer í samkomuhús gyðinga erlendis þá líður mér alltaf eins og ég sé komin heim .
Ég fór til Ísraels kringum tvítugsaldur og var þar í eins konar lýðháskóla í rúm tvö ár .
Ég kynntist fólki sem hafði setið í fangabúðum nasista og mín niðurstaða er sú að þetta fólk hafi verið mikið skemmt .
Það var hörkulegt í framkomu , hafði reist múr milli sín og annarra og sýndi ekki tilfinningar .
Það hafði lifað skelfilegar raunir sem hafði markað það og vildi ekki tala um það sem hafði gerst .
" Þú hefur skoðað fangabúðirnar þar sem Siegbert var myrtur .
Hvernig reynsla var að koma þangað ? " Við hjónin skoðuðum fangabúðirnar og það var yfirþyrmandi reynsla .
Það er ekki fyrir hvern sem er að skoða svona safn .
Svona staður sýnir að mannvonskunni eru engin takmörk sett .
Ég fór inn í gasklefann þar sem Siegbert var myrtur en þar er búið að koma upp minnismerki með nöfnum þeirra sem létu þar lífið .
Ég fór út og grét .
Þegar ég kom heim sendi ég fullorðinni frænku minni í Tel Aviv myndir sem ég hafði tekið í fangabúðunum og gasklefanum .
Hún var búin að biðja mig um myndir úr ferðinni áður en við fórum .
Hún svaraði mér afar reiðilega og sagði : Þú skalt aldrei aftur sýna mér neitt svona .
Ég vil ekki vita af þessu , ekki sjá neitt af þessu .
Ég er orðin gömul kona og vil ekki vera minnt á þetta .
" Þú átt í fórum þínum ýmis skjöl og bréf sem varða fjölskylduna .
Hvað ætlarðu að gera við þessa pappíra ? " Þetta eru sendibréf , myndir og ýmis önnur skjöl .
Í mörgum bréfanna er gamla konan , Minna , að skrifa Siegbert syni sínum sem svarar og segir frá því sem er að gerast á þessum tímum í Þýskalandi og þau hjónin vilja ekki trúa því að slæmir hlutir séu í aðsigi , samt var búið að reka þau úr húsnæðinu og koma þeim fyrir í einu herbergi sem var staðsett í einhverju þvottahúsi þar sem þau voru látin vinna .
Launin voru að mér hefur skilist , að fá að vera í herbergiskytrunni ásamt smávegis vasapeningum .
Mikið af þessum bréfum er skrifað á gamalli þýsku sem ég skil ekki nægilega vel .
Síðustu árin var amma byrjuð að lesa minningar sínar inn á segulband og þær spólur eiga að vera til einhvers staðar , þótt ég hafi ekki fundið þær .
Ég er nú samt ekki viss um að þar hafi hún náð að koma miklu frá sér þar sem hún var byrjuð að veikjast , og á síðustu spólunum var orðið mjög erfitt að skilja hana , íslenskan og þýskan blönduðust þar saman og það var eins og hún væri búin að skapa sitt eigið tungumál .
Þetta er mikið safn sendibréfa og annarra pappíra .
Amma henti aldrei neinu , það er ósk mín að þetta efni fari á góðan stað og unnið verði úr því .
Þetta er heilmikið safn heimilda um líf fjölskyldunnar og endurspeglar líka líf fólks á síðustu öld , þar er ekki bara sorg heldur ýmislegt sem getur orðið að góðri sögu .
" 