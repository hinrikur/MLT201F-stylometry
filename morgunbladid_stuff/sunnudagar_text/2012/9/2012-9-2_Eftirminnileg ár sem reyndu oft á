Þegar ég kom hingað til lands að undirbúa glerblástursverkstæðið horfðu nokkrir á mig og hváðu ; " glerblásari ? " Ímynd glerblásarans var þá sterkbyggður karlmaður sem blés stóra hluti .
Enginn bjóst við því að konan sem þarna stæði gæti haft glerblástur að starfi , " segir Sigrún Einarsdóttir glerlistamaður .
Sýning á verkum Sigrúnar og eiginmanns hennar heitins , Sørens S. Larsens , verður opnuð í Gerðarsafni í Kópavogi í dag .
Sýningin , " Heitt gler í 30 ár " , er haldin í tilefni þess að þrjátíu ár eru liðin frá því að fyrsta glerblástursverstæðið , Gler í Bergvík , var opnað á Íslandi .
Sigrún og Søren ráku verkstæðið saman og Sigrún hefur rekið það ein frá árinu 2003 eftir að Søren lést í bílslysi , 57 ára að aldri .
" Á sýningunni eru verk eftir okkur Søren og einnig verða til sýnis ný verk eftir mig , svo og teikningar , skissur og ljósmyndir .
Ég lærði glerhönnun í Kunsthaandværkerskolen og Søren útskrifaðist sem leirlistarhönnuður frá sama skóla .
Þegar við fluttum til Íslands var það því fyrst ég sem vann á glerverkstæðinu en með tímanum fór Søren að læra glerblástur af mér og varð mjög fær glerblásari , " segir Sigrún .
Þekktir listsafnarar eiga verk Verk eftir þau hjón er að finna á lista- og hönnunarsöfnum hér heima og erlendis .
Þá hafa þekktir listasafnarar eignast verk úr þeirra fórum , má þar nefna Elton John og Yoko Ono og þekkta þjóðhöfðingja .
Upphafsárin eru Sigrúnu minnisstæð .
" Áður en Søren fór að vinna við þetta voru margir sem spurðu hann hvernig hann færi eiginlega að þessu .
Hann benti á að það væri konan hans sem gerði þetta .
Glerlistin var ný fyrir Íslendingum en við fengum hins vegar afar góðar móttökur .
Fjölmiðlar sýndu blæstrinum mikla athygli og til ársins 1991 vorum við með opið verkstæði en nú er það aðeins opið fyrstu helgina í desember , " segir Sigrún en þá helgi geta gestir skyggnst á bak við tjöldin .
" Ég kunni miklu minna að blása en ég hélt þegar ég byrjaði , " segir Sigrún og hlær .
" Maður fór langt á bjartsýninni .
Ég var svo heppin að handverkskennari úr skólanum mínum úti varð góður vinur minn og hann kom fjórum sinnum til Íslands og þjálfaði okkur í blæstri .
Í glerblæstri snýst allt um sekúndur og þetta er því mjög vandasöm list .
" Mörg tímabil úr sögu verkstæðisins eru Sigrúnu eftirminnileg .
" Okkur fannst við oft vera að finna upp djúpa diskinn þegar munirnir komu úr ofninum daginn eftir og geisluðum af gleði .
Í kringum 1980 var nýkominn sími á Kjalarnesið og það var ofboðslega dýrt að hringja til útlanda og stundum fékk maður að fara inn á Iðntæknistofnun til að hringja vegna verkstæðisins .
Þegar ég fékk fyrsta faxtækið mitt voru hálfgerð jól .
Þetta eru eftirminnileg tímabil en um leið voru þau líka oft mjög erfið .
Í Danmörku þekktu menn glerið og allt annað umhverfi sem listamenn bjuggu við .
Þetta var því barátta fyrstu árin .
" Afar ólíkir listamenn Sigrún og Søren blésu hvort fyrir annað en hvað sköpunina sjálfa varðar voru þau hvort í sínu .
" Við erum feikilega ólíkir listamenn .
Síðari árin gerði Søren aðallega skúlptúra og dæmigert fyrir hans verk eru glerlistaverk með blaðgulli innan í .
Ég er kannski meira klofin .
Hef til dæmis bæði sagt sögur í myndum á " myndvösunum " mínum þar sem ég fanga augnablik úr daglega lífinu og ýki það .
En þá hef ég líka verið í mínímalískari verkum og gert til að mynda veggverk í þeim dúr .
Ég er í það minnsta ekki línumanneskja .
" Sigrún segir að allt frá því að hún kynntist glerinu hafi hún verið heilluð af því og hvernig það hegðar sér .
" Það er óvenjumikið í gangi hjá mér þessa dagana en ég opna sýningu í Gerðubergi í næstu viku ásamt systur minni , Ólöfu Einarsdóttur textíllistakonu .
Þar sýni ég verk sem endurspegla eiginleika glersins og ég skoða hvernig það hegðar sér í misheitu ástandi .
Þau verk blæs ég ekki heldur brenni í keramikofnum og Ólöf tvinnar verkin með mér með þráðum .
" Mikil breyting varð á lífi Sigrúnar þegar eiginmaður hennar féll frá svo sviplega .
" Þetta var auðvitað mjög skrýtið því við höfðum verið saman í öllu .
Þar ofan á var ég að jafna mig eftir slys en ég tók strax þá ákvörðun að reyna að breyta sem minnstu í mínu lífi og halda áfram með glerverkstæðið og sé ekki eftir því .
" 