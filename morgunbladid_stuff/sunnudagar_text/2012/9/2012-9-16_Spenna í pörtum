Í þúsund og einni nótt segir Sjerasade soldáninum Sjarjar sögu á hverju kvöldi er þau ganga til náða , en lýkur sögunni með allt upp í loft þannig að í stað þess að bana henni daginn eftir leyfir hann henni að lifa til að heyra framhaldið .
Þúsund og einni nótt og þremur börnum síðar ákveður hann að leyfa henni að lifa því hún sé kona skírlíf og siðlát .
Margir hafa og hagað frásögu sinni svo að birta hana í mörgum hlutum og láta hvern kafla enda svo að lesandinn getur ekki á heilum sér tekið fyrr en hann hefur lesið framhaldið , en rekst þá á nýjar flækjur og koll af kolli .
Í byrjun febrúar sl. hefði Charles Dickens orðið tvö hundruð ára gamall ef hann hefði lifað , en því er hann nefndur hér að hann var ekki minni meistari framhaldssögunnar en Sjerasade og flestar helstu bækur hans voru einmitt skrifaðar og birtar í smáhlutum í tímaritum .
Gott dæmi um það er sagan The Old Curiosity Shop sem segir frá unglingsstúlkunni munaðarlausu Nell Trent .
Hún birtist í 88 hlutum í vikuritinu Master Humphrey ' s Clock frá því í apríl 1840 til nóvember 1841 .
Sagan þótti spennandi , svo spennandi reyndar að þegar Nell veikist undir lok bókarinnar ( í sjötugasta og fyrsta kafla af sjötíu og þremur ) kom til uppþots á bryggjunni í New York þegar skip kom frá Englandi í október 1841 með næsta hefti þar sem múgur hrópaði til farþega með skipinu : " Er Nell litla á lífi ? " Tími framhaldssögunnar er náttúrlega löngu liðinn , nema kannski í útvarpi og í sjónvarpi lifir framhaldsþátturinn .
Forsvarsmenn Amazon hyggjast nú bjóða upp framhaldsútgáfu fyrir Kindle á helstu sögum Dickens , Oliver Twist og The Pickwick Papers , og þá í sömu skömmtum og forðum .
Síðar verða aðra bækur seldar á sama hátt .
Þessi fylgir reyndar einn alvarlegur galli sem rétt er að vara við .
Framhald í næstu Lesbók .
