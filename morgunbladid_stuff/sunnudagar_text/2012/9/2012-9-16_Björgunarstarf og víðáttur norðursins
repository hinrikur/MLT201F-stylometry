Ella Ö , eða Ellu eyju , er að finna á um það bil miðri austurströnd Grænlands austur af Stauning Ölpunum .
Thorvald Stauning var forsætisráðherra í Danmörku í samtals hálfan annan áratug á fyrri hluta síðustu aldar og segir það sína sögu frá fyrri tíð að nær allt Grænland er heitið í höfuð á dönskum forsætisráðherrum , kóngum , drottningum , prinsum og prinsessum .
Á þessu er hins vegar smám saman að verða breyting með tilkomu staðarheita á grænlensku .
En það er önnur saga .
Á Ellu eyju var ég staddur ásamt Þórunni Hafstein , skrifstofustjóra í innanríkisráðuneytinu , síðastliðinn miðvikudag ásamt fulltrúum frá Danmörku , Kanada , Noregi og Rússlandi að fylgjast með fjölþjóðlegri björgunaræfingu .
Í æfingunni tóku þátt áhafnir á dönskum og íslenskum varðskipum , þarna var hið glæsilega varðskip okkar Þór og flugvél Landhelgisgæslunnar , Sif , kom einnig við sögu .
Kanadískum fallhlífarmönnum var varpað niður á svæðið úr flugvél og íslenskar hjálparsveitir fjölmenntu .
Ég heimsótti búðir þeirra í Meistaravík , sem er í tæplega hundrað kílómetra fjarlægð frá Ellu eyju þar sem slysið var sviðsett um borð í " farþegaskipi " .
Íslenska hjálparfólkið var úr alþjóðasveitum Slysavarnafélagsins Landsbjargar og var eftirtektarvert hve fagmannlega það bar sig að .
Látið var sem mannskæð sprenging hefði orðið á skipinu og voru hinir slösuðu fluttir úr því og yfir til Meistaravíkur og síðan áfram til Íslands .
Hér á landi hafði almannavarnakerfið allt verið virkjað til þátttöku .
Og er þá komið að kjarna máls : Hlutdeild Íslands í hjálparstarfi á norðurslóðum .
Um það er rætt hvort á Íslandi eigi að verða miðstöð – ein af mörgum – fyrir björgunarstarf í þessum heimshluta .
Í mínum huga er augljóst að svo þarf að vera .
Fjarlægðir segja allt sem segja þarf .
Þótt slysstaðurinn sé fyrir miðri austurströnd Grænlands er hann 200 kílómetrum norðar en nyrsti oddi fastalands Noregs .
Frá Ellu eyju er 3.700 kílómetra loftlína til Halifax í Kanada sem er næsta borg í vestri utan Grænlands sem tekið gæti við fjölda slasaðra .
Til Nuuk , höfuðstaðar Grænlands , er loftlínan 1.500 kílómetrar en siglingaleiðin 3.000 kílómetrar .
Til Bodö í Noregi eru 1.600 kílómetrar , 1.300 kílómetrar til Þórshafnar í Færeyjum en aðeins 900 kílómetrar til Reykjavíkur og enn styttra til Akureyrar .
Á norðurslóðum eru miklar víðáttur – stærsta sveitarfélag Grænlands er stærra en Frakkland ! Það gefur auga leið að þegar staðsetning björgunarstöðva verður ákvörðuð verður spurt um minnstu fjarlægðir til að sækja hjálp og á þessum slóðum er það augljóslega Ísland .
Ef ef við færum okkur austar , á Jan Mayen-svæðið og síðan yfir til Svalbarða yrðu aðrir staðir fyrir valinu og enn austar tæki síðan Rússland við og svo koll af kolli .
Þessu gera allar norðurskautsþjóðirnar sér grein fyrir enda undirrituðu þær samning á síðasta ári um samstarf í björgunarmálaum .
Þessi æfing var hluti af slíkum áformum .
Það er ekki seinna vænna því eftir því sem ísinn hopar færast siglingar í aukana .
Á þeim slóðum sem æfingin var , munu engar siglingar hafa verið fyrir aðeins örfáum árum .
Ég heyrði því fleygt að nú allara síðustu ár hafi um 60 til 70 skip árlega farið um þetta svæði .
En tilhneigingin er öllum augljós : Siglingar eru að aukast og þar með verður að gera ráð fyrir því að eitthvað fari úrskeiðis þannig að kalla þurfi á hjálp .
Verulega traustvekjandi var að fylgjast með æfingunni .
Að því marki sem hægt var að koma tækninni við þá var hún nýtt til hins ýtrasta .
Dæmi um það var að Kanadamenn létu ekki sitja við það eitt að senda björgunarfólk úr háloftunum heldur vörpuðu þeir einnig mælingatækjum í sjóinn þar sem hið laskaða fley var .
Frá þessum mælingatækjum voru send boð upp í gervihnött og þaðan til höfuðstöðva bandarísku strandgæslunnar í Boston sem vann úr merkjasendingunum og kom þeim að því búnu á framfæri við björgunarfólkið á vettvangi .
Þetta voru m.a. upplýsingar um strauma í sjónum þannig að björgunarfólk gæti áttað sig á hvert fleyið kæmi til með að reka ef hafstraumarnir hrifu það með sér .
Hópnum sem hafði verið boðið að fylgjast með æfingunni var farsællega skilað til Akureyrar af flugmönnum Nordlandair klukkan 11 að kvöldi eftir um það bil 18 tíma ferðalag .
Þessi ferð var afar lærdómsrík .
Bæði var fróðlegt að koma á þessar norðlægu slóðir í Grænlandi og síðan sannfærast að fullu um mikilvægi þess að Íslendingar taki af alefli þátt í uppbyggingu björgunarstarfs á norðurslóðum .
