Lee Child - A Wanted Man * * * - Lee Child er konungur spennusagnanna nú um stundir , bækur hans seljast metsölu og kvikmynd væntanleg eftir níundu bókinni , One Shot .
Aðalpersóna bókanna er ævinlega sú sama , hörkutólið Jack Reacher sem á hvergi heima , en reikar um Bandaríkin í leit að ævintýrum .
A Wanted Man hefst þar sem hann er staddur í Nebraska að húkka sér far á leið til Virginiu til að heilsa upp á stúlku .
Reacher er ekki árennilegur þar sem hann stendur , tæpir tveir metrar að hæð , heljarmenni , farangurslaus og með grátt límband yfir nefinu eftir að hafa nefbrotnað í síðustu bók .
Fljótlega er hann þó tekinn upp í bíl hjá tveimur karlmönnum og konu , fólki á leið af ráðstefnu en Reacher áttar sig fljótt á að ekki er allt sem sýnist .
Þetta er dæmigerð Reacher-bók um flest , mannvíg og átök , en líka óvenjuleg í uppbyggingu og ekki vanþörf á að hressa aðeins upp á seríuna þó ástæða átakanna sé heldur uppskrúfuð ..
Peter Robinson - Watching the Dark * * * ½ Ólíkt Lee Child þá er Peter Robinson lítið gefinn fyrir hasarbókmenntir ; í bókunum um lögregluforingjann Alan Banks er greitt úr fléttum af þolinmæði og þrautseigju , mikið hlustað á tónlist og mikið drukkið af maltviskíi .
Hér fyrir ofan er sagt frá sautjándu bókinni um Jack Reacher en Watching the Dark er sú tuttugasta um Alan Banks og óneitanlega hætta á því að sögupersónan sé farin að lýjast .
Hugsanlega var það Robison ofarlega í huga við skrifin því lögreglukonan Annie Cabbot leikur stærra hlutverk í bókinni en oft áður , aukinheldur sem Banks bregður sér af bæ , heldur til Eistlands , í leit að óþokka .
Matthew Quirk - The 500 * * ½ - Því hefur verið haldið fram að fimmhundruð manns stjórni Bandaríkjunum séu allir taldir frá forseta og niðrúr .
Ólíklegt er að nokkrum takist að ná tökum á slíkum fjölda en í þessari bók hefur óþokki lagt nótt við dag í áratugi að ná tökum á stjórnkerfinu , ekki síst til að sanna það fyrir sjálfum sér og öðrum að allir séu til sölu finni maður rétta verðið .
Söguhetja bókarinnar , ungur maður sem barist hefur úr fátækt og glæpum , ræður sig í vinnu hjá fyrirtæki sem starfar við að hafa áhrif á kjörna fulltrúa , en óþokkinn sem getið er í upphafi á það fyrirtæki og stýrir .
Við tekur heldur ótrúverðug atburðarás , spennandi þó og lyktar með blóðbaði í lokin .
Þokkaleg afþreying .
Árni Matthíasson arnim@mbl.is 