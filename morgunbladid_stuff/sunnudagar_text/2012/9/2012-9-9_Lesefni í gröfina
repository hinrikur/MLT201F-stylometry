Í Sögunni af klaustrinu á Skriðu eftir Steinunni J. Kristjánsdóttur fornleifafræðing , sem kom út fyrir stuttu , er sagt frá uppgrefti á Skriðu , einni viðamestu fornleifarannsókn sem ráðist hefur verið í um árabil á Íslandi .
Ýmislegt óvænt kom í ljós við uppgröftinn , þar á meðal að á staðnum var kirkjugarður þar sem fannst stærsta mannabeinasafn sem fundist hefur í einum uppgreftri hérlendis .
Sem bókaáhugamanni þótti mér það sérstaklega forvitnilegt að í þremur grafanna fundust bækur sem settar höfðu verið á brjóst hins látna .
Bókunum er lýst í bókinni , en ekki greint frekar frá innihaldi þeirra en að í þeim sé latneskur texti ritaður gotnesku letri .
Álykta má líka að þær séu frá fyrri hluta sextándu aldar , enda líklegt að grafirnar séu frá þeim tíma að því kemur fram í bók Steinunnar , en ekki er greint frá því hvaða bækur þetta voru og kannski illt við að eiga að meta það af slitrum sem legið hafa neðanjarðar í fimmhundruð ár ; líklega var fátt eftir af þeim annað en spjöldin .
Að því sögðu er líklegt að textinn hafi verið trúarlegur í ljósi þess hvar grafirnar voru og hinir látnu væntanlega meðal frammámanna klaustursins .
Eðlilega verður ekki vitað hvort viðkomandi bækur hafa verið valdar af þeim sem stóðu fyrir greftruninni , príor klaustursins hafi um vélað eða þær hafi verið í uppáhaldi hjá hinum látnu , tveimur körlum og einni konu .
Það er reyndar skemmtileg pæling hvort og þá hvaða bók maður vildi láta fylgja með sér í gröfina .
Það gefur augaleið að ekki eru miklar líkur á að hún verði lesin og því spurning hvort bókin fær að fara með í gröfina til að tryggja að enginn komist yfir hana , til að farga henni , eða til að undirstrika það fyrir eftirlifendum hversu miklu hún skipti á meðan lesandinn var lífs ..
