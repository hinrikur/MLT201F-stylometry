Michael Ridpath – Meltwater * * * ½ Meltwater er þriðja bókin um ævintýri lögreglumannsins Magnúsar Ragnarssonar sem kallar sig Magnus Jonson , enda upp alinn vestan hafs , nánar tiltekið í Boston .
Svo atvikaðist að hann fluttist fullorðinn til Íslands og starfar sem rannsóknarlögreglumaður , sem er áþekkt starf og hann gegndi í Boston , en sú saga er rakin í fyrstu bók raðarinnar , Where the Shadows Lie , sem kom út á íslensku sem Hringnum lokað fyrir tveimur árum , en bók númer tvö er einnig til á íslensku .
Þótt Ridpath sé að skrifa um umhverfi sem er honum eðlilega framandi hefur honum tekist merkilega vel að skyggnast inn í íslenskt samfélag og því er maður alveg laus við aulahroll þegar bækurnar um Magnús eru lesnar .
Þær fara og batnandi , því persónan tekur á sig skýrari mynd og verður forvitnilegri eftir því sem persónusagan smýgur betur inn í bækurnar .
Eins vel heppnuð og sú aldagamla ættarflækja er þá er aðalflækja bókarinnar ekki eins sannfærandi , en margt þó vel gert : Hópur aðgerðarsinna kemur sér fyrir í Reykjavík til að hafa frið til að vinna að myndbandi sem birt verður á uppljóstrarasíðu .
Einn úr hópnum er myrtur þar sem hann er staddur á Fimmvörðuhálsi að skoða gosið og Magnús tekur til við að upplýsa málið .
Gosið í Eyjafjallajökli verður þó til að torvelda rannsóknina , en ýmislegt verður til að flækja málið , þar með talið uppljóstranir um kynferðisglæpi nýlátins biskups .
Flækjan er fín , en lausnin heldur billeg .
Það er aftur á móti nóg púður í fjölskyldusögu Magnúsar og bókin endar á sannkallaðri ögurstundu hvað varðar blóðugar fjölskylduerjur í Berserkjahrauni .
Shawn Kupfer – 47 Echo * ½ -- Shawn Kupfer er frægur fyrir tístbækur , en hann skrifaði skáldsögu með því að tísta henni , 140 bókstafi í einu , fyrir tveimur árum .
47 Echo var líka skrifuð þannig , lesendur gátu lesið hana í smáskömmtum í gegnum twitterreikning Kupfers og bókaforlag keypti síðan útgáfuréttinn .
Sagan gerist í ekki svo fjarlægri framtíð , árið 2019 , þegar sameinaður her Kínverja og Norður-Kóreumanna er við það að leggja undir sig stóran hluta heimsins .
Til varnar eru meðal annars fangaherdeildir Bandamanna og ein þeirra sjálfsvígssveitin 47 Echo sem send er í verkefni sem aðrir geta ekki leyst .
Frásögnin er knöpp , persónusköpun engin , en ekki skortir hasar og hjaðningavíg .
Grúi er drepinn en sigur góðu kallanna aldrei í hættu .
Árni Matthíasson arnim@mbl.is 