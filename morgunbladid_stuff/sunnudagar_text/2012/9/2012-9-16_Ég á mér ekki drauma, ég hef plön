Katrín Ísleifsdóttir Everett sigldi umhverfis jörðina á skútu ásamt eiginmanni sínum , Steve Everett .
Þau sigldu þó ekki alltaf lygnan sjó og mættu meðal annars hugsanlegum mannætum , himinháum öldum , órangútanöpum auk þess sem sjóræningjar ógnuðu för þeirra allverulega .
Davíð Már Stefánsson davidmar@mbl.is Ég hafði aldrei siglt áður , ég vissi alltaf að ég elskaði það en ég hafði aldrei fengið tækifæri til þess .
Eiginmaður minn , Steve , hafði alltaf átt skútur en átti enga þegar ég giftist honum .
Árið 2001 keyptum við 40 feta skútu og hugmyndin var að fara með hana á Karíbahafið og hafa hana þar .
Ég axlarbrotnaði skömmu eftir þetta á skíðum og brotið greri illa .
Ég endaði á spítala í Sviss og tíu mánuðum seinna þurfti ég að fara í aðgerð þar sem pinnar voru settir í axlarbeinin .
Þegar maður lendir í svona raunum en nær sér að lokum verður maður svo hamingjusamur yfir því að vera á lífi að maður vill bara leika sér og skemmta sér .
Þegar ég var frá vinnu sökum slyssins varð ég harðákveðin í því að ég vildi sigla meira en bara um Karíbahafið .
Þegar Steve kom heim úr vinnunni einn daginn þá sagði ég honum að ég vildi sigla umhverfis heiminn .
Hann tók því vel og tjáði mér að við þyrftum þá stærri skútu , " segir Katrín Ísleifsdóttir Everett sem tók sig til og sigldi umhverfis heiminn á skútu ásamt eiginmanni sínum .
Ævintýramanneskja og frumkvöðull " Ég hef alltaf verið mikil ævintýramanneskja .
Ég fór í Verzlunarskóla Íslands og varð fyrsta stúlkan til að hljóta stærðfræðibikarinn á Verzlunarskólaprófi , ég var líka fyrsti tölvufræðingurinn .
Ég hef alltaf viljað vera fyrst að öllu , þetta er eitthvað í blóðinu .
Pabbi starfaði auðvitað hjá Sameinuðu þjóðunum og ferðaðist um allt , " segir Katrín en faðir hennar er Ísleifur Jónsson en hann starfaði áður meðal annars hjá Orkustofnun ríkisins .
Katrín er fædd á Íslandi en hefur búið nær samfellt í Englandi frá því að hún hóf nám við Háskólann í Warwick árið 1976 .
" Ég ætlaði alltaf að koma heim en það gekk ekki upp , það voru einnig fleiri tækifæri úti í Englandi .
Annars lít ég alltaf á mig fyrst og fremst sem heimsborgara , ekki Íslending eða Englending , " segir Katrín .
Hún segir að þau hjón hafi þurft að færa ýmsar fórnir fyrir draum sinn um að sigra heimshöfin en að þær hafi allar verið þess virði .
" Við áttum stórt hús með fallegu útsýni og tvo bíla fyrir utan .
Við athuguðum hvað við myndum fá ef við myndum leigja húsið út á meðan á siglingunni stæði en það gekk ekki upp .
Börnin mín þurftu líka að búa einhvers staðar .
Við veltum fyrir okkur tveimur valkostum , annars vegar að við gætum legið í hengirúminu í garðinum heima og látið okkur dreyma um að ferðast eða hinsvegar að við gætum selt stóra húsið okkar og látið drauminn verða að veruleika .
Við ákváðum því að selja húsið .
Dóttir mín , Inga Kristin Kemp , var 16 ára og við ákváðum að fara í siglinguna þegar hún yrði 18 ára , " segir Katrín .
Öldur á stærð við íbúðarblokkir " Við seldum gömlu skútuna og gamla húsið og keyptum nýja skútu og nýtt hús í næsta þorpi .
Nýja skútan var 49 fet en það er miklu stærri og breiðari skúta en sú fyrri , " segir Katrín en hjónakornin lögðu af stað í fyrsta hluta ferðarinnar árið 2007 .
" Við fórum þá suður til Gíbraltar og svo yfir Atlantshafið til St .
Lucia .
Þetta voru átján nætur á hafi .
Við stoppuðum í einhvern tíma á Kanaríeyjum og fórum þaðan í nóvember árið 2007 yfir Atlantshafið .
Við lentum í hitabeltisstormi á þeirri leið .
Ég varð þó aldrei hrædd , ég treysti skútunni fullkomlega .
Þetta voru risaöldur eins og stórar blokkir fyrir aftan okkur en skútan sigldi vel og hreyfðist bara í takt við öldurnar .
Skútan er þung og þykk og lætur því mjög vel í sjó , " segir Katrín en þau gátu sem betur fer farið af og til inn í káetuna og þurftu því ekki að vera undir berum himni allan tímann .
" Í skútunni eru kojur , eitt tvíbreitt rúm og svo hjónaherbergið aftan til .
Svo er baðherbergisaðstaða og eldhús , þetta er í raun bara eins og íbúð , " segir Katrín .
Hún segir jafnframt að herramannsmatur hafi verið á boðstólum alla ferðina .
" Við veiddum bara einn fisk allan þennan tíman og borðuðum hann að sjálfsögðu .
Annars versluðum við bara fyrir mánuð í hvert skipti áður en við lögðum af stað út á sjó .
Við vorum bara með lítinn frysti þannig að við notuðum hann bara fyrir kjöt .
Svo vorum við með grænmeti og þess háttar , ég held að við höfum aldrei borðað dósamat .
Við vorum líka með allskonar græjur aftan á skútunni .
Við vorum til dæmis með tæki til að fá rafmagn úr vindinum , það nýttist vel , " segir hún .
" Við vorum fjögur saman í bátnum yfir Atlantshafið .
Ég , maðurinn minn og svo tvær aðrar manneskjur sem óskuðu þess að fá að koma með okkur , Caroline og Tom .
Við rákumst á Caroline undan ströndum Portúgal þar sem hún var á báti foreldra sinna og hún bað um að fá að koma með .
Tom hafði ekki efni á að kaupa sér sinn eigin bát og hafði auglýst eftir fólki sem vildi fara samferða honum yfir Atlantshafið .
Þau borguðu bara í mat og hjálpuðu til .
Tom kom síðar með okkur yfir Kyrrahafið líka , " segir Katrín .
Sæljón í gúmmíbátunum " Við komum í Karíbahafið í desember sama ár og vorum þar þangað til í maí , dóluðum og sigldum þar á milli eyjanna .
Við settum skútuna síðan í geymslu í Trínídad & Tóbago og ég fór til Englands og vann í eitt og hálft ár .
Við komum svo aftur út í nóvember árið 2009 til að undirbúa okkur fyrir restina af ferðinni sem við ætluðum að fara í samfloti með nokkrum öðrum skútum .
Við þurftum að borga háa reikninga þegar við komum út aftur fyrir geymsluna , viðgerðir og ýmislegt annað .
Við fórum síðan í prufusiglingu eftir að skútan kom úr viðgerð á Antíka en þá brotnaði mastrið þar sem það hafði gleymst að setja pinna í það .
Maðurinn minn hélt að draumurinn væri búinn , við kæmumst ekki í ferðina .
Það var auðséð að þetta var viðgerðarmönnunum að kenna , þeir höfðu ekki sett pinnann í .
Við sömdum við þá um nýtt mastur en það þurfti að búa til í Svíþjóð og senda út .
Við vorum eiginlega búin að fórna öllu til að komast í þessa ferð og við ákváðum að ef við kæmumst í hana ætluðum við ekki að fara í mál við þá , ef við kæmumst ekki í hana ætluðum við hinsvegar að fara í mál við þá .
Þeir stóðu við orð sín svo við komumst í ferðina .
Við hefðum kannski endað uppi með skipafélag í Antíka ef málið hefði farið fyrir dómstóla , " segir Katrín glettin .
Hún segir að í samfloti með þeim hafi verið skútur frá Kanada , Bandaríkjunum , Svíþjóð , Englandi , Skotlandi , Spáni og Ítalíu .
" Við fórum svo í gegnum Panama og yfir í Kyrrahafið .
Það var lengsta ferðin , það voru um tuttugu dagar á sjó .
Við fórum frá Panama til Galapagos-eyja , það er æðislegur staður .
Landslagið á eyjunum er voða svipað og á Íslandi fyrir utan hitan og öll dýrin .
Þú gast ekki verið með þinn eigin gúmmíbát í sjónum þar því að sæljón sem voru í sjónum í kring fóru í þá um leið , " segir Katrín en að sögn hennar voru sæljónin afar mannelsk .
Mannætur og hvalir " Við sigldum síðan til Marquesas-eyja .
Það eru franskar eyjar í Kyrrahafinu og fólk er ennþá að velta því fyrir sér hvort þar sé stundað mannát enn þann dag í dag .
Fyrir nokkrum mánuðum hurfu einhverjir af skútu þar og því var haldið fram að þeir hefðu verið étnir .
Við sáum staðinn þar sem fólki hafði verið fórnað áður fyrr .
Það var hola við eins konar altari þar sem fólk hafði verið geymt þangað til það var drepið .
Þeir borðuðu yfirleitt ekki fólk úr eigin samfélagi .
Þeir voru í stríðum við nágrannaeyjarnar og tóku stríðsfanga og átu þá .
Því yngri sem einstaklingarnir sem fórnað var voru , því betra .
Blóð þeirra var síðan drukkið til að fá kraft hins fórnaða .
Fyrir nokkrum árum fundust þar líka bein af ungbörnum en það veit enginn hvort þeim hafi verið fórnað eða hvort þau hafi dáið af öðrum orsökum , " segir Katrín en þess má til gamans geta að franski listamaðurinn Paul Gauguin og belgíski tónlistarmaðurinn Jacques Brel eyddu sínum síðustu árum á eyjunum og eru grafnir þar .
" Það var alveg dásamlegt að fara yfir Kyrrahafið , himinninn var svo fallegur .
Það var mjög stjörnubjart og mikið líf í sjónum , við sáum mikið af hvölum .
Kunningjar okkar lentu í því að missa skútuna sína vegna þess að þau sigldu á hval .
Allt í einu rakst báturinn á eitthvað hart úti á miðju hafi .
Þau þurftu að drífa sig út í gúmmíbát og þau horfðu á eftir skútunni sökkva í hafið .
Þau voru heppin að það var bátur í nágrenninu sem gat bjargað þeim .
Fólkið sem bjargaði þeim gifti sig svo stuttu síðar og kunningjar okkar voru vottar við brúðkaupið , " segir Katrín .
Eldingu sló tvisvar niður í sama bát Katrín segir að hætturnar hafi verið margvíslegar .
" Það komu til dæmis oft þrumur og eldingar úti á miðju hafi , stundum sló þeim niður einungis hundrað metra frá okkur .
Það sló meira segja tvisvar niður eldingu í sömu skútuna sem var í samfloti með okkur , það eyðilagðist allt í henni , " segir hún .
Katrín segir aðspurð að þau hafi sjaldan tekið sér sundsprett úti á miðju hafi .
" Við vorum með sturtu í bátnum , svo lengi sem við vorum með vatn .
Við stungum okkur stundum í sjóinn en ekki þegar við vorum úti á miðju hafi .
Veðrið getur breyst svo fljótt .
Ég hef heyrt sögur af því að bátar hafi fundist og enginn um borð , fólk hefur þá ákveðið að fara aðeins að synda fyrir matinn og straumarnir tekið bátinn .
Ef maður er með akkeri og er við strönd er hægt að vera að synda .
Við syntum þó í kringum bátinn við strendur Ástralíu því þar eru krókódílar , hákarlar og allskonar dýr sem þarf að vara sig á , " segir hún .
Áhyggjufullir foreldrar á Tahítí " Á leiðinni frá Marqueses stoppuðum við á kóraleyjum sem heita Tuamotus , þær eru mjög fallegar .
Við fórum þaðan til Bora-Bora og svo Tahítí þar sem við stoppuðum til að láta gera við ýmislegt .
Það var reyndar þannig að strákofarnir og strápilsin sem heimamennirnir klæddust er þeir dönsuðu voru nær alltaf úr plasti , það var svolítið leiðinlegt .
Þetta er bara allt orðið til sýnis .
Ég endaði á því að sitja úti í garði með konu sem var kona bakarans .
Hún talaði litla ensku en við náðum saman og spjölluðum um það hvernig það væri að ala upp börn .
Það var mjög áhugavert , það eru allir eins .
Foreldrar hafa áhyggjur af krökkunum sínum alveg sama hvar búið er í heiminum , " segir Katrín en hún segir að fleira en eyjarnar hafi verið fallegt .
" Sólsetrin voru rosalega falleg .
Við sáum til dæmis græna flassið .
Það verður að vera alveg heiðskír himinn og rétt áður en sólin hverfur kemur svona grænt flass .
Þeir sem hafa verið mikið á sjó vita að þetta er til , sumir halda að þetta sé lygi .
Þetta er örugglega einhver sjónhverfing með litina en þetta er engu að síður til , " segir hún og tekur það einnig fram að dýrin í sjónum hafi verið einkar skemmtileg .
" Maður heldur að dýrin í sjónum skilji ekkert og séu bara húmorslaus , en það er rangt .
Ég sá höfrunga og seli í kringum skútuna sem voru að leika sér .
Það var líka einu sinni fiskur , litríkur og stór , sem elti bátinn okkar og synti fram og aftur í kringum okkur , " segir Katrín .
Heilagur drykkur á eldfjallaeyju " Einn af uppáhaldsstöðunum mínum var eyja sem hét Tanna , sem er í Vanuatu-eyjaklasanum austur af Ástralíu .
Þar er stöðugt eldgos í eldfjalli sem hægt er að labba upp að .
Fólk býr þar líka í moldarkofum , það hefur lítið breyst þar frá því fyrir hundrað árum .
Við rákumst á heimamenn sem voru að rogast með villisvín á priki sem þeir höfðu veitt í matinn .
Það er hefð hjá þeim að klukkan sex er slegið á trommu og þá hittast allir karlmennirnir í þorpinu á einskonar fundi á meðan krakkarnir fara heim og konurnar fara að elda .
Þar sitja þeir og drekka einskonar rótarseyði , kava , sem þeir komast í vímu af .
Menn mega ekki taka þátt fyrr en þeir eru komnir með konu og búnir að eignast eitt barn .
Þegar þú sást þessa menn svo ráfandi til baka þá voru þeir með spýtu með eldi á .
Þegar karlmennirnir koma síðan heim til sín með eldspýtuna þá þýðir það að þeir hafi verið að drekka kava og þá mega konurnar ekki skammast í þeim því drykkurinn er heilagur , " segir Katrín en hún segir verkaskiptinguna á milli karlmanna og kvenmanna mjög ákveðna á eyjunum ; konurnar sjái um akrana á meðan karlarnir veiði dýrin .
" Það var annað sem var svolítið áhugavert þarna .
Það var maður sem var að vinna sem bílstjóri fyrir hótelið sem við gistum á .
Það þýddi að hann mátti ekki rækta grænmeti eða eiga land .
Hann varð að kaupa vörur af þeim sem ræktuðu land og grænmeti svo að þeir fengju pening .
Þetta er ekki eins og á Vesturlöndum þar sem það er þannig að ef þú ert ríkur þá kaupir þú allt landið og setur hina bara í vinnu hjá þér og tekur allt , " segir Katrín .
Kóngar , órangútanar og eðlur " Þegar komið var til Ástralíu lögðumst við í mjög dýrar endurbætur á bátnum .
Við flugum á meðan til Sydney og sigld- um þar með vinafólki okkar undir Sydney-brúna á bátnum þeirra .
Þegar báturinn okkar var tilbúinn fórum við til Indónesíu .
Þeir sem skipulögðu ferðina áttu að sjá um að fá leyfi fyrir okkur til að vera á skútunum í hafinu í kringum eyjarnar .
Þeir klúðruðu því þannig að við þurftum að flýja fyrir klukkan sex um morguninn því annars áttum við á hættu að vera handtekin .
Við stoppuðum þó á eyjum þarna til að sjá komodo-eðlur , þær eru stórhættulegar .
Steve sá eina frá bátnum í fjörunni og við fórum á land sex saman til að sjá þær betur .
Einn af okkur var að pota ofan í holur til að athuga hvort þar væru einhverjar eðlur .
Við sáum svo eina slíka vera að éta buffaló , við vorum mjög heppin að þær réðust ekki á okkur , " segir Katrín fegin .
" Við komum við á annarri eyju á leiðinni frá Indónesíu og þar lentum við á jarðarför einhvers kóngs , það var mjög falleg athöfn .
Við rákumst líka á órangútana á Borneó , þeir voru risastórir .
Það var einn órangútan sem hét Stóri-Tom og í eitt skiptið komu allir hlaupandi út úr eldhúsi rétt hjá okkur því hann var kominn þangað inn .
Honum fannst sykur svo góður , hann var að leita að honum .
Hann hélt að hann hefði fundið hann en þá var það salt , honum fannst það ekki gott , " segir Katrín með bros á vör .
Tekin af lífi af sjóræningjum " Á þeim tíma sem við vorum þarna hafði ástandið aldrei verið eins slæmt hvað varðaði sjóræningja .
Við ætluðum að fara frá Indlandi til Salala í Óman .
Við ákváðum að sigla meðfram ströndinni á Indlandi , til Pakistans þar sem pakistanski flugherinn flygi yfir okkur og þaðan til Óman en því miður gerðu það ekki allir .
Fólk sem var með okkur í samfloti ákvað að fara beint frá Mumbai og yfir til Óman , það var miklu styttra .
Á því svæði hafði hinsvegar verið mjög mikið af sjóránum mánuðina á undan .
Þó svo að við færum öruggari leið vorum við samt bara hundrað mílur frá stöðum þar sem árásir höfðu verið gerðar .
Fólkið sem var á Quest , sem er báturinn sem var rændur , hefur kannski hugsað mér sér að hvert sem þau færu þá væru þau á hættusvæði og því ákveðið að fara styttri leiðina , " segir Katrín " Um borð í Quest voru Bandaríkjamenn .
Þau sendu okkur tölvuskeyti daginn sem sjóræningjarnir gerðu árás um að það gengi allt vel og þau ættu lítið eftir .
Það næsta sem við heyrðum var að það hefði sést til þeirra úr flugvél með tvö skip fyrir aftan skútuna og Sómala um borð .
Daginn eftir voru þau tekin af lífi .
Við vorum að sjálfsögðu í sjokki .
Þetta var mjög stutt frá okkur , við bjuggumst alveg eins við því að það yrði ráðist á okkur .
Sjóræningjarnir voru með aðgang að öllum tækjunum í Quest og gátu því séð hvar allar hinar skúturnar , þar á meðal okkar , voru staðsettar .
Við áttum eftir að vera fjóra daga og fjórar nætur á sjó á svipuðu svæði .
Nokkrar skúturnar voru meira að segja með börn innanborðs .
Við gátum ekki slökkt á ljósunum á skútunum því þá sáum við ekki hvort annað , það var svo dimmt .
Við settum handklæði yfir þau þannig að við rétt sæjum hvort annað og slökktum á öllum radar-búnaði ef einhver skyldi koma .
Við létum bara eins lítið á okkur bera og hægt var , " segir hún .
Klúður hjá bandaríska sjóhernum " Einu sinni tók einhver eftir því á radar-skjánum að eitthvað nálgaðist skúturnar óðfluga , allir urðu mjög skelfdir .
Steve fór út og ætlaði að athuga hvað væri á seyði en þá kom í ljós að þetta var bara lítill vatnshvirfilbylur .
Eina nóttina kom skip til okkar og við kölluðum til þeirra og spurðum hvort þeir hefðu orðið varir við sjóræningja .
Um leið og þeir heyrðu orðið sjóræningi settu þeir á fullt tog sigldu hratt í burtu .
Það var einhver misskilningur þar á ferð , " segir Katrín og brosir tómlega .
" Eigendur Quest voru hjón sem voru samferða okkur frá Phuket í Taílandi .
Með þeim var sextug kona og maður sem var aðeins eldri , Phyllis og Bob , sem voru búin að vera í samfloti með okkur allan tíman á hinum og þessum skútum .
Þau voru öll tekin af lífi í björgunaraðgerð sem fór úrskeiðis .
Venjulega er það þannig að sjóræningjarnir ræna skipum en sá sem semur um lausnargjaldið er yfirleitt í Sómalíu .
Bandaríski sjóherinn var á svæðinu og fékk tvo úr sjóræningjaskipinu til að koma yfir í herskipið til að semja .
Þau sögðu við sjóræningjana að þeir mættu eiga skútuna en þeir skyldu skila fólkinu til baka .
Þetta vildu sjóræningjarnir ekki og vildu lítið semja , þá var þeim stungið í fangelsi í herskipinu .
Sjóræningjarnir sem eftir urðu í sjóræningjaskipinu voru hinsvegar búnir að segja að ef þeir sem fóru yfir í herskipið til að semja kæmu ekki aftur þá yrðu gíslarnir skotnir .
Það næsta sem fólkið á herskipinu heyrði voru skothvellir .
Þetta var algjört klúður , þeir kunnu ekkert að eiga við sjóræningja , " segir Katrín .
Hlustuðu á sjórán í beinni " Við komumst loks til Salala .
Steve var með talstöð í gangi á meðan hann var að laga skútuna og þá kom neyðarkall frá flutningaskipi sem var verið að ræna .
Skipið var bara þarna rétt fyrir utan og hann gat hlustað á þetta allt saman í beinni , vitandi það að við þyrftum að fara á sömu slóðir innan fárra daga .
Við héldum fund um það hvort við ættum að halda áfram eða ekki og sextán skútur ákváðu að hætta för en fjórar ætluðu að láta á þetta reyna .
Við fórum síðan í minningarathöfn um fólkið á Quest en þá kom maður frá landhelgisgæslunni og sagði okkur að við mættum ekki halda áfram því ástandið væri svo slæmt .
Hann sagði okkur að það væri nýbúið að ræna danskri fjölskyldu sem hafði verið á skútu þarna rétt hjá , það var á þeim tíma mikið leyndarmál .
Danska fólkið hafði ekki verið í samfloti með okkur en við hittum þau í Srí Lanka og við versluðum saman , " segir Katrín .
Gátu keypt sér AK-47 hríðskotabyssu " Við ákváðum að senda skúturnar með skipi upp Rauðahafið og til Tyrklands .
Það tók þrjá mánuði að finna skip til að flytja skúturnar og við vorum bara á meðan við akkeri í Salala , þar var steikjandi hiti .
Fólk var farið að breyta svolítið um karakter , það var svo stressað og í svo mikilli óvissu .
Við skiptumst á að passa skúturnar fyrir hvort annað á meðan einhverjir flugu heim og komu svo aftur , " segir Katrín um þetta millibilsástand í ferðalagi þeirra .
" Við hittum þarna menn sem voru að vinna á flutningaskipum .
Þeir sögðu okkur að þeir væru alltaf með riffla og byssur um borð í skipunum sínum og hleyptu úr þeim á sjóræningjana áður en þeir kæmust um borð .
Við hefðum getað keypt okkur AK-47 hríðskotabyssur á byssumarkaði sem var þarna alltaf á fimmtudagsmorgnum en gerðum það aldrei , " segir Katrín .
" Loks komust skúturnar í skip og við sóttum þær til Tyrklands .
Sum þeirra sem voru með okkur hafa ekki enn sótt skúturnar sínar , fengu bara nóg .
Við stoppuðum á eyjum fyrir utan Ítalíu á leiðinni í gegnum Miðjarðarhafið , þær voru yndislegar .
Við hittum síðan pabba sem á íbúð þarna rétt hjá .
Hann er 85 ára en klifraði eins og ekkert væri upp í skútuna , " segir hún .
Sagan er ekki öll " Þegar við vorum undan ströndum Portúgals , á leiðinni til Englands , kom skip í áttina til okkar án þess að hafa sagt neitt í útvarpinu .
Ég varð auðvitað skíthrædd eftir allt þetta sjóræningjamál þannig að ég sigldi bara mjög hratt í burtu .
Ég veit að það eru engir sjóræningjar í Portúgal en þetta var bara orðið innbyggt .
Það kom síðan í ljós að þetta var varðbátur sem var að leggja ein- hverjar línur og var að biðja okkur um að fara ekki þessa leið .
Hann hefur örugglega haldið að ég væri algjör asni , " segir Katrín og hlær .
" Við fórum fyrst frá Englandi í maí árið 2007 og komum aftur 9. september árið 2011 .
Allt líf manns er búið að snúast í kringum þetta síðustu ár .
Það er samt ekki komið að lokum , við ætlum að kaupa aðra skútu .
Við eigum tvö hús núna en ætlum að selja þau og kaupa annað .
Við erum að vega og meta það hversu stórt húsið á að vera , því stærra sem það er því minni er skútan og öfugt .
Eftir svona fimm ár fáum við okkur kannski stærri skútu og förum í Kyrrahafið aftur , það var svo fallegt .
Þá munum við samt alltaf hafa hana í Karíbahafinu þannig það verður aldrei vetur hjá okkur .
Við verðum í Englandi á sumrin og í Karíbahafinu á veturna auk þess sem ég verð með annan fótinn á Íslandi .
Ég á mér ekki drauma , ég hef plön , " segir Katrín ánægð á svip .
