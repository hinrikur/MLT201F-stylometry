Harmleikurinn í Hillsborough 15. apríl 1989 skildi eftir sig djúp sár .
Þá létu 96 áhangendur knattspyrnuliðsins Liverpool lífið í troðningi á Hillsborough leikvanginum í Sheffield , sem þennan dag var vettvangur undanúrslitaleiks í ensku bikarkeppninni við Nottingham Forest .
Lögregla reyndi eftir harmleikinn að skella skuldinni á drukknar fótboltabullur .
Aðstandendur gerðu sig ekki ánægða með þær skýringar og síðan hafa farið fram rannsóknir , vitnaleiðslur og dómsmál án þess að fullnægjandi skýringar fengjust .
Á miðvikudag kynnti óháð rannsóknarnefnd undir forustu James Jones , biskups af Liverpool , 395 síðna skýrslu þar sem endanlega er tekið af skarið um að stjórnvöld brugðust hrapalega þennan dag , en nöfn fórnarlambanna eru hreinsuð .
Í skýrslunni er sýnt fram á að lögreglan í Suður-Jórkvíkurskíri greip til skiplegra aðgerða til að firra sig allri sök og koma henni á áhangendurna .
Í raun hafi lögreglan hins vegar brugðist rangt við í flestum atriðum , stefnt áhangendunum í hættu og verið allt of sein að átta sig á því ástandi sem hafði skapast .
Segir að líklega hefði mátt bjarga 41 áhanganda af þeim 96 , sem létu lífið .
Í skýrslunni segir að fyrstu mistökin hafi legið hjá enska knattspyrnusambandinu , sem ákvað að leikurinn skyldi fara fram á Hillsborough .
Þar hafði legið við stórslysi eftir knattspyrnuleik 1981 , engar teljandi endurbætur höfðu verið gerðar á vellinum og öryggisvottorð hans voru ekki í lagi .
Yfirmaðurinn úr lögreglunni , sem stjórnaði öryggisvörslu á vellinum , var reynslulaus .
Hann opnaði hliðin að vellinum og lét hleypa mannfjöldanum inn í hólfin á vellinum sem voru girt af með málmgrindum .
Við það skapaðist troðningurinn , sem varð til þess að fólkið lét lífið .
Eftir harmleikinn lét lögreglan taka blóðsýni úr hinum látnu og þegar áfengi mældist í blóðinu var sakaskrá hlutaðeigandi skoðuð .
Í skýrslunni segir að þetta hafi bæði verið ástæðulaust og óviðeigandi .
Áður hafði komið fram að lögregla hefði reynt að skella skuldinni á áhangendurna .
Í skýrslunni er allur vafi tekinn af um það að lögreglan beri ábyrgð , ekki áhangendurnir .
Til að bæta gráu ofan á svart reyndi lögreglan með markvissum hætti að fegra sinn hlut .
Fjórum dögum eftir slysið héldu yfirmenn lögreglunnar fund á veitingastað í Sheffield til að undirbúa " vörn " og " skothelda sögu " .
Skýrslum lögregluþjóna var breytt í 164 tilvikum og í 116 þeirra gagngert til þess að fjarlægja eða breyta athugasemdum , sem voru lögreglunni í Suður-Jórvíkurskíri í óhag .
Fjölmiðlar fengu villandi upplýsingar .
Aðstandendur fórnarlamba fögnuðu skýrslunni á miðvikudag .
Loks væri sannleikurinn kominn í ljós , nú væri að fullnægja réttlætinu .
Fyrrverandi ritstjóri The Sun biðst afsökunar á 23 ára forsíðufrétt Fjórum dögum eftir að 96 manns létu lífið í troðningi á Hillsborough-vellinum 1989 birti dagblaðið The Sun forsíðufrétt með fyrirsögninni Sannleikurinn þar sem skuldinni á harmleiknum var skellt á fórnarlömbin .
Í blaðinu birtust ljótar lýsingar á hegðun áhangendanna og drykkjuskap , þeir hefðu stolið úr vösum fórnarlambanna og migið á lögreglu .
Nú hefur komið fram að þessar lýsingar eigi ekki við nein rök að styðjast .
Blaðið fékk upplýsingarnar frá fréttaþjónustu í Sheffield þar sem völlurinn er .
Hún byggði á ummælum yfirmanns úr lögreglunni og þingmanns á staðnum , sem einnig var talsmaður yfirvalda .
Kelvin McKenzie , sem var ritstjóri The Sun á þessum tíma , baðst afsökunar á að hafa birt fréttina fyrir 23 árum .
Hann hefði verið afvegaleiddur og enga ástæðu haft til að ætla að þessir embættismenn myndu beita lygum og blekkingum .
Nú sæi hann að nær hefði verið að nota fyrirsögnina Lygarnar .
Fórnarlömbin voru frá Liverpool og þar sniðganga enn margir blaðið vegna fréttarinnar fyrir 23 árum .
Tvöfalt óréttlæti David Cameron , forsætisráðherra Bretlands , bað á miðvikudag fjölskyldur fórnarlambanna 96 á Hillsborough-vellinum fyrir 23 árum afsökunar .
Hann sagði í ræðu á þingi að þær hefðu mátt þola tvöfalt óréttlæti , fyrst þegar öryggisgæsla brást á vellinum , síðan þegar reynt var að skella skuldinni á fórnarlömbin .
