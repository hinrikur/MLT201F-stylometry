Upphaf og endir þess anga mannfræðinnar , sem kalla mætti kynþáttafræði , er viðfangsefni sýningar Ólafar Nordal í Listasafni Íslands .
Á sýningunni eru annars vegar myndir af afsteypum , sem franskur leiðangur gerði af Íslendingum um miðja nítjándu öld og rykfallið hafa í kompum í París og Las Palmas á Kanaríeyjum áratugum saman .
Hins vegar eru ljósmyndir af lífsýnasafni og gögnum , sem Jens Pálsson , doktor í mannfræði , safnaði saman í rannsóknum sínum á síðari hluta 20. aldar þegar þessi fræði voru að líða undir lok .
Þau gögn eru ekki heldur til sýnis og liggja nú í kössum í geymsluhúsnæði Háskóla Íslands .
Kveikjan var saga um að afsteypu af Birni Gunnlaugssyni , stærðfræðingi og forföður Ólafar , sem gerð hefði verið í Íslandsför fransks leiðangurs , væri að finna á Mannfræðisafninu í Las Palmas á Kanaríeyjum .
Á sýningu Ólafar er mynd af afsteypunni af Birni Gunnlaugssyni úti undir berum himni með litskrúðug hús Las Palmas í baksýn .
Sumarið 1856 kom til Íslands franskur leiðangur undir forustu Jeromes Napóleons , bróðursonar Napóleons Bonapartes .
Hann stundaði meðal annars mannfræðirannsóknir og voru teknar gifsafsteypur af 13 Íslendingum .
Litu niður á þessa þjóð " Karlarnir voru valdir eftir stétt , einn stórbóndi , tveir sjómenn , vélamaður frá innréttingunum og síðan einn menntamaður , " segir Ólöf .
" En konurnar voru allar þjónustustúlkur .
Strax þarna er kynþáttahyggjan orðin áberandi .
Þarna kemur skip með þessum göfugu mönnum , allt mennta- og aðalsmenn í hálfgerðri skemmtiferð , sem einnig var vísindaferð , en var fyrst og fremst af pólitískum toga .
Þeir eru komnir á svæði í norðri , sem er á miklu lægra menningarstigi en þeir .
Þeir litu niður á þessa þjóð og vildu fá hana og eiga , enda var erindið að koma upp herstöð á Íslandi .
" Einn þeirra Íslendinga , sem urðu á vegi leiðangursins , var Björn Gunnlaugsson stærðfræðingur og forfaðir Ólafar eins og áður segir .
" Hann naut þess að hitta þá því að hann var svo mikill vísindamaður sjálfur , " segir Ólöf .
" Hann gerði fyrsta landakortið af Íslandi og orti ljóðabálkinn Njólu til að kenna alþýðu fólks stjörnufræði og fólk lærði hann utanað .
" Ólöf bendir á að leiðangur Napóleons var farinn í árdaga mannfræðinnar .
" Það gilda ákveðnar reglur , en fræðigreinin er ekki farin að mótast , " segir hún .
" Á þessum árum eru þeir til dæmis nýbúnir að finna Neanderdalsmanninn og átta sig á muninum á honum og nútímamanninum .
" Í för Napóleons voru ákafir vísindamenn sem unnu í anda upplýsingarinnar .
Síðan var öllum afrakstri ferðarinnar safnað saman , steinum , mælingum , skrám , ljósmyndum og máluðum myndum og gifsafsteypunum af innfæddum og settar til sýnis í Palais Royal í París 1856 undir heitinu Musée Islandique , sem einnig er yfirskrift sýningar Ólafar .
" Það er skrítið að sjá þessi verk , " segir hún .
" Nálægðin við þetta fólk verður svo mikil þótt það sé langt í burtu í tíma .
" Af konunum var tekin afsteypa af höfði , hendi , fæti , brjóstum og nafla , en af höfði , hendi , fæti og búk karlanna .
Þetta var kerfisbundið og eins var gert við þjóðflokka annars staðar á jaðrinum .
" Það einkennilega er að við það að skoða þessar afsteypur dettur maður inn í klassíkina , " segir Ólöf .
" Þær kalla fram tengingu aftur í grískar styttur .
" Upphaf og endir fræða Hjá Jens Pálssyni er hins vegar farið að " saxa mannslíkamann niður í frumeindir sínar " , eins og Ólöf orðar það .
Þann hluta sýningarinnar kallar hún Das Experiment Island , sem var heiti fyrirlestrar , sem Jens hélt 1983 á mannfræðiráðstefnu í Grikklandi .
Undirtitillinn var Tilurð , þróun og stöðnun íslensku þjóðarinnar .
" Hugmyndina kveikti endurminning um frétt í Ríkissjónvarpinu þar sem sagði frá rannsóknum Jens á Suðurlandi , " segir Ólöf .
" Einnig var mikið skrifað um hann í Morgunblaðið vegna þess að mágur hans var ritstjóri , en gagnrýnendur hans skrifuðu í Þjóðviljann .
Mér finnst hins vegar merkilegt hvernig þessir tveir hlutar sýningarinnar tala saman .
Sömu minnin koma fyrir og hugsunin er lík þótt hundrað ár séu á milli þess sem afsteypurnar voru gerðar og Jens byrjar .
Sýningin sýnir hvernig þessi vísindi þróast og líða undir lok .
Gögn Jens gætu verið með þeim síðustu , sem voru gerð , og eftir þetta hættir þessi mannmælingafræði eiginlega að vera til .
" Jens lærði í Bandaríkjunum og Svíþjóð og lauk doktorsverkefni sínu í Þýskalandi .
Þar hafði hugmyndafræði nasista og áhersla þeirra á kynþáttafræði , Rassenkunde , komið óorði á vísindin .
Ilse Schwidetzky , sem hafði verið samstarfsmaður eins helsta hugmyndafræðings nasista um kynþáttahyggju , þurfti að sverja af sér nasismann .
Hún var leiðbeinandi Jens , en ekkert bendir til annars en að hann hafi talið skýran greinarmun á fræðilegum áhuga á kynþáttum og hugmyndafræði nasismans .
Öll vísindi eru pólitísk " Það er eins og þýsku vísindamennirnir hafi fundið þarna farveg til að nota fræði sín , kenningar og aðferðafræði , sem þau hefðu ekki getað notað annars staðar án þess að vekja einhver tengsl , og hann fær gríðarlegan stuðning frá Þjóðverjum , " segir Ólöf .
" En á Íslandi er eitthvert sakleysi , sem gefur ópólitískt yfirbragð , en auðvitað er það ekki svo .
Öll vísindi eru pólitísk .
Við vitum af hverju þeir voru að mæla manninn .
Það var til þess að sanna að hvíti kynstofninn væri sterkastur .
Og Jens er fagnað hér vegna þess að við erum að byggja upp nýja þjóð , sem þurfti að fá sönnun fyrir því að hún væri sterk og heilbrigð og gæti hugsað sjálfstætt .
Líklega hefur Jens líka áttað sig á að fræði hans voru að fjara út og um leið og erfðaefnið uppgötvaðist voru það endalokin .
" Ljósmyndirnar af gögnum Jens sýna hversu umfangsmiklar mælingar hans og rannsóknir voru .
" Hann mældi tugþúsundir Íslendinga , " segir Ólöf .
" Hann mældi til dæmis alla Þingeyinga og leitaði þá uppi um landið .
" Ólöf segir að spurningin hvernig Íslendingar skilgreini sig sem þjóð sé sér mjög ofarlega í huga .
" Þjóðarhugtakið er í raun fremur nýtt , en við byggjum sjálfsmynd okkar mjög á því að vera þjóð .
Við þurfum alltaf að endurskilgreina okkur sem þjóð .
Ég hef notað ýmis tákn , sem haldið var að okkur þegar við vorum að alast upp og áttu að vera sannleikur og reynt að kryfja og koma mínum efasemdum á framfæri .
Margt af þessu er á mörkum þess að vera vísindi og list .
Það sést á því hvernig afsteypur franska leiðangursins kallast á við klassíska list og líka í því hvernig Jens vinnur eins og listamaður í söfnun sinni á gögnum .
Og það vill svo til að einmitt þessi samruni vísinda og lista er mjög ofarlega á baugi í myndlist samtímans .
" Homo Islandicus Málþing verður haldið um sýningu Ólafar undir yfirskriftinni Homo Islandicus í Listasafni Íslands í dag , laugardag , frá kl. 11 til 13 .
