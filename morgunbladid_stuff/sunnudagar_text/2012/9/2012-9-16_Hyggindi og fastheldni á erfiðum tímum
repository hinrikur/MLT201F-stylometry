Hinn 11. nóvember næstkomandi eru tvö hundruð ár liðin frá andláti Ólafs Stefánssonar Stephensen , stiftamtmanns yfir Íslandi .
Hann fæddist 3. maí 1731 á Höskuldsstöðum á Skagaströnd og lést 11. nóvember 1812 í Viðey .
Ólafur var valinn til æðstu metorða á Íslandi árið 1790 , fyrstur Íslendinga á síðari öldum allt frá siðbótartíma .
Hann var síðastur Íslendinga á hæsta valdastóli hér áður en ný kynslóð hóf merki þjóðfrelsisbaráttunnar á loft .
Ólafur gekk á Hólaskóla og lauk lagaprófi frá Hafnarháskóla 1754 .
Hann var fátækur í uppvexti en átti ættir að rekja til flestra valdamanna og auðmanna landsins fyrr og síðar .
Í einkalífi var Ólafur hamingjumaður .
Gæfa hans , velferð og frami hófust þegar hann kynntist og gekk að eiga Sigríði Magnúsdóttur ( 13. nóv. 1734 - 29. nóv. 1807 ) frá Leirá í Leirársveit , dóttur Magnúsar amtmanns Gíslasonar .
Með Sigríði fékk hann mikinn auð sem hann kunni að ávaxta vel , og urðu þau stórauðug .
Saga hans er líka saga hennar .
Ólafur Stefánsson lifði einhvern erfiðasta tíma þjóðarsögunnar .
Á valdaárum sínum kom hann við flest mál Íslendinga og lagði drjúgan skerf að ýmsum framfaramálum .
Sem ungur maður var hann liðsmaður og starfsmaður Skúla Magnússonar landfógeta og Magnúsar tengdaföður síns í framfaraviðleitni þeirra .
Síðar skildi leiðir með þeim Skúla og var hvorugum sérstaklega um að kenna .
Ólafur var mikilvirkur frumkvöðull um útgerð , fiskverkun , iðnþróun , klæðagerð , útflutning , landbúnað , mjólkurframleiðslu , verklega fræðslu , tilraunir og nýsköpun í atvinnulífi .
Þeir tengdafeðgar , Magnús Gíslason og Ólafur , hófu fyrstir manna eiginlegan iðnrekstur á Íslandi á eigin vegum og eru fyrstu atvinnurekendur og vinnuveitendur Íslands í nútímaskilningi orðanna .
Veglyndur mannúðar- og rausnarmaður Ólafur Stefánsson fékk orð fyrir að vera samviskusamur , röggsamur og kröfuharður embættismaður .
Hann hlóð undir sig og sína eins og tíðkaðist , en hallaðist yfirleitt að mannúð fremur en harðýðgi í dómum .
Því hefur verið haldið fram að hlutur hans í þjóðarsögunni sé ekki minni en þeirra Jóns Eiríkssonar og Skúla Magnússonar .
Björn Þórðarson forsætisráðherra hrósaði réttarfarsstefnu Ólafs .
Þorkell Jóhannesson prófessor kallaði Ólaf , , veglyndan mannúðar- og rausnarmann " og , , mikilhæfan höfðingja " .
Ólafur Stefánsson ritaði allnokkrar ritgerðir og bækur um þjóðþrif og framfarir .
Má telja hann meðal frumherja á Íslandi í búfræði og verkstjórnarfræðum , rekstrarhagfræði , þjóðhagfræði , haglýsingu og hagsögu , svo og í stærðfræði og nokkrum greinum náttúrufræða .
Tillögur Ólafs og ábendingar um framfarir og umbætur til Landsnefndarinnar upp úr 1770 eru meiri að vöxtum en annarra embættismanna .
Hann lagði mikla áherslu á verslunarfrelsi og afnám einokunar , en var ósammála öðrum um tilhögunina og vildi áfangaleið til að tryggja íslenskum mönnum verslunina raunverulega úr höndum útlendinga .
Athyglisvert er hvílíka áherslu Ólafur leggur í ritum sínum á handverk og frjálsa verslun og hvernig hann greinir og lýsir virðisauka af handverki og mikilvægu framlagi verslunar til almenningsheilla , framfara og velmegunar .
Hann fjallar meðal annars um frjálsar rekstrarákvarðanir og virka arðsækni á markaði .
Skoðanir Ólafs á viðskiptum benda beint til áhrifa frá Adam Smith og eru að líkindum fyrstu dæmi á Íslandi um hugmyndir um frjálsan rekstur og markað .
Auk þessa má telja Ólaf stiftamtmann frumkvöðul í viðhorfum sem síðar voru kölluð dýravernd .
Að líkindum er Ólafur fyrsti opinberi fulltrúi Íslands í móttöku erlendra ferðamanna og þeirri kynningu sem slíku heyrir , og gengu sögur af veislum hans .
Og hann skrifar manna fyrstur um hestarækt og hestamennsku .
Jarðvegurinn sem síðar var uppskorið úr Ólafur stýrði byggingu dómkirkjunnar í Reykjavík og hegningarhússins sem nú er forsætisráðuneytið .
Ólafur Stefánsson sýndi velferð og framfærslu fátækra jafnan skilning og áhuga .
Umkomulaust fólk safnaðist að heimili þeirra Sigríðar í hörmungum og hungursneyð móðuharðindanna .
Eitt sinn lét hann brjóta upp búr kaupmanns og útbýta vörum til nauðstaddra .
Hann bauð landsetum sínum á Akranesi samninga um eigin atvinnurekstur þeirra og byggingar , en þetta tilboð má telja eina fyrstu tilraun til að varða veg til myndunar þéttbýlis og borgaralegra atvinnuvega hér á landi .
En hann varði jafnframt viðtekna búskaparhætti eindregið , m.a. vegna ótta við bjargarleysi almúga við sjávarsíðuna .
Ólafur Stefánsson var trúr konungi sínum en starfaði ekki samkvæmt þeirri nýju stefnu danska einveldisins á þeim tíma að safna völdum og stjórnsýslu að öllu leyti til Kaupmannahafnar .
Hann hélt fram gamalgrónum sjónarmiðum íslensku höfðingjastéttarinnar um forræði og forréttindi á heimaslóð .
Ólafur lenti í harðri valdabaráttu , sætti ákærum fyrir rannsóknarnefnd og var 72 ára gömlum vikið frá embætti um sinn .
Hann var sakaður um misbeitingu valds við sölu einnar stólsjarðar og við vinnu eins fanga í tugthúsinu .
En hann fékk fullan sigur að þremur árum liðnum .
Þá fékk hann staðfesta embættistign , lífeyri og einnig Viðey til ævilangrar búsetu .
Í málsvörn sinni nefndi hann Ísland , , fædrenelandet " og ítrekaði tryggð við rétt þess og hag í hefðbundnum skilningi .
Ólafur Stefánsson Stephensen stiftamtmaður var einn síðasti varðstöðumaður um forn landsréttindi Íslands í gömlum konunghollum stíl , um tækifæri almúgans til bærilegrar lífsafkomu og um leið um sérstakan rétt íslenskrar höfðingjastéttar , áður en þjóðfrelsishugmyndir 19. aldar bárust út hingað .
Hyggindi Ólafs og fastheldni hans á erfiðum tímum hafa hjálpað til að binda og vernda jarðveginn sem síðar var uppskorið úr .
Byggt á riti greinarhöfundar : Mikilhæfur höfðingi .
Ólafur Stefánsson Stephensen stiftamtmaður og hugmyndir hans .
Hið ísl. bókmenntafélag 2011 .
Höf. er fv. skólastjóri á Bifröst og lektor við HR 