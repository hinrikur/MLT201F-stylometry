Í september 1979 birtist í Morgunblaðinu mynd af þeim Jóhannesi Helga rithöfundi og Agnari Kofoed Hansen flugmálastjóra , þar sem þeir liggja yfir handriti að ævisögu hins síðarnefnda .
Á brattann hét bókin , þar sem Agnar sagði frá brautryðjendastarfi sínu að flugmálum sínum hér á landi .
Árið 1937 var Agnar nýlega kominn heim frá flugnámi í Þýskalandi og gerði sér grein fyrir mikilvægi þess að flugið yrði valkostur í samgöngum hér á landi .
Vissulega höfðu verið gerðar nokkrar tilraunir í þá veru sem endað höfðu með brotlendingu .
Norður á Akureyri voru menn hins vegar tilbúnir að taka slaginn .
Agnar átti fumkvæðið , gekk á fund Vilhjálms Þór kaupfélagsstjóra KEA sem hóaði framtakssömum mönnum saman og lögðu þeir peninga til stofnunar Flugfélags Akureyrar .
Það fyrirtæki varð síðar Flugfélag Íslands – sem eftir sameiningu við Loftleiðir árið 1973 varð Flugleiðir sem nú heitir Icelandair .
Þó ekki væri nema sakir þessa alls var Agnar maður sem svo sannarlega markaði skil í Íslandssögunni og lét hann þó víðar að sér kveða .
Menntaður í flugi og herfræðum var Agnar Kofoed Hansen maður sem vakti eftirtekt .
Árið 1939 sáust víða blikur þess að til ófriðar stefndi í Evrópu .
Hermann Jónasson forsætisráðherra taldi í því ljósi mikilvægt að valda reitina rétt og vildi styrkja lögregluna í Reykjavík .
Hann hafði tröllatrú á Agnari , sem var menntaður flugliðsforingi í danska hernum , og kallaði hann því til .
Með stuðningi allra forystumanna þjóðstjórnarinnar var Agnar , aðeins 24 ra ára , gerður að lögreglustjóra í Reykjavík .
Í Morgunblaðinu 23. ágúst 1939 segir að ríkisstjórnin " hefir ákveðið að gera gerbreytingu á lögreglumálunum og vinnuaðferðum innan lögreglunnar .
Er þess vafalaust brýn þörf og er Agnar Kofoed-Hansen án efa ágætlega hæfur til þess að takast þetta starf á hendur " .
Hernámsárin , þegar þúsundir erlendra dáta voru hér á landi , voru umbrotatími í íslensku samfélagi .
Lögreglan þurfti við slíkar aðstæður að vera vel skipulögð til að takast á við hlutverk sitt .
Í forystuhlutverki þar stóð Agnar sína plikt með prýði og frá þessum tímum segir hann í bókinni Lögreglustjóri á stríðsárunum .
Árið 1949 var Agnar skipaður flugmálastjóri og gegndi því embætti til dánardægurs .
" Í fáum orðum sagt var ævi Agnars ævintýri líkust .
Agnar Kofoed braust af fádæma dugnaði til þess náms sem hugur hans stóð til og af sama dugnaði var hann einn fyrsti brautryðjandi flugs á Íslandi .
Það var við aðstæður sem við , sem ekki kynntumst þeim af eigin raun , fáum vart skilið .
Ég leyfi mér jafnframt að fullyrða , að enginn á stærri þátt en Agnar Kofoed-Hansen í þróun flugs hér á landi , " sagði Steingrímur Hermannsson forsætisráðherra í minningargrein að Agnari látnum haustið 1982 .
Sigurður Bogi Sævarsson sbs@mbl.is 