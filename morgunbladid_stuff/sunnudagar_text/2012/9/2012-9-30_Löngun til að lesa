Indverski hugleiðarinn Dadi Janki , sem er í viðtali í Sunnudagblaði Morgunblaðsins í dag , kýs andleg gæði fram yfir veraldleg .
Hún veltir dægurþrasi ekki fyrir sér og segir stjórnmálaleiðtoga heimsins því miður ekki færa um að breyta heiminum hversu mikið sem þeir þrái það .
Til þess skorti óeigingirni og vináttu .
Á ferðasíðu má finna sögu af vináttu en fyrir nokkru lögðu fjórir vinir upp í langþráða reisu um Bandaríkin og segja okkur ferðasöguna .
Guðrún Sóley Gunnarsdóttir , fyrrverandi landsliðskona , er í forsíðuviðtali að þessu sinni .
Margir hafa reynslu af þrálátum höfuðverk en Guðrún Sóley glímdi við þann verk upp á dag í á annað ár .
Þrátt fyrir að höfuðhögg hafi bundið enda á atvinnumannaferil í knattspyrnu horfir hún fram á veginn og nýtir menntun sína í fjármálahagfræði í starfi sínu fyrir Seðlabankann .
Kolfinna Kristófersdóttir er kornung stúlka úr Vestmannaeyjum sem gerir það gott sem fyrirsæta og hefur náð undraverðum frama á stuttum tíma í tískuheiminum .
Hún fer þó að ráðum pabba síns og leggur sig þegar tími gefst .
Kvikmyndahátíðin RIFF er hafin og á menningarsíðum segjum við frá nokkrum myndum sem vert er að líta á .
Dagblöð teljast líklega til veraldlegra gæða en ættu þó að vera fær um að auðga andann ef vel er að verki staðið .
Fjölmiðlar mega aldrei ímynda sér að með útgáfu sé verið að uppfylla þörf .
Í raun þurfum við ekki neitt , en vonandi nær þetta blað að kalla fram löngun til lestrar .
Eyrún Magnúsdóttir 