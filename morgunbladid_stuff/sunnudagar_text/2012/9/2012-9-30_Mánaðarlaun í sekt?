Refsingar , hvort sem það eru sektir eða frelsissvipting eiga að hafa fælingarmátt .
Frelsissvipting snertir alla jafnt .
En hið sama á ekki við um sektir .
Ríkur einstaklingur sem sektaður er fyrir umferðarlagabrot kippir sér lítið upp við sektina á sama tíma og hún getur sett fátækan mann í alvarleg fjárhagsleg vandræði .
Þess vegna hefur því verið varpað fram hvort sektir eigi að tengja tekjum fólks , þannig að þær komi við þá ríku eins og hina fátæku .
Í nýju umferðarlagafrumvarpi er sett fram tillaga í þá átt þótt ekki sé langt gengið .
Þegar ég kynnti málið í ríkisstjórn settu nokkrir ráðherrar fyrirvara við þetta ákvæði af " prinsippástæðum " .
Sama átti við um ýmsa þingmenn .
Ekkert er undarlegt við að skoðanir séu skiptar um þetta , óháð flokkslínum .
Hugmyndin um tekjutengingu umferðasekta er ekki séríslensk .
Slík ákvæði eru í lögum í Danmörku , Svíþjóð , Finnlandi og Þýskalandi , svo dæmi séu tekin .
En hvað um " prinsippið " ? " Refsing á að vera hin sama fyrir alla , " segja gagnrýnendur .
En það er hún ekki , sem áður segir .
Þótt sekt sé jafnhá í krónum talið ræðst refsimáttur hennar af fjárhag hins sektaða .
Færa má rök fyrir því að þá fyrst sætu menn við sama borð ef tekjutengingin væri algjör , forstjórinn , skrifstofumaðurinn og ræstitæknirinn þyrftu að láta mánaðartekjur sínar af hendi rakna fyrir alvarlegt brot .
Ég gæti trúað að þá heyrðist hljóð úr horni .
Sumt fólk er nefnilega orðið vant því að geta keypt sig frá öllum vanda .
Síðan er hitt að sumum er sárara um fé en öðrum og er það ekki endilega í réttu hlutfalli við efni manna .
Frægasta dæmið um tekjutengda sekt er þegar Olli-Pekka Kallasvuo , fyrrverandi forstjóri Nokia í Finnlandi , var sektaður um tugi milljóna króna fyrir hraðakstur .
Það mun hafa hrifið þótt uppi væru raddir um að samfélagsþjónusta hefði jafnvel hreyft meir við forstjóranum .
Ef til vill er fræðsla besta vopnið í baráttunni við hættulega hegðun , reyna að fá fólk til að sýna ábyrgð og taka tillit til samborgara sinna .
Ennfremur er mikilvægt að refsingin sjálf valdi ekki samfélagslegum skaða , brjóti einstaklinga ekki niður .
Markmiðið á alltaf að vera að batnandi manni sé best að lifa .
Sektir mega heldur ekki öðlast einkenni skatta , verða sjálfstæð tekjulind , því þannig verður til tilhneiging til að refsa fyrir algenga hegðun með síhækkandi en hugsanlega gagnslitlum sektum .
En aftur að fyrrnefndu umferðalagafrumvarpi .
Það er mikið að vöxtum og hefur að geyma ýmis nýmæli sem horfa til framfara .
Frumvarpið hefur verið lengi í smíðum og tekið miklum breytingum í vinnsluferlinu samkvæmt ábendingum og óskum aðskiljanlegra aðila .
En lítið hefur farið fyrir umræðunni um tekjutengingu sekta enda kom það ákvæði inn að mínu frumkvæði á lokametrum .
Það er hins vegar rétt hjá gagnrýnendum þessa ákvæðis að um er að ræða grundvallarmál sem kallar á íhugun og umræðu .
Úr ólíkum áttum 