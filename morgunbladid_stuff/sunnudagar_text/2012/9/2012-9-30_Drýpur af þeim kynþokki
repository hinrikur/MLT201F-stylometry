Þar sem ég sat alveg sultuslök á biðstofu um daginn og blaðaði í bók um konur frá ýmsum tímabilum mannkynssögunnar sem hafa verið öðrum konum fyrirmyndir á margvíslegum sviðum , þá heillaðist ég svo upp úr skónum að ég heyrði ekki þegar nafnið mitt var kallað upp .
Þegar sú sem átti röddina var búin að hrópa í fjórgang að mér skilst , rankaði ég við mér , stóð upp í einhverskonar vímu eftir þennan stóra skammt af svaðalega svölum konum og reyndi eftir megni að vera eðlileg .
Það gekk frekar brösuglega , ég var heillum horfin inn í annan heim og tíma , hausinn á mér var svo stútfullur af þessum gyðjum að ég náði ekki jarðsambandi nema lauslega í gegnum aðra stóru tána .
Þær svömluðu fyrir augum mér hver annarri sláandi fegurri : Josephine Baker svona líka löðrandi í kynþokka með sinn ómótstæðilega prakkarasvip og alveg drullusama um hvað teprum heimsins fannst um hana þegar hún dansaði í bananapilsi nánast einu fata .
Grace Jones slengdi mér með ljúfsárri nostalgíu til djammáranna þegar hún heillaði heiminn með djúpri söngrödd en ekki síður með kraftalegum blökkum kroppi og kúlurassi .
Hún gleypti mig í einum bita á biðstofunni með risastórum vörunum .
Og Frida Kahlo , drottinn minn dýri , hvílíkur sjarmör .
Með byltingarloga í augum og ólgandi ástríður í hverju beini .
Hæfileikarnir flæðandi um strigann og óhrædd var hún að prófa ýmslegt sem konur áttu helst að láta eiga sig .
Þetta eru aðeins þrjár af þeim fjölmörgu konum sem prýddu þessa ágætu bók og ég segi það kinnroðalaust að þær voru allar sjóðheitar .
Við stelpurnar erum alveg óhræddar við að horfa hver á aðra þó við séum gagnkynhneigðar , og orða aðdáun okkar á kvenlegum línum og geislandi þokka hver annarrar .
En hvers vegna eru gagnkynhneigðir karlmenn oft ragir við að tjá sig um þokka kynbræðra sinna ? Ég hef nettan grun um að þar að baki búi hin lífseiga hommafóbía .
Þeir segjast ekki horfa þannig á karlmenn .
Hvílík synd að þeir skuli láta alla þá dýrð framhjá sér fara .
Kristín Heiða 