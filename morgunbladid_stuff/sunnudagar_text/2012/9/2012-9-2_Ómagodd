Um daginn brá svo við að Gulli ( þessi sem byggir ) auglýsti þátt sinn með svofelldum hætti : " Missið ekki af Gulla byggir " .
Með þessum hætti breytti Gulli um kyn og varð að konu , Gullu , en hélt samt áfram að byggja æði karlmannlegur .
Þetta er þekkt málfræðilegt vandamál .
Allt hefði verið með felldu hefði Gulli sagt : " Missið ekki af Gulla " , eða " Missið ekki af Gulla sem er að byggja " .
En Gulli byggir er ein setning með frumlagi og umsögn .
Hún verður því að standa óbreytt : Missið ekki af Gulli byggir " eða " Missið ekki af þættinum Gulli byggir " .
Í bókahillunni fyrir framan mig er bókin Konan mín borðar með prjónum .
Alveg væri fráleitt að auglýsa bókina svo : " Lesið Konuna mína borðar með prjónum " .
Atviksorðið algerlega hefur á undanförnum misserum tekið stórmerkilegri merkingarbreytingu .
Lengi vel merkti orðið alveg , gersamlega eða fullkomlega sbr. : Ég er algerlega búinn að missa þráðinn í bókinni .
Ég er algerlega búinn að vera .
Nú hefur breyting orðið á og algerlega lagt undir sig víðara svið í tungunni .
Þannig gæti svar við spurningunni " Ætlarðu í boðið til Jóa í kvöld ? " orðið " Já , algerlega .
" Sem fyrir nokkrum misserum hefði merkt " Já ég ætla að koma allur ( í heilu lagi ) .
Stundum virðist þetta atviksorð hafa sömu merkingu og mjög / ákaflega : " Ertu ekki orðinn þreyttur á dagskrá sjónvarpsins ? " gæti einhver spurt .
Ekki er ósennilegt að svarið yrði : " Jú , algerlega .
" Þannig hefur gamla atviksorðið numið ný lönd – en komist að raun um að þar voru íbúar fyrir , frumbyggjarnir .
Fyrir nokkrum árum lagði ég leið mína í sjoppu eina til að seðja sárasta hungrið með pylsu með öllu sem sumir menn kalla pulsu með öllu til að minnast frænda okkar í Danaveldi .
Þar sem ég stóð og gæddi mér á pylsunni minni bar að mann nokkurn sem sýnilega var í verslunarhugleiðingum .
Gallinn var bara sá að afgreiðslustúlkan hafði brugðið sér frá .
Maðurinn stóð því um stund ansi umkomulaus við borðið .
Innan stundar þraut þolinmæði hans og gerði hann vart við sig með töluverðum gný .
Birtist þá afgreiðslustúlkan og bað manninn afsökunar með hugtakinu ómagodd – sem virtist í þessu tilviki merkja : Ég biðst afsökunar en ég varð að bregða mér frá .
Eftir þetta gekk afgreiðslan tíðindalaust ; stúlkan tíndi fram vörurnar sem maðurinn bað um .
Þar kom að maðurinn bað um ákveðna tegund íss .
Stúlkan skundaði af stað til að finna ísinn en rak í rogastans er hún sá að hann var ekki að finna .
Hún sneri sér að manninum og sagði ( eða stundi ) Ómagodd – sem nú virtist merkja : Því miður er þessi ístegund ekki til .
Að lokum greiddi maðurinn fyrir vörur sínar – en þá tekst ekki betur til en svo að stúlkan gefur vitlaust til baka .
Maðurinn gerði að vonum athugasemd og féll stúlkunni þetta augljóslega þungt sem hún lýsti svo , og lagði nú sterka áherslu á : Ó MA GODD ! Ég lauk við pylsuna og fór að velta því fyrir mér hversu langt maður kæmist í táradalnum á Ómagodd einu saman .
