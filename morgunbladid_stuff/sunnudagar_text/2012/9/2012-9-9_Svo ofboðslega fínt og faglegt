Helsta hneykslunarhella launagreiðslna til einstaklinga og heilagt viðmið hármarkslauna hefur , þegar þetta er skrifað , ekki sagt bofs um nýjasta góðverk Guðbjarts , velferðarráðherra , eins og ráðuneytið heitir upp á sovéskan móð .
Auðvitað er ekki hægt að finna að því þótt Guðbjartur auki velferð þjóðarinnar með því að hækka mann um rétt tæp þingmannslaun , sem hafði þau rúm þreföld áður .
Hann ætlar augljóslega að auka velferðina í skrefum , taka einn og einn Íslending í einu og sjá hve langt hann hefur komist áleiðis við lok kjörtímabilsins .
Orð í gegnum ullarlagð Það væri raunar gaman að taka saman þær skýringar sem Guðbjartur hefur komist upp með að gefa ljósvaka-fréttamönnum síðustu ár um fjölbreytileg álitaefni .
Bréfritari er svo sem ekki vanari en aðrir að lesa úr stjórnmálaskýringum , en hann hefur sjaldnast skilið heila setningu frá Guðbjarti , ef hún fjallar um eitthvað snúnara en veðrið .
Um síðasta velferðartiltækið sagði hann að það mál yrði örugglega rætt við Kjararáð næst þegar tilefni gæfist til að taka slík mál upp við það .
Enda yrði að gera það , eins og Guðbjartur benti á , þar sem málið heyrði undir það .
Þetta var a.m.k. það sem bréfritari telur að Guðbjartur hafi hugsanlega sagt , og óhætt sé að vera með getgátur um það , þar sem ráðherrann virtist óvenju skýr í sinni framsetningu .
Mikið hefði þó Sir Humphrey orðið stoltur af Jim Hacker sínum , þótt hann hefði ekki nema einu sinni verið jafn óskýr í framsetningu um afleit mál og Guðbjartur er jafnan .
Guðbjartur á sjálfur bæði fyrstu og önnur verðlaun í greininni .
Þeim var skipt þar sem ekki var hægt að gera upp á milli þeirra .
Það fyrra var er hann sagði frjálslega svo sem fjörutíu sinnum að ekkert nýtt hefði komið fram í umræðu um Icesave í fjárlaganefnd eftir mánaða þrotlausa vinnu í nefndinni , þar sem upplýsingar streymdu inn á borð dag og nótt .
Og hitt sem var jafn flott var útskýring hans á því , hvers vegna hann stóð ekki með áliti sáttarnefndar um sjávarútvegsmál .
Guðbjartur var formaður nefndarinnar , skrifaði undir álitið og hafði lýst ánægju með hversu langt menn höfðu teygt sig .
Svo það var verulegt afreksverk að útskýra þannig , að enginn skildi , að hann hlyti óhjákvæmilega að vera í fararbroddi óánægjunnar um málið .
Ekki er óhugsandi að komið hafi fram á næmustu skjálftamælum þegar þeir Hacker ráðherra og Sir Humphrey sneru sér ofsakátir í fleiri hringi í gröf sinni en Guðbjartur í málinu , sem þó var ekki auðvelt .
Þetta er allt svo faglegt Nú er í tísku að líta svo á að því aðeins sé ákvörðun í lagi að " fagmenn " hafi tekið hana en ekki hinir vafasömu fulltrúar almennings .
Þó er nútímasagan yfirfull af dæmum um að síst eru þær niðurstöður farsælli eða óhlutdrægri sem " faghópurinn " sér um , sem enga ábyrgð ber , enginn getur spurt né látið nokkurn svara fyrir gerðir sínar .
Kjörnum fulltrúum fólksins hefur sjálfsagt mistekist margt og verið mislagðar hendur .
Flokkspólitísk viðhorf hafa örugglega stundum og kannski oft verið einn af þeim þáttum sem slíkir hafa litið til .
En þeir þurfa að standa fyrir máli sínu .
Það vita þeir vel þegar þeir ígrunda sína ákvörðun .
Þeir verða yfirheyrðir af fjölmiðlum .
Þeir verða kærðir út og suður .
Þeir komast ekki hjá að standa berskjaldaðir í þinginu gagnvart sínum andstæðingum sem fara m.a. eftir þeirri óskráðu leikreglu að gera þann sem í hlut á sem allra tortryggilegastan .
Áratugum saman hafa þeir einir , sem hafa haft aðstöðu til , séð hvernig " fagmennskan " birtist t.d. í fræðasamfélaginu og víðar , þar sem sömu aðilarnir sitja við katla áratugum saman .
Þar þarf enginn að standa fyrir máli sínu .
Orðinu " faglega " er veifað og svo faglega misnotað .
Og þeir einir sem þekkja til vita að innan opinberra stofnana sem lúta slíkum lögmálum , hvort sem er innan " fræðasamfélagsins " eða Ríkisútvarpsins svo aðeins dæmi séu nefnd , að mestu varðar um frama einstaklings á slíkum slóðum , hvernig hann stendur innan klíkunnar .
Og pólitísku tengslin eru þar ekki endilega svo fjarri heldur eins og upphafið tal um fagmennsku vill vera láta .
Og hin faglega klíkustarfsemi af þessu tagi snýst ekki aðeins um mannaráðningar , sem þar þykir faglegust þegar hún fer alfarið eftir " ánamaðkaaðferðinni " .
Til að geta unað sæmilega í sínu starfsumhverfi þarf annaðhvort að vera innundir í klíkunni eða gæta þess að styggja hana ekki á nokkurn hátt .
Bréfritara er minnisstætt atvik úr fyrri störfum þegar embættismenn vildu að opinber stofnun greiddi reglubundið flugferðir fram og til baka um jól og sumarbyrjun og haust fyrir einn sem var innundir með þeirri skýringu að þá gæti snillingurinn miðlað vinunum af yfirfljótandi snilli sinni í fríum sínum frá viðveru erlendis .
Varð mikill faglegur snúður á klíkubræðrum þegar þetta var ekki samþykkt orðalaust .
Vantar eitthvað upp á vísindin ? Þessa dagana eru nokkrar umræður á milli rafskauta um hagfræðina og hversu traustum fótum hún standi á stétt vísindanna .
Varla dettur nokkrum í hug að halda að hagfræðin sé nákvæmnisvísindi .
Enda væri það verst fyrir hagfræðinga ef slíku væri haldið fram , svona fljótt eftir að uppnám varð í efnahagslífi á veraldarvísu og aðeins örfáir hagfræðingar , sem annaðhvort voru taldir skrítnir eða a.m.k. sérvitrir , höfðu af því nokkurn pata fyrir fram .
Á Íslandi hafði enginn andvara á sér , ef frá eru taldir einn og einn lögfræðingur , viðskiptafræðingur og fjölmiðlungur .
Hundruð þúsunda hámenntaðra hagfræðinga lofsungu evruna sem væri enn meira ósökkvandi en Titanic , allt þar til hún var komin fram af hengifluginu og hékk þar á litlaputta einum , seðlabanka evrunnar .
Það var helst Milton Friedman og fáeinir aðrir ( sem auðvitað voru fordæmdir sem frjálshyggjumenn eða nýfrjálshyggjumenn , sem er enn þá voðalegra ) , sem komu í veg fyrir að hagvísindi yrðu endanlega flokkuð með kynjavísindum og álfafræðum , sem ekki er þó verið að gera lítið úr .
Friedman hefur aldrei fengið nóbelsverðlaunin í hagfræði fremur en aðrir þeir sem haldið hefur verið fram að hafi fengið þau .
Hann hefur hins vegar vissulega fengið verðlaun Sænska seðlabankans , sem afhent eru á hátíðarsamkundu Nóbels , þegar hin eiginlegu harðvísindaverðlaun sprengjugerðarmannsins eru rétt úr konunglegri hendi og fjármunir með frá Nóbel .
Seðlabankinn borgar hins vegar verðlaun hagfræðinganna úr eigin vasa .
En svo merkilegt sem það er , þá hefur áróðursmaskínan hér heima óbilandi trú á hagfræðingatali eftir fall bankanna .
Hún samanstendur af samfylkingarfréttastofu ríkisins og systurstofu hennar , sem enn er rekin á grundvelli gamla Baugs og eftir óskeikulum siðferðisáttavita , sem hann lagði til .
Og engu breytir þótt fráleitar fullyrðingar séu til í hrönnum í heilan áratug , þar sem ekki stendur steinn yfir steini , þá er haldið áfram að gapa yfir hverju nýju gjálmi sömu spekinga .
Ósmekklegur oflátungur Nú nýlega er því slegið upp að einn þekktur oflátungur úr framantöldum hópi , sem til er haugur af fráleitum fullyrðingum eftir , sem sagan hefur þegar dæmt flestar , hafi fagnað , að vísu á viðeigandi stað , í blaði Baugs brottrekstri " seðlabankastjórans " sem hann nafngreindi , nú rúmum þremur árum síðar .
Hann mun vera að hrópa húrra fyrir árás Jóhönnu og Steingríms að seðlabankanum og frumkvæði að því að þrír bankastjórar voru reknir af pólitískum þingmeirihluta , án rannsóknar af neinu tagi .
En þeir tveir , sem ekki eru nefndir , þegar hlakkað er yfir afrekinu , voru vammlausir heiðursmenn , með meira en 30 ára reynslu hvor í bankanum .
Í bankastjórninni gátu þessir tveir , samkvæmt lögum bankans , ráðið öllu sem þeir vildu .
Hver bankastjóranna fór aðeins með þriðjungs vald .
Og af hverju voru þessir tveir heiðursmenn reknir án nokkurrar rannsóknar ? Af því að pólitískt ofstækisfólk hélt að tími þess væri kominn og það gæti í því uppnámi sem orðið var í þjóðfélaginu farið fram með hætti sem enginn hefði getað hugsað sér áður .
Það þurfti að grípa tækifærið til að ná persónulega til gamals andstæðings , stjórnmálamanns sem hafði haldið því fólki utan stjórnarráðsins í 16 ár , að mati þess sjálfs ! Atlagan að bankanum , skrípaleikurinn við lagasetninguna og falsið og farsinn um ráðningu Más Guðmundssonar er næsta einstætt verk í sögu vestrænna lýðræðisríkja .
En dapurlegast er þó að ofstækismenn víluðu ekki fyrir sér að fella " fagmennina " tvo brott frá lífsstarfi sínu er þeir leituðu persónulegra hefnda fyrir pólitískar ófarir í á annan áratug .
Seðlabanki á hausinn Og svo er hin áróðurstuggan , sem óvitarnir éta hver upp eftir öðrum , að SÍ hafi farið á " hausinn " .
Það fóru allir viðskiptabankarnir á hausinn , urðu gjaldþrota , og gátu því ekki endurgreitt innlenda fyrirgreiðslu seðlabankans .
Hundruð dæma eru um þetta nær og fjær í Evrópu og Bandaríkjunum .
Hvergi er því haldið fram að seðlabanki evrunnar sé að fara á hausinn þótt hann hafi þegar lánað hlutfallslega miklu meira en íslenski seðlabankinn og tekið margfalt tæpari veð .
Af hverju ekki ? Og ef seðlabankastjórarnir þrír höfðu virkilega sett bankann sinn á hausinn , af hverju gerði Rannsóknarnefnd Alþingis það mál , væntanlega eitt mesta stórmál og einsdæmi í heimsögunni , ekki að áfellisefni á hendur bankastjórunum , í stað þess , eins og til að geta tínt eitthvað til , að ásaka bankastjórana um að hafa ekki svarað munnlegri fyrirspurn stjórnarformanns Glitnis skriflega daginn áður en Glitnir sagði sig til sveitar ! ? Þeir hefðu eins getað áfellst þá fyrir að hafa ekki slökkt ljósið á kontórnum þegar þeir fóru heim síðdegis .
Nú þegar gruggið er sest sér hvert barn hve " absúrd " slík athugasemd og " áfellisdómur " er .
Finni rannsóknarmenn eftir að hafa fínkembt allt til að þóknast lýðnum ( sem margoft kom fram að þeir óttuðust mjög ) ekkert annað til að saka menn um , hljóta bankastjórarnir að hafa verið líkastir hvítskúruðum englum .
Áfellisatriðin tvö snerust hvorugt um " að SÍ hafi farið á hausinn " .
Einungis um það sem sjá má í dag að nær ekki einu sinni upp í að vera tittlingaskítur .
En af hverju endursegja hinir sömu sífellt klisjuna um að SÍ hafi farið á hausinn ? Af hverju segja þeir ekki að SÍ hafi orðið gjaldþrota ? Það er einfalt , dr. Watson .
Það er vegna þess að bankinn , sem átti að hafa farið á " hausinn " , skuldaði ekki nokkrum manni krónu .
Skuldabréfaframlag ríkisins var hreint bókhaldsatriði .
Skuldir ríkisins vaxa ekki um krónu við að afhenda stofnun , sem hún á 100% eign í , skuldabréf til langs tíma .
Seðlabankinn og ríkið geta ákveðið á fimmtán mínútna fundi að það skuldabréf sé úr sögunni og það breytir engu um rekstur bankans .
Fjöldi seðlabanka hefur um áratugi verið rekinn með neikvætt eigið fé .
Miklu fleiri þeirra eru jafnan reknir á núlli og allur hagnaður hvers árs er sendur í ríkissjóð .
Ef björgunaraðgerðir seðlabanka við lánastofnun í sínu fé duga ekki og í ljós kemur að logið hafði verið til um eignastöðu lántakandans hefur eingöngu farið fram peningaprentunarleg aðgerð .
Ef allir viðskiptabankarnir og sparisjóðir eiga í hlut gæti slík peningaprentunarleg aðgerð leitt til verðbólgu , en þó ekki varanlegrar ef djúp efnahagsleg lægð fylgir .
Þá rýrnar gengi gjaldmiðilsins vissulega , sem getur á móti verið lykilatriði við björgun efnahagslífsins eins og sagan sýnir .
Fyrst reikningar viðskiptabankanna þriggja sýndu sterka eiginfjárstöðu var SÍ skylt að lána þeim í heimagjaldmiðli það sem þeir þurftu og reikningar þeirra sýndu að þeir gætu staðið undir .
( Endurskoðaðir af stærstu endurskoðunarfyrirtækjum landsins og FME taldi ekki ástæðu til að rengja .
) Ella hefðu bankarnir allir farið samstundis í þrot .
Þegar á daginn kom að endurskoðaðir reikningar viðskiptabankanna voru rangir þá vantaði auðvitað þar með upp á greiðslugetu þeirra á endurhverfum lánum frá seðlabankanum .
Slíkar kröfur eru hvarvetna í heiminum forgangskröfur .
En eftir bankahrun var ákveðið , meðal annars með neyðarlögunum , að setja þær sem almennar kröfur í gömlu bankana .
Þannig var komið til móts við erlenda kröfuhafa og ríkissjóði jafnframt spöruð framlög til nýju bankanna .
Góð ráð dýr Hagfræðingurinn Jón Steinsson kvartaði yfir því opinberlega skömmu fyrir bankahrun haustið 2008 , að SÍ lánaði íslensku bönkunum ekki nóg ! Eftir bankahrun lýstu hann og Már Guðmundsson og fleiri slíkir því yfir við ríkisstjórnina að henda hefði átt gjaldeyrisvarasjóði Seðlabankans lóðbeint ofan í bálið .
Slík dæmi um ráðleggingar hagfræðinga segja ekki alla söguna um stöðu hagfræðinnar , en þær segja kannski meiri sögu um þá sem þarna eiga hlut að máli og eru enn að þenja sig .
Eftir þá breytingu sem gerð var eftir bankahrun , meðal annars með neyðarlögunum og áður var rakin , varð bókhaldslegt tap Seðlabankans um 2,5% af þeim skuldum sem við bankahrunið hvíldu á þjóðarbúinu .
Hefði tjónið annars orðið um 1% .
Er það , eins og nú er oft haft á orði erlendis , kraftaverk , rétt eins og það að Seðlabankinn tapaði ekki krónu af gjaldeyrisforða sínum við bankahrunið , ef frá er talið það sem kann að verða af því að bankinn dró í þrjú ár að selja FIH bankann , sem við veðtöku 2008 var að mati danskra yfirvalda þrefalt verðmeiri en veðið .
