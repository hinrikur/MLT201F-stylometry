Þótt margir séu vanir því að vera með netvafra fyrir augunum alla daga á tölvuskjá eða í síma þá hljómar það framandi að hafa vafrann bókstaflega fyrir augunum , í formi gleraugna .
En það er það sem nýjasta verkefni Google-samsteypunnar gengur út á , að taka eiginleika snjallsímans og nettengdra tækja og koma fyrir í nettum gleraugum .
Notandinn getur þá séð hvenær skilaboð koma , hver er að hringja , skoðað götukort , kíkt á tölvupóst og raunar gert nákvæmlega það sem hægt er að gera með símanum og tölvunni .
Eini munurinn er viðmótið , því með því að setja þessa eiginleika í gleraugu þarf ekki að taka upp tæki til að kíkja á skilaboðin , tölvupóstinn eða fara á samfélagssíður – heldur spretta þessar upplýsingar upp innan á gleraugunum og verða sýnilegar um leið .
Google segist stefna á að setja snjallgleraugun á markað árið 2014 en ætlunin er að þau notist við Android-stýrikerfið .
Google ætlar sér greinilega að gera gleraugun að tískufyrirbrigði því þau voru sýnd á haustsýningu Diane Von Furstenberg á dögunum .
