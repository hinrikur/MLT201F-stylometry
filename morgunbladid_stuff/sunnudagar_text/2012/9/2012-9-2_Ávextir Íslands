Talsvert hefur verið rætt og ritað á síðari árum um " hið nýja norræna eldhús " .
Bent hefur verið á að maturinn í gamla daga hér á Norðurlöndunum hafi verið mun hollari en hann er í dag .
Á ráðstefnu sænskra hjartalækna fyrir um það bil tíu árum kom fram að það hollasta fæði sem völ er á er svokallað " steinaldarfæði " , það er að segja sá matur sem forfeður okkar lögðu sér til munns fyrir tíma akuryrkju og húsdýrahalds .
Uppistaða þessarar fæðu var villibráð , fræ , rætur og jurtir .
Athyglisvert er að hér á árum áður snæddu Norðurlandabúar mun meira af kornmat en nú er .
Í nýjasta hefti Læknablaðsins er viðtal við Laufeyju Steingrímsdóttur , prófessor í næringarfræði .
Í þessu viðtali segir Laufey meðal annars að " rannsóknir benda eindregið til þess að grófur kornmatur búi yfir miklum hollustueiginleikum , ekki síður en til dæmis ávextir og grænmeti " .
Síðar segir í sama viðtali : " Rífleg neysla á heilkorni minnkar hættu á hjarta- og æðasjúkdómum álíka mikið og neysla ávaxta og grænmetis .
" Já , það er því um að gera að snæða meira af rúgi , byggi og ýmsum nýjum fræjum og korntegundum sem nú er hægt að fá í verslunum , þá er hægt að fá góð gróf brauð með ýmsum tegundum af fræjum og kornum .
Vísindamenn eru nú farnir að tala um ofurfæðu eða " superfood " , það er að segja matvæli sem eru einstaklega holl , hollari en önnur matvæli .
Meðal þessara fæðutegunda eru ýmis fræ , korn og ber .
Rannsóknir vísindamanna við Harvard-háskóla sýndu svart á hvítu að þeir sem borðuðu einn bolla eða um 2½ dl af bláberjum á viku voru í 10% minni hættu á að fá of háan blóðþrýsting en þeir sem ekki neyttu berja .
Rannsóknin stóð yfir í 10 ár og voru þátttakendur 170.000 .
Berjaspretta hefur verið frábær í ár og því um að gera að fara í berjamó , tína ber og frysta .
Eru berin vannýtt auðlind hér á landi ? Mætti nýta þau betur ? Er hægt að rækta fleiri tegundir berja hér á landi ? Frumkvöðull í þessum efnum er Bjarni Óskarsson veitingamaður sem rekur veitingastaðina Nings .
Á jörð sinni , Völlum , skammt frá Dalvík , hefur Bjarni plantað 2.500 til 3.000 sólberjatrjám , þá tínir hann og kaupir ber , krækiber , bláber og aðalbláber .
Eldhuginn Bjarni keypti í fyrra um 1.000 kg af berjum .
Úr berjunum framleiðir hann sex tegundir af gæðasultu , þá er hann að þróa ýmsar nýjar vörutegundir unnar úr berjum .
Bjarni telur að nýta megi íslensku berin betur og rækta í stórum stíl ýmsar tegundir .
Bjarni telur að auðvelt ætti að vera að rækta til dæmis sólber á Suðurlandi .
Það er erfiðara veðurlag á Norðurlandi og vorar seinna .
Bjarni bendir þó á að Bjarni Guðleifsson á Möðruvöllum hafi ræktað þar sólber með góðum árangri .
Þá má rækta ber með ágætis árangri í óupphituðum gróðurhúsum .
Á Kvistum í Biskupstungum hafa verið ræktuð hindber með góðum árangri .
Frumkvöðulsstarf Bjarna er afar athyglisvert .
Við flytjum inn ýmsar tegundir fæðubótarefna fyrir hundruð milljóna á ári hverju ; með því að nýta berin betur og rækta ýmsar tegundir berja mætti skapa atvinnu og spara verðmætan gjaldeyri .
Það er margsannað að hollusta berja er óumdeilanleg enda hafa þau verið ítarlega rannsökuð í yfir hundrað ár .
Bláber vaxa víða í Síberíu og Portúgal svo einhver lönd séu nefnd til sögunar .
Til eru 450 tegundir af bláberjalyngi og er talsverður munur á sumum tegundunum .
Til eru hvít bláber og á Azoreyjum er tegund af bláberjum þar sem plantan er nokkrir metrar á hæð .
Þá hafa bláber fundist á eldfjallaeyjunni Pico í 2.350 metra hæð yfir sjávarmáli .
En bláber eru ekki bara holl og góð á bragðið ; það er gaman að fara í berjamó , góð afþreying fyrir fjölskylduna sem allir geta tekið þátt í .
Best eru berin þegar maður tínir þau upp í sig úti í náttúrunni .
Úr berjunum má gera ýmislegt ; saft , kökur og þeyting eða holla og ljúffenga orkudrykki .
Bláberjasósur eru góðar með lambakjöti og villibráð , bláberin má þurrka og nota í te og sem krydd .
Góð kryddblanda er mulin þurrkuð bláber , einiber , timían og svartur pipar .
Mest hafa þó bláberin verið notuð í sultur , en sá böggull fylgir skammrifi í þeim efnum að í bláberjasultunni er mikið af sykri , þess vegna er heppilegra að nýta betur hina miklu hollustu bláberjanna , frysta þau og nota svo eftir hendinni yfir veturinn í þeyting ( boozt ) , með grautum og í sykurlausa eftirrétti .
