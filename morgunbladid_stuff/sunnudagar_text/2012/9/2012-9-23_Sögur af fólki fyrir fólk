Þetta er ekkert flókið – þetta er bara erfitt , sagði vinkona mín um daginn .
Þótt þessi orð hafi ekki átt við um blaðaútgáfu þá eiga þau ágætlega við .
Að gefa út helgarblað sem fólk vill lesa er að mörgu leyti hörkuvinna , það er á vissan hátt erfitt .
En í raun ekki svo flókið .
Það er gömul saga og ný að fólk vill lesa , sjá og heyra sögur af öðru fólki .
Við erum forvitin um annarra hagi og við viljum heyra góðar sögur .
Þær geta verið tregafullar eins og frásögnin af leit Benjamíns H.J .
Eiríkssonar að Veru Hertzsch .
Þær geta fyllt okkur trú á hið góða eins og viðtalið við móðurina í Kópavogi sem horfir fram á veginn þrátt fyrir að tveir synir séu greindir með ólæknandi sjúkdóm .
Við viljum vita hvert af öðru og okkur er ekki sama hvað verður um náungann .
Svo er líka allt í lagi að hlæja og hafa gaman af lífinu eins og forsíðufyrirsætan Gussi minnir okkur á .
Myndir skipta máli og við stöndumst ekki mátið að rifja annað veifið upp gamlar myndir , eins og ný myndagáta ber vott um .
Þrjár kynslóðir leikara hafa túlkað sömu karaktera í verkinu Á sama tíma að ári og við birtum myndir af þeim öllum .
Það er ekkert flókið við það að segja góðar sögur , þótt það geti verið vandasamt .
Þær geta komið úr heimi tískunnar , verið heilsutengdar eða ferðasögur .
Við sem höfum lagt nótt við dag við að koma út nýju og endurbættu Sunnudagsblaði Morgunblaðsins veltum okkur upp úr öllum hliðum daglegs lífs og leitumst við að varpa sögum af því fram á síðum blaðsins .
Lesendur verða svo að meta hvernig til tekst .
Eyrún Magnúsdóttir 