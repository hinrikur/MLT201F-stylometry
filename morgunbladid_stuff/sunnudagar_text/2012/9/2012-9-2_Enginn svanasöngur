Hver átti von á því að Swansea City ætti eftir að rjúka eins og Usain Bolt upp úr startblokkunum þegar keppni hófst í ensku úrvalsdeildinni í knattspyrnu fyrir tveimur vikum ? Nú jæja , þú ! Þá ertu að skrökva , lagsi ! Þetta er eigi að síður staðreynd , tveir leikir , sex stig og átta mörk skoruð gegn engu .
Varla er hægt að fara fram á meira .
Fyrst varð Queen ' s Park Rangers fyrir barðinu á Svönunum í Lundúnum , 5:0 , og síðan fengu lærisveinar Sams Allardyce hjá West Ham United að finna til tevatnsins á Frjálsvangi , 3:0 .
Sunderland stefnir þangað skónum um helgina , ugglaust með hjartað í brókinni .
Í vikunni var b-deildarlið Barnsley engin fyrirstaða í deildabikarnum .
Swansea lék vel á liðinni leiktíð , sem var sú fyrsta meðal hinna bestu í háa herrans tíð , endaði í 11. sæti og sankaði að sér fjölmörgum aðdáendum vegna óhefts flæðis í leik sínum og almennrar leikgleði manna .
Sumarið hefur á hinn bóginn alls ekki verið auðvelt .
Fyrst fór knattspyrnustjórinn Brendan Rodgers til að reyna sig við risann sofandi , Liverpool , og með honum miðvellingurinn knái Joe Allen , sem fór á kostum á síðustu leiktíð .
Við þetta kom styggð að lánsmanninum Gylfa Þór Sigurðssyni , sem fór mikinn á vormánuðum í Wales , og ákvað hann að semja við Tottenham Hotspur í staðinn .
Þegar þetta er skrifað eru Liverpool og Tottenham með sitt stigið hvort í úrvalsdeildinni , fimm stigum á eftir Swansea .
Er á meðan er , hugsa sumir .
Nú síðast gekk útherjinn Scott Sinclair úr skaftinu , varð fellibylnum Roberto sem engu eirir að bráð .
Vonandi er hann með sterka rassvöðva , pilturinn .
Alltént .
Í stað þess að velta sér á grúfu og deyja hófu húsbændur á Frjálsvangi að safna liði .
Best er að byrja í brúnni og þangað var stefnt sparkgoði af dýrari gerðinni , Dananum Michael Laudrup .
Það fór þá aldrei svo að hann kæmi ekki við sögu ensku knattspyrnunnar en margur smekkmaðurinn á hetjudáðir og hæfileika vildi fá hann þangað meðan hann var enn að leika sjálfur , með félögum á borð við Juventus , Barcelona og Real Madrid .
Ekki varð af því en betra seint en aldrei .
Byrjaði hjá landsliðinu Laudrup hóf þjálfaraferilinn sem aðstoðarmaður Mortens Olsens hjá danska landsliðinu fyrir tólf árum .
Tveimur árum síðar tók hann við stórveldinu Brøndby í heimalandi sínu , þar sem gamall félagi hans úr landsliðinu , John " Faxe " Jensen var honum innan handar .
Laudrup átti ágætu gengi að fagna hjá Brøndby , gerði félagið meira að segja að tvöföldum meistara árið 2005 .
Ári síðar var hann á bak og burt , málsaðilar komust ekki að samkomulagi um nýjan samning .
Eftir ásættanlegt ár við stjórnvölinn hjá Getafe á Spáni hélt Laudrup til Moskvu , þar sem hann tók við Spartak .
Þar fór á hinn bóginn allt í handaskolum og Laudrup var vikið úr starfi eftir einungis sjö mánuði .
Því næst tók hann við erfiðu búi hjá Mallorca en entist aðeins árið vegna ágreinings við eigendur félagsins .
Mun sá ágreiningur í senn hafa verið af listrænum og fjárhagslegum toga .
Óskabyrjun Laudrups hjá Swansea er ekki síst áhugaverðum leikmannakaupum hans að þakka .
Fáir hafa til að mynda byrjað leiktíðina betur en Spánverjinn Miguel Pérez Cuesta , ellegar Michu , sem leysa á Gylfa Þór af hólmi fremst á miðjunni .
Þrjú mörk hefur hann gert nú þegar .
Af öðrum nýliðum má nefna hinn kanadísk / hollenska miðvelling Jonathan de Guzmán sem kom að láni frá Villarreal ; spænska miðvörðinn Chico , sem áður lék með Genoa ; miðvellinginn Ki Sung-Yeung frá Celtic , sem kallaður hefur verið " hinn kóreski Steven Gerrard " ; og miðvörðinn Kyle Bartley sem var á mála hjá Arsenal .
Tveir þeirri síðastnefndu þreyttu frumraun sína með Swansea gegn Barnsley í vikunni .
Þrátt fyrir góða byrjun reikna fáir með því að Swansea blandi sér í baráttuna í efri hluta úrvalsdeildarinnar í vetur en stuðningsmenn liðsins hljóta eigi að síður að gæla við þann möguleika að ljúka keppni ofar en síðastliðið vor .
Það yrði magnað afrek í ljósi smæðar félagsins og veltu á starfsmönnum .
Af miklu sparkkyni Michael Laudrup fæddist í Frederiksberg 15. júní 1964 og er því orðinn 48 ára gamall .
Faðir hans var Finn Laudrup , sem lék okkur Íslendinga grátt í 14:2 -leiknum fræga 1967 .
Bróðir Michaels , Brian , var einnig landsliðsmaður um árabil .
Michael lék 104 landsleiki fyrir Dani á árunum 1982-98 og skoraði í þeim 37 mörk .
Hann missti af EM-sigrinum 1992 vegna ágreinings við þjálfarann .
Gullöldin snemma á níunda áratugnum Margir muna eftir liði Swansea City sem gerði garðinn frægan í efstu deild í Englandi fyrir um þremur áratugum undir stjórn Johns Toshacks .
Gamli Liverpool-miðherjinn tók við liðinu í neðstu deild snemma árs 1978 , aðeins 28 ára að aldri , og kom því á þremur árum upp í þá efstu .
Hann var á þessum tíma yngsti knattspyrnustjórinn í ensku knattspyrnunni .
Swansea vegnaði vel fyrsta veturinn í efstu deild , 1981-82 , vann hvert stórliðið af öðru , og hafnaði á endanum í sjötta sæti .
Þá léku með liðinu menn á borð við Bob Latchford , Alan Curtis , Gary Stanley , Ray Kennedy , Colin Irwin og Robbie og Leighton James .
Robbie James varð markakóngur liðsins þennan vetur með 14 mörk .
Hann hafði verið hjá Swansea frá árinu 1973 og farið með liðinu upp allar deildir .
Robbie James lést í leik með Llanelli í velsku knattspyrnunni árið 1998 , aðeins fertugur að aldri .
Ray Kennedy kom til Swansea á miðju tímabili en hann er vitaskuld þekktari fyrir að hafa leikið með Arsenal og Liverpool .
Þá muna eflaust fleiri eftir Latchford í búningi Everton en Swansea .
Frægt jafntefli Wales og Íslands Þennan vetur , nánar tiltekið í október 1981 , gerðu Íslendingar jafntefli , 2:2 , við Walesverja á Vetch Field , sem þá var heimavöllur Swansea , í " apaleiknum " fræga .
Swansea City átti sex menn í því liði .
Það kvöld fór Ásgeir nokkur Sigurvinsson mikinn og gerði bæði mörk Íslands .
Swansea hélt ekki dampi og vorið 1983 féll liðið í aðra deild og lét ekki sjá sig aftur meðal hinna bestu fyrr en á síðasta ári .
John Toshack var látinn taka pokann sinn um haustið .
Kom raunar tímabundið aftur .
Margir kunnir kappar hafa stýrt Swansea síðan , má þar nefna John Bond , Terry Yorath , Jimmy Rimmer , Jan Mølby , John Hollins , Alan Curtis og Paulo Sousa .
