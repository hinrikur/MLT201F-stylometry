Fyrirsætan var gríðarlega vinsæl um allan heim í upphafi tíunda áratugarins .
Aldurinn hefur færst yfir og líkt og margir jafnaldrar hennar í fyrirsætubransanum hafa áherslurnar breyst ; göngunum eftir sýningarpöllunum hefur snarfækkað og dýrðarljómi frægðar og fjölmiðlaumfjöllunar minnkað .
Í dag taka börn og bura óhjákvæmilega meiri tíma en hún á þrjú börn með eiginmanni sínum , Matthew Vaughn ; þau Caspar Matthew , sem fæddist 2003 , Clementine Poppy , fædd 2004 , og Cosimu Violet , sem fæddist 2010 .
Hún rekur stórt fatahönnunarfyrirtæki undir merkinu Cashmere þar sem hún gegnir hlutverki listræns stjórnanda .
Fatalínan hefur fengið ágætis undirtektir gagnrýnenda og er nokkuð hefðbundin í efnis- og litavali , sniðin eru látlaus en smekkleg .
Schiffer fetar í fótspor margra þekktra stjarna sem hafa öðlast frægð fyrir fyrirsætustörf , tónlistariðkun , kvikmyndaleik eða eru hreinlega frægar fyrir að vera frægar líkt og Paris Hilton .
Þegar vinsældir slíkra stjarna taka að dala eða þær vilja láta minna á sig virðast margar fara út í einhvers konar hönnun á eigin fatalínu , ilmvatni , snyrtivörum eða álíka tískutengdum varningi .
Hún rekur einnig kaffihús sem nefnist Fashion Café , ásamt vinkonum sínum , fyrirsætunum Christy Turlington , Naomi Campbell og Elle Macpherson .
Áður en Schiffer öðlaðist heimsfrægð ólst hún upp í smábænum Rheinberg í Vestur-Þýskalandi , skammt frá Duisburg .
Hún ætlaði að feta í fótspor föður síns og verða lögfræðingur en sautján ára var hún uppgötvuð af Michel Levaton , yfirmanni umboðsskrifstofunnar Metropolitan .
Hún kláraði þó skólann í Þýskalandi áður en hún hélt til Frakklands og þar hófst fyrirsætuferillinn með því að hún sat fyrir á forsíðu franska tímaritsins Elle .
Boltinn fór þó að rúlla fyrir alvöru þegar hún sýndi föt fyrir tískufyrirtækið Guess ? og öðlaðist alheimsfrægð og sat meðal annars fyrir fyrir gosdrykkjaframleiðendurna Pepsi og Fanta .
Schiffer er enn á samningi við fyrirtækið L ' Oréal og hefur verið það í rúman áratug .
thorunn@mbl.is 