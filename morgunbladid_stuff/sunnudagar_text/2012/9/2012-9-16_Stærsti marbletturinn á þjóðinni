Baltasar Kormákur klífur Everest kvikmyndaheimsins með stórmyndinni 2 Guns .
Sýningar hefjast á Djúpinu í lok vikunnar um hörmulegt sjóslys við Vestmannaeyjar og ótrúlegt afrek ungs manns sem komst lífs af .
Þetta er fyrsta íslenska myndin um sjóslys , sem Baltasar segir þó stærsta marblettinn á þjóðinni .
Svo getur farið að næsta stórmynd verði Everest – á Vatnajökli .
Pétur Blöndal pebl@mbl.is Þetta er meira veðrið , " segir Baltasar Kormákur og sest í hornsófann á 101 Reykjavík .
Nýkominn frá kvikmyndahátíðinni í Toronto þar sem Djúpið var frumsýnt .
Þar áður var hann sex mánuði í New Orleans og Nýju-Mexíkó að leikstýra stórmyndinni 2 Guns .
Úr sólinni í fréttir af bændum að grafa upp kindur úr snjónum norður í landi .
– Hvernig hefurðu það ? " Bara fínt , " svarar hann afslappaður og brosir í gegnum skeggið .
Erfiðar tökur á hafi En fyrst að Djúpinu .
Það kom fram í lofsamlegri gagnrýni Screen Daily í Toronto að mynd Baltasars Kormáks hefði fengið firnagóð viðbrögð hjá áhorfendum – jafnt hjá almennum sýningargestum sem alvarlega þenkjandi fagurkerum – og því mætti spá henni velgengni .
Hún verður forsýnd hér á landi á hátíðarsýningu í dag og frumsýnd um næstu helgi .
" Svo er ég farinn aftur út til að klippa 2 Guns , " segir Baltasar .
Í gagnrýni Hollywood Reporter kom fram að í fyrri hluta myndarinnar væru nokkur sláandi raunsæ atriði sem gerðust á sjó og jöfnuðust á við það besta úr smiðju James Cameron og Wolfgang Petersen .
" Það var virkilega erfitt að taka úti á hafi , " segir Baltasar .
" Ég athugaði með tanka , því myndir eru yfirleitt teknar í þeim , en þá verða öldurnar svo tilgerðarlegar .
Ég held að Íslendingar myndu ekki falla fyrir slíku bulli hér í Norður-Atlantshafi .
Og svo fór að við tókum allt upp á sjó .
Við vorum í fleiri vikur með tökuvélarnar úti á hafi og Ólaf Darra [ Ólafsson ] syndandi .
Ég þurfti að synda með honum í nokkrum tökum til að halda honum inni í rammanum .
" – Hvað segirðu ? " Það er ekki auðvelt að hreyfa tökuvél úti á sjó .
Það er allt á svo mikilli hreyfingu .
En þegar hann hóf einræðurnar og talaði við fuglana , þá var hann jafnan lengst í burtu til að byrja með en fyrr en varði var hann kominn alltof nálægt tökuvélinni .
Ég var því í miklum vandræðum með að stilla fjarlægðir og svo fór að ég batt mig aftan í fótinn á honum og synti baksund í gagnstæða átt til þess að halda honum inni í rammanum .
Við vorum með risaskjá uppi á dekki og svona liðu heilu dagarnir , ég í baksundi og hann að synda áfram .
" Synti á móti Ólafi Darra Og það reyndist líka erfitt að hvolfa bátnum .
" Við keyptum bát sem við sökktum tvisvar , " segir Baltasar .
" Og hann sökk næstum því á leið til Vestmannaeyja .
Það kom í fréttum þegar við vorum næstum farnir niður og það varð að kalla út björgunarsveitir .
Þá vorum við að sigla honum í fyrsta skipti .
Þegar bátar hafa staðið lengi við bryggju , þá þornar hampurinn á milli þiljanna og það losnar um hann .
Fyrir vikið smýgur vatn inn í ölduganginum þegar sjórinn rís hærra en við bryggjuna .
Það þurfti því að dæla úr honum .
En síðar meir , þegar við þurftum að sökkva honum , þá vildi hann alls ekki fara niður .
" Baltasar brosir .
" Þá endaði ég meira að segja á því að vera ofan í bátnum í tökunum .
Ég og Björn Thors ákváðum að gera áhættuatriðið sjálfir , við erum ekki með færa áhættuleikara á Íslandi – þeir hafa alltaf verið til vandræða .
Það var magnað að vera í bátnum þegar hann fór loks á hliðina , hvílíkt magn af sjó og hvílíkt afl .
Þá gerir maður sér grein fyrir þeirri vonlausu stöðu sem menn eru í við slíkar aðstæður .
" – Ég er enn að reyna að sjá þetta fyrir mér .
Hvernig er að synda baksund og reyna að halda aftur af Ólafi Darra ? " Það tók á , en ég er ágætis sundmaður , þess vegna féll þetta í minn hlut .
Það hafðist .
Þetta voru langar tökur með honum þar sem ramminn heldur .
Og það er mun erfiðara en fólk áttar sig á .
Við tókum líka við Reykjanes .
Þá synti hann inn í klettakverk , sem erfitt er að komast að , og ætlaði aldrei að komast út .
Það var mikið sog inn og engin leið að komast að þessu .
Ég þurfti á endanum að synda til að ná í hann og draga hann út .
Þá var hann alveg að gefast upp karlgreyið .
Svo komu augnablik þar sem hann var alveg að bugast .
En hann stóð sig eins og hetja og kláraði sig af þessu .
" – Var hann í sjógalla í öllum tökum ? " Þegar hægt var að koma því við , en það getur verið erfitt að synda fyrir því og berjast í ölduganginum og brjálæðinu marga klukkutíma á dag í ísköldum sjónum .
Þó var þetta gert um sumar .
Það hefði ekki verið hægt um vetur .
" – Það var þó gert ! " Sem er náttúrlega ótrúlegt afrek [ hjá Guðlaugi Friðþórssyni ] .
Við vorum í 10 til 12 stiga heitum sjó , en hann var 1 til 2 stiga heitum .
Kaldasta vatnið úr krananum er átta gráður og þá verður höndin dofin eftir eina mínútu .
Ef maður fer ofan í átta gráða heitt vatn í sundskýlu , þá er það eins og tyrkneskt bað .
Við vorum með vatn í sundlaug sem var átta stiga heitt og kafararnir gátu ekki einu sinni verið ofan í því .
Þetta hljómar kalt þegar maður segir það , en í raun og veru er kuldinn miklu miklu meiri .
" Gagnrýni Guðlaugs Djúpið er byggt á hörmungaratburði sem varð að kvöldi sunnudagsins 11. mars 1984 um kl. 23 þegar vélbáturinn Hellisey VE 503 sökk og fjórir menn fórust .
Guðlaugur Friðþórsson stýrimaður , sem var 22 ára gamall , komst einn lífs af .
Guðlaugur hefur sagt frá því í viðtali að líklega hefði hann verið um klukkustund á kili áður en hann lagðist til sunds sem tók um fimm tíma .
Hann synti í átt að vitaljósinu á Stórhöfða og talaði við múkkana sem fylgdust með honum á sundinu .
Í gegnum brimgarð var að fara til að ná landi og síðan tók við tveggja kílómetra gangur í þrjá klukkutíma yfir úfið hraun og vikurbrekkur til byggða .
Á leiðinni rakst hann á baðkar sem notað var til að brynna fé , braut þumlungsþykkan ísinn með bylmingshöggi og gat svalað þorsta sínum .
Hann bankaði upp á í Suðurgerði 2 um kl. 6.55 að morgni mánudagsins 12. mars .
Það kom fram í fjölmiðlum á sínum tíma að Guðlaugur væri ósáttur við gerð myndarinnar .
" Ég ber fulla virðingu fyrir hans afstöðu , " segir Baltasar .
" En eins og þetta snýr að mér , þá var búið að gera leikrit sem byggðist á atburðinum og sýnt hefur verið heima og erlendis , Djúpið eftir Jón Atla Jónasson .
Einnig var gerð heimildarmynd sem hann lék sjálfur í ári eftir að þetta gerðist .
Það hafði enginn heyrt neitt frá honum um það , og þó vissi ég að Jón Atli sendi honum leikritið .
Síðan ákvað ég að fara af stað með myndina , byggja á leikritinu og gerði honum orð fyrir milligöngu Elliða Vignissonar bæjarstjóra , um hvort hann vildi hitta mig .
Ég fékk það svar að hann vildi ekki taka þátt í þessu , en myndi ekki standa í vegi fyrir gerð myndarinnar .
" Þetta er eðli skáldskaparins Síðar þegar ég fór til Vestmannaeyja að athuga með tökustaði athugaði ég aftur hvort hann vildi hitta mig meðan ég væri þarna , en fékk sama svar – að hann vildi ekki tala um þetta .
Ég leit því svo á að það væri hans afstaða .
En þegar tökur höfðu staðið yfir í eina til tvær vikur kom frétt í bæjarblaðinu um að hann væri ósáttur , vildi ekkert af myndinni vita og að ég hefði ekki rætt við aðstandendur þeirra sem fórust í slysinu .
Það var ekki rétt , því ég hafði rætt við náinn ættingja hvers þeirra , móður , systur eða bróður , skýrt mál mitt og skilið eftir farsímanúmer ef einhver annar úr fjölskyldunni vildi ræða við mig .
Allir sem ég talaði við voru algjörlega sáttir , fyrir utan einn bróðurinn sem var áhyggjufullur , en svo ræddum við saman og hann varð sáttur .
Enda er ekkert verið að eltast við þá sem fórust , á bátnum eru bara karakterar í bíómynd , og ég hef bátsverjana meira að segja fleiri , bæti einum við til að breyta út af .
Ég er ekkert að segja sögu þessara manna , heldur íslenskra sjómanna almennt .
" Baltasar segir að slysið sé ekkert einkamál Guðlaugs .
" Þarna er fólk sem missti ástvini og finnst kannski verið að heiðra minningu þeirra .
Og lagalega hef ég fullan rétt á að gera myndina .
Ég byggi hana á leikritinu , sem aftur byggist á birtum viðtölum og öðrum opinberum upplýsingum um slysið .
Þetta er ekkert ólíkt bók Hallgríms Helgasonar um Konuna við 1000° eða Íslendingasögunum .
Þær eru byggðar á frásögnum og heimildum og svo er skáldað inn á milli .
Laxness byggði öll sín verk á alvöru persónum sem hann spann síðan út frá .
Þannig hefur heimildafrásögn verið í gegnum tíðina .
Þetta er eðli skáldskaparins .
Flestallar sögur Shakespeares eru byggðar raunverulegum persónum , meira að segja Rómeó og Júlía .
Það eru 28 ár síðan slysið varð og það er ekki af hinu góða að það gleymist , svona atburðir eru hluti af þjóðarsálinni , þetta er nútíma-Íslendingasaga fyrir mér .
Og mín skylda gagnvart því fagi sem ég hef varið lífi mínu í er að segja sögur sem eru það merkilegar að þær eiga að fá að lifa .
Það er ógrynni dæma um slíkar myndir , eins og Hurt Locker sem byggðist á atburðum í Afganistan og mun skemmri tími var liðinn .
Ég er ekki að segja að menn eigi ekki að hafa tilfinningar , en vonandi eru stærstu sárin gróin .
Og það er alls ekki tilgangur minn að rífa ofan af sárinu , myndin er gerð af mikilli nærgætni og ekki verið að saka neinn um neitt .
" Uppgjör við hrunið Baltasar segir Djúpið öðrum þræði uppgjör við hrunið .
" Þá vaknaði spurningin : Hvaða sögur segir maður núna ? Mér fannst þjóðin hafa tapað áttum , sjálfsímyndin var horfin og við spegluðum okkur í útlendingum .
Mikilmennskubrjálæðið var algjört árið áður , en svo vorum við komin með hrikalega minnimáttarkennd .
Hvar týndum við þræðinum ? Kannski má segja að ég svari því í þessari mynd og byggi það á heimildum um staðfestu og eðli eyjarskeggjans .
" Hann veltir upp fleiri hliðum .
" Við erum búin að týna okkur í tölvuheimum og héldum að við værum bankastjórar og gætum öll orðið milljónerar og rekið fyrirtæki um allan heim .
Ég er ekkert að gagnrýna það .
Ég bendi bara á hverjir eru hetjurnar , úr hverju þjóðin er spunnin og hvaðan við komum .
Ég geri það ekki í predikunarstíl , heldur minni á það með frásögn .
" Og þetta er fyrsta sjóslysamyndin á Íslandi , svo langt sem Baltasar Kormákur veit .
" Þetta er stærsti marbletturinn á þjóðinni , en aldrei hefur verið tekist á við það í kvikmynd .
Og kannski með því að segja sögu þess sem lifir af , er verið að segja sögur þeirra sem fórust , við hvaða aðstæður menn vinna og hversu hrikaleg lífsbaráttan er .
Það er engin saga að segja frá bát sem sekkur og allir farast .
Þess vegna kallar þessi atburður á mann .
Og það er ekki af því að ég vilji skyggnast í einkalíf Guðlaugs .
" Samt engar skikkjur Tökum er nýlokið á 2 Guns en þær fóru fram á sex mánuðum í New Orleans og Nýju-Mexíkó .
Óhætt er að fullyrða að íslenskur leikstjóri hafi aldrei gert sig svo heimakominn í Hollywood , en í myndinni leika stórstjörnur á borð við Denzel Washington , Mark Wahlberg , James Marsden , Bill Paxton , Edward James Olmos og Paulu Patton .
Myndin er gerð eftir teiknimyndasögunni " Boom ! " " Það eru samt engar skikkjur , " segir Baltasar ákveðið .
" Þetta er glæpasaga sem gefin var út í teiknimyndaformi og handritið er byggt á henni .
Þetta er heldur engin risateiknimyndasaga eins og Batman , sem hálfur heimurinn þekkir .
En myndin fjallar um lögreglumann og hermann sem fara huldu höfði og fremja glæp saman .
Leiðir þeirra liggja saman án þess að þeir viti hvor af öðrum og þeir eru með ólíkar hugmyndir um hvað á að koma út úr því .
Það má segja að stíllinn sé í anda Butch Cassidy & The Sundance Kid og Out of Sight , myndir sem taka sig ekki of hátíðlega , en eru samt enginn farsi eins og Rush Hour .
Kannski þær glotti út í annað .
" Og Baltasar segir að vart verði komist nær Hollywood en í þessari mynd .
" Eins furðulegt og það hljómar , þá gerast stjörnurnar ekki stærri en þetta .
Í grein Hollywood Reporter á dögunum kom til dæmis fram að tvær stjörnur stæðu alltaf fyrir sínu í Hollywood , Denzel Washington og Will Smith .
Og á lista yfir fimmtán A-lista leikara voru bæði Denzel og Mark Wahlberg .
" Hann bankar í borðið .
" Það á að vera á vísan að róa með þá .
Svo er ég með Universal á vinstri hönd og Sony Studios á hægri , sem framleiða myndina saman .
Og mér brá svolítið þegar ég áttaði mig á þessu , að nú væri þetta ekki lengur spurning um hvort mér tækist að ná þangað , heldur væri ég kominn á staðinn , og nú þyrfti ég bara að standa undir því .
" Wahlberg hefur einnig átt góðu láni að fagna .
Contraband Baltasars er ein aðsóknarmesta mynd með honum einum í aðalhlutverki , en viðtökur voru langt umfram væntingar .
Myndin halaði inn 28,5 milljónir dollara opnunarhelgina eða um þrjá milljarða króna .
Hann fylgdi þeirri mynd eftir með Ted , sem aflaði 50 milljóna dollara opnunarhelgina í lok júní og er þegar komin yfir 200 milljónir dollara bara í Bandaríkjunum .
" Allt í einu varð Mark svona rosalega eftirsóttur og það gerðist meðan við vorum í tökum .
Nú er hann orðinn einn heitasti leikarinn í bransanum .
Það breytist svo margt á undraskömmum tíma .
" Hann yppir öxlum .
" Og á þessari stundu er myndin að minnsta kosti eins mikið Hollywood og Hollywood getur orðið .
" Eins og spænski rannsóknarrétturinn Og hvernig skyldi samanburðurinn vera , að leikstýra Ólafi Darra eða Denzel Washington ? " Ólafur Darri er að mörgu leyti mótanlegri , leikur meira í höndunum á manni en Denzel , " segir Baltasar .
" Og eitt er líkt með þeim .
Þeir hafa báðir náð að yfirstíga líkamlegar hindranir sem leikarar .
Ólafur Darri er ekki bara feitur leikari , heldur er hann búinn að yfirstíga það og gæti þess vegna gengið í hlutverk Hamlets .
Hann er eins og Gerard Depardieu og getur leikið glæsilega elskhuga , þó að það virðist ekki liggja beint við .
Hann er svo góður leikari og mikil persóna að hann yfirstígur það .
Eins er með Denzel .
Hann ryður svörtum leikurum braut eftir Sidney Poitier .
Og það skiptir ekki máli þó að hlutverkið sé ekki skrifað fyrir svartan leikara , því ef Denzel er til í að leika , þá hugsar enginn út í það hvort hann er svartur eða hvítur .
" Baltasar brosir .
" En þar sleppir samanburðinum .
Ég veit ekki um neinn annan leikara í heiminum sem hefur náð svona langt bæði sem leikari og stjarna .
Það er til fullt af góðum leikurum sem eru ekki nógu frægir til að bera uppi heilar kvikmyndir .
Listinn er ekki langur af leikurum sem hafa unnið tvenn óskarsverðlaun eins og Denzel , en um leið er hann stórstjarna og trekkir að áhorfendur .
" – Var hann erfiður viðureignar ? " Það var feikilega spennandi að fá að vinna með svona hæfileikaríkum og reynslumiklum manni .
En það var ekkert auðvelt .
Mér skilst á þeim sem unnu með mér að hann hafi verið með allra besta móti .
Ég hafði heyrt að hann gæti verið erfiður , en hann reyndist mér það ekki , enda á ég auðvelt með að vinna með leikurum .
En það var eins gott að ég hafði unnið heimavinnuna þegar ég hitti hann fyrst , því þetta var eins og að lenda fyrir spænska rannsóknarréttinum .
Ef ég hefði ekki verið vel undirbúinn , þá hefði ég verið grillaður .
" Með velgengni prentaða á ennið Það hjálpaði til að vinátta hefur myndast á milli Wahlbergs og Baltasars , enda höfðu þeir unnið náið saman að Contraband .
" Það er mikið traust á milli okkar , " segir Baltasar .
" Við erum mjög góðir vinir , hann hringir í mig á kvöldin og við spilum körfubolta saman .
Og við erum með þó nokkur verkefni á prjónunum .
Það er kannski ekki á allra vitorði , en Mark er orðinn einn stærsti framleiðandi á sjónvarpsþáttum í Bandaríkjunum .
Hann stóð til dæmis að verðlaunaþáttunum Boardwalk Empire , þar sem Scorsese gerði fyrsta þáttinn .
Svo framleiðir hann bíómyndir líka .
" Baltasar segir sögu Wahlbergs merkilega .
" Hann kemur úr mjög fátækri fjölskyldu , á einstæða móður og níu systkin , og verður fyrst frægur sem Marky Mark .
Ég þekkti aldrei þessa hljómsveit , Marky Mark and the Funky Bunch , og veit ekki hvort hann er góður söngvari .
Síðan lenti hann í ógöngum og rataði í fangelsi í eitt og hálft ár fyrir líkamsárás .
En þegar hann kom út varð hann heimsfræg fyrirsæta vegna einnar auglýsingar , á Calvin Klein-nærbuxum .
Í kjölfarið lagði hann leiklistina fyrir sig , sló fyrst í gegn í Boogie Nights Andersons og var tilnefndur til óskarsverðlauna fyrir Departed Scorseses .
Og nú er hann orðinn risaframleiðandi og hefur haslað sér völl á fleiri sviðum , svo sem í heilsubörum .
Hann hefur því náð frama á mörgum sviðum í Bandaríkjunum , þar sem nánast er vonlaust að ná í gegn .
Það sýnir ótrúlegt keppnisskap og úthald .
Velgengnin hefur verið prentuð á ennið á honum þegar hann fæddist .
" Glæpaþættir á Seyðisfirði Baltasar Kormákur fer utan í október í eftirvinnslu , sem fram fer í kvikmyndaveri Universal .
" Tilfinningin sem fylgir því að koma þangað er eins og maður sé að labba inn í bíómynd , " segir hann .
" Þegar ég mætti á fyrsta fundinn var þar egglaga borð í herbergi , sem er tvisvar sinnum þessi salur , á veggjunum voru myndir af helstu kvikmyndastjörnunum og svo gengu inn 20 manns í svörtum jakkafötum , stjórn Universal eins og hún lagði sig , og ég var spurður : " Segðu okkur af hverju þú átt að gera þessa bíómynd ? " Þetta var eins og að taka víti , maður fær eitt skot á markið , auðvitað reynir maður við vinkilinn , en ef boltinn fer yfir eða beint á markið , þá er maður tekinn út af .
" Baltasar segir mörg svona augnablik þegar hugsað sé til baka .
" Eflaust tala einhverjir um að það sé hending að hafa náð þessum árangri , en að baki því liggur margra ára þrotlaus vinna .
Ef maður styttir sér leið , þá getur reynst erfitt að viðhalda því .
Það er nauðsynlegur skóli að ganga í gegnum allt ferlið , myndir sem ganga vel og illa , og að fá slæmu dómana líka .
" Hann segir að velgengnin ytra geti skapað mörg tækifæri á Íslandi .
" Ég hef stofnað fullt af fyrirtækjum í kringum kvikmyndagerð hér á landi eftir að það fór að ganga betur – þá koma verkefnin til manns .
Ég er í viðræðum við Working Title um að gera Everest hérna á Íslandi , risamynd um stórslys á Mount Everest árið 1996 sem við erum að hugsa um að taka á Vatnajökli .
Við erum að byrja að ræða við leikara , en lagt er upp með að ég leikstýri og framleiði með Working Title .
Víkingamyndin er líka í farvegi .
Það er verið að gera kostnaðaráætlun til að athuga hvort Ísland standist samanburð við önnur lönd .
" En Baltasar segir að þetta hefði ekki verið raunhæfur möguleiki ef hann hefði ekki sannað sig ytra .
" Það hefði ekki verið nóg að hafa gert Mýrina .
Kvikmyndir eru iðnaður .
Og gerðar eru stífar kröfur um árangur .
En það hefur verið markmið mitt að snúa velgengninni hingað , ekki bara elta hana út .
Fólk heldur kannski að ég sé farinn , en ég er að fjárfesta í fyrirtækjum hér .
" Í því skyni stofnaði Baltasar Blue Eyes Vision sem framleiðir sjónvarpsþætti og er kominn í samstarf við allar ríkisstöðvar Norðurlanda um þáttaröðina Ófært eða Trapped , tíu glæpaþætti sem gerast á Seyðisfirði .
Sigurjón Kjartansson skrifar handritið með Ólafi Egilssyni og eru þeir byggðir á hugmynd Baltasars og Sigurjóns .
Magnús Viðar Sigurðsson í Sagafilm er einnig um borð og Ævar [ Grímsson ] sem skrifaði Næturvaktina .
" Það má segja að þetta sé landsliðið í þessari grein og markmiðið er að ná þáttagerðinni á sama plan og hjá hinum Norðurlandaþjóðunum .
Hvort sem það tekst í þessari atrennu eða ekki , þá þarf að taka næsta skref .
" Reynum að finna samverustundir Í byrjun október fer Baltasar til Ungverjalands að skoða tökustaði , en hann mun leikstýra fyrsta þætti nýrrar sjónvarpsþáttaraðar fyrir HBO sem gerist í kalda stríðinu .
" Þættirnir gerast í Berlín árið 1969 og fjalla um prest sem festist austan megin við múrinn þegar hann hjálpar fólki að komast yfir .
Charles Randolph , sem skrifaði Munich fyrir Spielberg , er handritshöfundur .
Tökur hefjast um leið og ég losna úr eftirvinnslu 2 Guns , hugsanlega í febrúar eða mars .
" Næsta kvikmynd gæti orðið Everest , en Grafarþögn og víkingamyndin eru einnig ofarlega á verkefnalistanum .
" Svo er ég að framleiða nýjustu mynd Dags Kára [ Péturssonar ] Fleygur eða Rocket Man , en það er fyrsta íslenska myndin sem hann gerir eftir Nóa Albinóa .
Það er verkefni sem ég er spenntur fyrir .
" – Ertu búinn að kveðja leikhúsið ? " Það er mjög erfitt í svona stórum verkefnum að stjórna tímanum .
Það var búið að bjóða mér að leikstýra Villiöndinni í Þjóðleikhúsinu í Ósló , sem átti að opna Ibsen-hátíðina í haust .
En ég varð að afþakka það , þó að mig langaði til að taka það að mér .
Það er ómögulegt að vera á mörgum stöðum í einu .
Það verður því minna um leikhús í bili .
" – Þú ert mikið á ferð og flugi .
Hvar býrðu ? " Ef ég vissi það nú , " segir Baltasar og hlær .
" Ég er með lögheimili í Skagafirði .
Svo er ég ýmist hérna í Reykjavík , á tökustað eða í Los Angeles .
Lilja [ Pálmadóttir , eiginkona Baltasars ] og strákarnir voru með mér bæði í lokin á tökunum á 2 Guns í Nýju-Mexíkó og í undirbúningi í New Orleans .
Við reynum að koma því við að eiga samverustundir , en það er ekkert auðvelt .
En ég er ekkert að kvarta , þetta er auðvitað val hjá mér og hún er að rækta hesta í Skagafirði , en við erum að reyna að finna út hvernig við látum þetta ganga .
Íslenskir sjómenn voru aldrei heima heldur .
" Það dró til tíðinda þegar dreifingarrétturinn á 2 Guns utan Bandaríkjanna , Kanada , Bretlands og Ástralíu , var seldur á rúmar 40 milljónir dollara á Kvikmyndahátíðinni í Berlín í vetur .
" Þetta var met á markaðnum , sem er sá stærsti í Evrópu , " segir Baltasar .
" Maður fær í magann við að heyra svona .
Þetta gerðist á einum eftirmiðdegi , markaðurinn var opnaður á fimmtudegi og eftir hádegi var búið að selja dreifingarréttinn um allan heim .
Og ég hafði áður verið að harka með íslenskar myndir , sem ég var að selja fyrir smápeninga í samanburði við þessar upphæðir .
Ef ég hefði fengið lítinn hluta af þessu , þá hefði ég hoppað hæð mína í loft upp .
" 