Árið 1925 var ljóst orðið að Hólavallagarður yrði ekki stækkaður meira og var þá á næstu árum leitað að landi undir framtíðarkirkjugarð fyrir borgarbúa .
Fossvogur varð fyrir valinu og árið 1931 var gengið frá teikningum og afhendingu rúmlega tveggja hektara lands þar .
Frá þeim tíma hefur garðurinn smám saman verið stækkaður og er nú um 28,2 hektarar .
Sóknarnefnd ákvað á fundi sínum 30. ágúst 1932 , að garðurinn skyldi vígður föstudaginn 2. september 1932 síðdegis , um leið og jarðsett yrðu lík Gunnars Hinrikssonar vefara og unglingspilts , Ólafs Geir Þorkelssonar , sem lést af slysförum nokkrum dögum áður .
Tilkynnt var að sóknarnefndarmenn myndu bera kistu Gunnars í kirkjugarðinn .
Jafnframt var samþykkt að setja hæfilega minnisvarða á bæði leiðin á kostnað kirkjugarðsins .
Gunnar vefari var landsþekktur maður fyrir störf sín að vefnaði og mikla kunnáttu í þeirri grein .
Hann dó á elliheimilinu Grund 87 ára .
Ólafur var ungur drengur , sem beið bana í bílslysi við Þóroddsstaði í norðanverðri Öskjuhlíð .
Það þótti táknrænt , að þarna voru öldungur og barn , fulltrúar elstu og yngstu kynslóðanna .
Þeir voru einnig hvor úr sínum söfnuðinum , þeim stærstu í bænum .
Söfnuðirnir í Reykjavík , sóknarnefndin í Reykjavíkurprestakalli og safnaðarstjórn Fríkirkjusafnaðarins , tóku við stjórn Kirkjugarða Reykjavíkurprófastsdæmis sem gerðir voru að sjálfseignarstofnun árið 1932 .
Því má segja að haldið sé upp á 80 ára afmæli Kirkjugarða Reykjavíkurprófastsdæma sem stofnunar um leið og 80 ára vígsluafmæli Fossvogskirkjugarðs .
Áfram hjá söfnuðunum Á árunum eftir 1932 var um það rætt að málefni Kirkjugarðanna yrðu flutt yfir til sveitarfélagsins og urðu jafnvel átök um það .
Niðurstaðan varð sú að söfnuðunum var áfram falið að annast þennan málaflokk og hefur svo verið síðan .
Árið 1940 var Reykjavíkurprestakalli skipt í fjórar sóknir og varð þá sú breyting á stjórn Kirkjugarðanna , að í kirkjugarðsstjórn var nú kosinn einn maður úr hverjum söfnuði og kaus safnaðarstjórn hann úr sínum hópi .
Þessi nýja stjórn tók við störfum í ársbyrjun 1941 og var fyrsta verk hennar að skapa fjárhagslegan grundvöll fyrir kirkjubyggingu .
Það var síðan 25. apríl 1946 sem forseti Íslands , hr. Sveinn Björnsson , lagði hornstein kirkjunnar .
Fossvogskirkja var vígð 31. júlí 1948 en opnuð til almennra nota 12. desember sama ár .
Hún var löngum nefnd Fossvogskapella en eftir að kapella og bænhús bættust við húsakynnin nú síðustu ár hefur nafni kirkjunnar verið breytt í Fossvogskirkja .
Líkhús , bálstofa og skrifstofa eru og hluti af viðbyggingum kirkjunnar .
Fossvogskirkja er ekki sóknarkirkja , hún er útfararkirkja í eigu Kirkjugarða Reykjavíkurprófastsdæma .
Hún er þó búin eins og sóknarkirkja væri og þar er raunar hægt að framkvæma allar kirkjulegar athafnir .
Á árinu 2011 fóru 318 útfarir fram í Fossvogi , kistulagningabænir voru 800 og bálfarir voru 437 .
Samkvæmt meðaltalstölum koma á hverju ári yfir 100 þúsund manns til athafna í húsakynni Fossvogskirkju og er þá ekki talinn sá fjöldi , sem leggur leið sína í Fossvogskirkjugarð .
Frá upphafi byggingar var gert ráð fyrir bálstofu og líkhúsi áfastri grafarkapellunni .
Þetta ár voru tveir ofnar keyptir til landsins frá Iföverken AB í Svíþjóð og eru þeir enn í notkun .
Ofnarnir eru hitaðir upp með rafmagni .
Hinn 31. júlí vígir dr. theol síra Bjarni Jónsson vígslubiskup , Fossvogskirkju , þótt kirkjan væri ekki fullbúin til notkunar , og fór bálför Gunnlaugs Claesens , formanns Bálfararfélagsins , fram þann sama dag .
Fossvogskirkja var opnuð til almennra nota 12. desember .
Bálstofan í Fossvogi er eina bálstofan sem til er hér á landi en engu að síður þjónar hún öllum byggðum landsins .
Þess má geta að bálfarir hafa aukist verulega á síðustu árum og láta mun nærri að rúmlega fimmtungur látinna á öllu landinu sé brenndur en rúmlega þriðjungur ef litið er til þeirra sem áttu lögheimili í Reykjavíkurprófastsdæmum .
Fossvogskirkjugarður er nú löngu orðinn samgróinn borgarmyndinni með sínum hávaxna trjágróðri og stílhreinu byggingum .
Garðurinn þótti mjög óhentugur og út úr í upphafi því fólk var vant að ganga á eftir líkfylgdinni upp í gamla garðinn við Suðurgötu og mátti ekki til þess hugsa að fara " alla leið út í Fossvogsgarð " með sína nánustu sem kvatt höfðu þennan heim .
Jónas Jónsson ráðherra og Knud Zimsen borgarstjóri áttu hugmyndina að garðstæðinu .
Við vígslu nýju Útfararkapellunnar ( Fossvogskirkju ) í Fossvogskirkjugarði 12. desember 1948 flutti Knud Zimsen , sem þá hafði látið af embætti borgarstjóra , en var formaður byggingarnefndar , ræðu , þar sem hann vék að ástandinu í útfararmálum borgarinnar : " Það er æðilangt síðan , að borgarar Reykjavíkur fundu nauðsynina á því að koma öðru skipulagi á útfarir hjer í bænum , en tíðkast hefur fram til þessa .
Hjer var sá siður , að láta lík standa uppi í heimahúsum í viku , eða lengri tíma .
Síðan komu vinir hins látna á heimilið til þess að hlusta á húskveðju , fylgdu síðan í kirkju og loks í kirkjugarð og þar stóð hinn syrgjandi hópur í allskonar veðri , þangað til búið var að moka ofan í gröfina .
Á þessu hefur lítil breyting orðið , nema hvað nú fara menn burt frá gröfinni , þegar búið er að kasta rekunum .
Mun þessi breyting hafa komist á fyrir tilstilli vígslubiskups , séra Bjarna Jónssonar .
Að öðru leyti hefur nokkuð dregið úr átroðningi fólks við húskveðjuna og miklu færra fólk fylgir nú í kirkjugarð , en áður tíðkaðist .
Hinsvegar eru umferðartruflanir af líkfylgdum orðnar meira áberandi vegna aukins fólksfjölda í bænum og vegna keppni fólks um skraut og viðhöfn við útfarir eru þær orðnar svo kostnaðarsamar að úr hófi keyrir .
" Undir lok ræðunnar lagði Knud Zimsen áherslu á að framkvæmdirnar í Fossvogskirkjugarði ættu að tryggja einfaldari og ódýrari útfarir : " Mætti þessi nýbreytni og þessar framkvæmdir sem verið hafa á döfinni í fjórðung aldar njóta blessunar guðs og verða bæjarfélaginu til gagns og losa það við nokkur þau óþægindi og eitthvað af þeim kostnaði sem hið úrelta fyrirkomulag á útförum hefur í för með sjer .
" Kirkjugarðar sem útivistarsvæði Teknar hafa verið yfir þrjátíu þúsund grafir í garðinum og er garðurinn löngu fullsettur en grafið verður í frátekin leiði fram eftir 21. öldinni .
Garðurinn var girtur heildstæðri girðingu árið 1997 og frá þeim tíma hafa margir stígar verið malbikaðir og vatnsveita endurnýjuð .
Garðyrkjumenn eru þar að störfum allt árið um kring og hátt í hundrað sumarstarfsmenn vinna við umhirðu garðsins frá júní til ágúst .
Duftgarðurinn í Fossvogi var tekinn í notkun 1950 , tveimur árum eftir vígslu Fossvogskirkju .
Fyrsta bálför á Íslandi fór fram hinn 31. júlí 1948 , þegar jarðneskar leifar dr. Gunnlaugs Claessen voru brenndar og var duftker hans jarðsett 2. ágúst 1948 í reit A-1-0001 og telst hann því vökumaður duftgarðsins .
Árið 1991 var hafist handa um viðamikla endurgerð duftgarðsins .
Þar hafa verið grafin yfir þrjú þúsund duftker og öllum grafstæðum hefur verið úthlutað og nú er aðeins grafið í frátekin grafstæði garðsins .
Margir ganga sér til heilsubótar um Fossvogskirkjugarð allt árið um kring .
Fólk velur sér gjarnan gönguleiðir þar sem skýlt er og kyrrt og þeir staðir sem best falla að þeim þörfum að fá hvíld frá dagsins önn eru gjarnan nefndir útivistarparadís .
Margir hafa áttað sig á því að kirkjugarðar hafa marga kosti þegar gönguleiðir eru valdar .
Þar eru göngustígar , trjágróður , fuglalíf og þar fæst hlé frá hinum þunga umferðarnið borgarlífsins .
Fossvogskirkjugarður er miðsvæðis á höfuðborgarsvæðinu .
Þar er tilvalið að ganga um og njóta þeirrar náttúrufegurðar sem garðurinn hefur upp á að bjóða .
Fossvogskirkjugarður er náttúruparadís og þar er gott að njóta útivistar í friðsælu og fögru umhverfi .
Hinn fjölbreytti trjágróður og hið fjölbreytta fuglalíf gerir garðinn að einni mestu náttúruparadís í Reykjavík og nágrenni .
Þeir sem vilja njóta útivistar í garðinum verða ávallt að hafa hugfast hvar þeir eru .
Við þurfum að sýna hinum látnu virðingu okkar og taka tillit til þeirra sem koma í garðinn , til þess að fylgja ástvinum sínum síðasta spölinn eða vilja eiga þar hljóða stund .
En þarf slík tillitssemi nokkuð að koma í veg fyrir að ánægjulegt sé að ganga um garðinn og njóta náttúrufegurðar þar ? Vissulega ekki , miklu fremur þykir mörgum það eftirsóknarvert að koma á slíka staði , þar sem hægt er að njóta útivistar á kyrrlátum stað .
Það er stefna okkar , sem förum með málefni KGRP , að þeir séu öllum opnir sem virða helgi þeirra .
Í garðinum eru margir athyglisverðir legsteinar , þar eru mörg minnismerki og styttur og margir grafreitir erlendra manna .
Fortíð , nútíð og framtíð Við stofnun Kirkjugarða Reykjavíkur árið 1932 var ráðinn einn fastur starfsmaður .
Á þeim 80 árum hafa umsvifin verið að aukast jafnt og þétt .
Um síðustu áramót voru 32 fastir starfsmenn hjá KGRP og um 160 sumarstarfsmenn , en þessi mannafli jafngildir um 60 stöðugildum allt árið .
KGRP er því stór vinnustaður á íslenskan mælikvarða .
Starfsstöðvarnar eru þrjár : Þjónusta í Fossvogskirkju við kistulagningarbænir og útfarir .
Þar fer umsjón líkhússins fram og stjórnun bálstofu .
Fossvogskirkjugarður – aðalskrifstofa og garðyrkjudeild sem sér um umhirðu og greftranir .
Gufuneskirkjugarður – skrifstofa og garðyrkjudeild sem sér um umhirðu og greftranir .
KGRP þjóna um 50% þjóðarinnar og eru þeir um 10 sinnum stærri en næststærsti kirkjugarður hér á landi .
Alls eru kirkjugarðar á landinu um 300 talsins .
Það voru framsýnir og stórhuga menn sem tóku ákvörðun um uppbyggingu í Fossvogi árið 1941 .
Það var gert við erfiðar aðstæður á stríðstímum .
Íbúar í Reykjavík voru 43.982 árið 1940 og það ár létust um 435 bæjarbúar .
Reykvíkingar voru það ár 36% af íbúatölu landsmanna .
Í árslok 2011 voru í Reykjavíkurprófastsdæmum ( RPD = Reykjavík , Kópavogur og Seltjarnarnesbær ) um 154.332 íbúar og það ár létust um 1018 manns á því svæði .
Fjölgun íbúa á þessu tímabili var 250% og fjölgun dauðsfalla var 134% .
Árið 2011 voru 48% af íbúum landsins innan RPD , en íbúatala í heild var tæplega 320 þúsundir það ár .
Hlutfall aldraðra ( 67 ára og eldri ) mun tvöfaldast hér á landi á árabilinu 2010 til 2060 , fer úr 10,4% í 21,2% ( miðspá Hagstofunnar ) .
Frá 1932 hafa nýir söfnuðir í Reykjavík ásamt söfnuðum í Kópavogi og Seltjarnarnesbæ bæst við .
KGRP þjóna nú yfir 50% af íbúum landsins og hafa umsjón með 5 kirkjugörðum : Hólavallagarði , Fossvogskirkjugarði , Gufuneskirkjugarði , Kópavogskirkjugarði og Viðeyjarkirkjugarði .
Við Fossvogskirkjugarð eru 3 athafnarými fyrir kistulagningarbænir og útfarir og þar eru einnig bálstofa og líkhús , sem þjónar höfuðborgarsvæðinu .
Verkefni starfsmanna kirkjugarða eru mörg og vandasöm og brýnt er að þau séu unnin af alúð og kostgæfni .
Lög nr. 36 frá 1993 , um kirkjugarða o.fl. , tilgreina verkefnin .
Nú liggur fyrir frumvarp um breytingu á þeim lögum , sem væntanlega verður lagt fyrir Alþingi í haust .
Þá verður enn betur en áður kveðið á um þær skyldur sem kirkjugarðar eiga að axla fyrir samfélagið .
Það er mjög brýnt að skyldur og réttindi séu gagnsæ í þeim skilningi að augljóst sé til hvers sé ætlast af hverjum og einum og hvaða umbun hver og einn skuli hljóta fyrir unnin störf .
Þetta er ekki aðeins nauðsynlegt hverjum einstaklingi heldur verður þessi vitneskja að liggja fyrir hjá þeim fyrirtækjum sem annast þýðingarmikla þjónustu fyrir samfélagið .
Áðurnefnt lagafrumvarp , sem vonandi verður lagt fyrir Alþingi á næstu vikum , mun skerpa þennan skilning og það mun færa verkefni kirkjugarða nær þeim raunveruleika sem við búum við í upphafi 21. aldar .
Höfundur er forstjóri Kirkjugarða Reykjavíkurprófastsdæma .
Heimildirnar eru að hluta úr samantekt sr. Þóris Stephensen um sögu KGRP og einnig af heimasíðu stofnunarinnar ( www.kirkjugardar.i s ) 