Undanfarnar vikur hefur nafn Apple-tæknirisans þá helst borið á góma að sagt sé frá málaferlum víða um heim þar sem Apple glímir við ýmsa keppinauta sína fyrir að hafa stolið frá sér hugmyndum og hönnun .
Ýmist hefur fyrirtækið tapað málum eða unnið , en í vikunni birtist merkileg frétt vestan hafs : Mest seldi snjallsími Bandaríkjanna var ekki lengur iPhone 4 frá Apple , nýi Samsung Galaxy-farsíminn var kominn á toppinn .
Skýringin á þessu er þó einföld þegar grannt er skoðað : Það eru allir að bíða eftir iPhone 5 ! Apple er frægt fyrir leyndarhyggju og passar vel upp á að enginn fái að frétta af tækninýjungum fyrr en fyrirtækinu hentar , hart er brugðist við frétta- og myndalekum til að skapa sem mesta spennu sem nær svo hámarki þegar nýir gripir eru kynntir á hátíðum sem eru nánast eins og vakningarsamkomur , eða voru það í það minnsta á meðan Steve Jobs var og hét .
Ein slík samkoma er framundan , verður haldin næstkomandi miðvikudag .
Svo mikil er leyndin að ekkert er gefið upp um hvað eigi að kynna , en allir telja víst að það verði ný útgáfa af iPhone og einnig að sú útgáfa muni heita iPhone 5 , eða það lesa menn í það minnsta í myndina sem sést hér á síðunni og Apple sendi frá sér – er skugginn á myndinni ekki að segja okkur hvað síminn á að heita ( að því gefnu að kynna eigi nýjan síma ) ? Öll leyndin sem er í kringum nýjan Apple-varning gerir erfitt að átta sig á hvernig hinn nýi sími verður en óhætt að spá tvennu : 1 ) Hann verður eins og iPhone 4 , bara miklu flottari og betri og 2 ) Allir símar munu vilja verða eins og hann .
Annað giska menn á af mikilli íþrótt á netinu .
Nokkur dæmi : Satt og logið Skjárinn verður stærri , sennilega 4 tommur ( iPhone 4 er 3,5 " ) ef marka má myndir sem birtust á franskri vefsíðu , Nowhereelse.fr .
Eða kannski bara 3,95 " .
Skjárinn verður líka mun þynnri en fyrri gerðir , enda styðst hann við nýja skjátækni , léttari og betri að öllu leyti .
Og upplausnin meiri .
Það verður í honum NFC-örgjörvi , en NFC er tækni sem gerir kleift að láta síma senda gögn sín á milli með því að láta þá snertast og einnig til að mynda að kaupa far- eða bíómiða án þess að slá eitthvað inn svo dæmi séu tekin .
Það verður ekki í honum NFC-örgjörvi , það er ekki pláss fyrir hann .
Síminn styður 4G LTE gagnaflutninga , sem eru margfalt hraðari en 3G ; 4G getur skilað allt að 300 Mbitum á sekúndu í niðurhal og 75 Mbitum á sekúndu í upphal .
Rafhlaðan verður stærri , sem mun gleðja marga iPhone-eigendur .
SIM-kortið verður minna , svokallað Nano SIM , sem er 12,3 mm x 8,8 mm og 0,67 mm að þykkt .
Á símanum verður nýtt tengi , 9 pinna tengi .
Eða kannski 19 pinna .
Eða 8 pinna .
Það bendir þó flest til þess að það verði í það minnsta ekki 30 pinna , eins og á eldri gerðum .
Örgjörvinn verður fjögurra kjarna ARM .
Myndavélin verður miklu betri og notast við 16:9 hlutföll .
Myndavélin á framhlið símans tekur myndir í HD-gæðum , en myndavélin á bahliðinni verður áfram 8 Mdíla , en hámarksljósopið stækkar úr 2,4 to 2,2 = hægt að taka myndir í minni birtu .
Maður sátta og aðhalds Það er ekki hlaupið að því að feta í fótspor Steve Jobs , en það þurfti Timothy D. Cook þó að gera þegar leiðtoginn féll frá á besta aldri í október síðastliðnum .
Cook þykir þó hafa staðið sig vel , en hann hóf störf hjá fyrirtækinu 1998 og varð starfandi stjórnarformaður þegar Jobs dró sig i hlé vegna veikinda í janúar síðastliðnum og hefur því í raun stýrt Apple frá þeim tíma .
Hann hefur reynst fyrirtækinu vel og ýmsir þakka samstarfi þeirra Jobs og Cook það að fyrirtækið hafi náð jafn langt á síðustu árum og raun ber vitni ; Jobs uppstökki hugsjóna- og spámaðurinn en Cook maður sátta og aðhalds sem sá til þess að draumar Jobs rættust .
Hann nýtur og mikillar virðingar í viðskiptaheiminum og hefur þegar þreytt frumraunina að standa á sviði frammi fyrir blaðamönnum og heillað þá .
Vissulega ekki eins algerlega og Jobs , en kannski tekst honum betur upp á miðvikudaginn .
