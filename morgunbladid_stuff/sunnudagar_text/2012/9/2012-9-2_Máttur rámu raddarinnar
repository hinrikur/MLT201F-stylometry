Sem ég lá með hryglu undir sænginni , helsjúk og undirlögð af ógeðspest , með horið hangandi úr nefinu , augun fljótandi , háríð klístrað við kinn og öll í andlegum keng , þá fór ég að undrast þá rómantík sem tæringin var stundum sveipuð , eða öllu heldur þeir sem fengu hana .
Fátt var meira heillandi en listamaður með vott af tæringu í brjóstinu og skáldleg orð á vör um lífið og dauðann og gott ef hann gat vart beðið eftir því að bera marmarahvít beinin sem skinu undir skinninu á visinni bringunni .
Sumir eru sagðir hafa logið í sig tæringu sjálfum sér til framdráttar á kvennafari .
Þær féllu víst í löngum röðum fyrir þessu stúlkurnar í denn .
Og engin ástæða til að gera lítið úr því .
Við hlið skáldmælts manns sem segist vera með annan fótinn mögulega í gröfinni hlýtur konuhjarta að flökta .
Allar hugsanir um tæringu hrukku undan heljarinnar hausverk sem skók mig þar sem ég lá varnarlaus gegn árásum flensunnar .
Hóstahviða reið yfir , lungun emjuðu , augun ætluðu út úr tóftunum og ég mátti mig vart hræra fyrir sárum verkjum í hverju beini .
Hann lak ekki af mér kynþokkinn á þeirri stund og ekkert var mér eins fjarlægt og nokkuð það sem gat tengst fjörugum bólförum .
En þá gerast undur og stórmerki .
Þegar ég næ andanum þá læðir hún sér inn í eyrun mín röddin hans , djúpa og ráma : If you want a lover I ' ll do anything you ask me to. And if you want another kind of love I ' ll wear a mask for you .
Leonard Cohen var staddur í eldhúsinu hjá mér , talaði til mín beint úr viðtækinu og um mig fór þessi líka fiðringur .
Ég titraði og skalf undan bassaröddinni hans sem ferðaðist um hverja flensusjúka taug : If you want a partner Take my hand .
Or if you want to strike me down in anger Here I stand .
I ' m your man .
Drottinn minn dýri hvað þess melankólíska lágstemmda rödd hitti í mark .
Hún kom eins og úr öðrum heimi , úr iðrum jarðar .
Og hann sagði einmitt orðin sem ég þurfti að heyra í sjálfsvorkunnarflensumókinu : If you want a boxer I will step into the ring for you .
And if you want a doctor I ' ll examine every inch of you .
I ' m your man .
Ég sá honum bregða fyrir með hattinn og ómótstæðilegt glottið .
Tæringin var á bak og burt .
