Þegar við fjölskyldan erum í Lundúnum reynum við alltaf að snæða á sama veitingastaðnum , The Dickens Inn , sem er til húsa við smábátahöfnina St .
Katherine Docks steinsnar frá Tower of London .
Við uppgötvuðum þennan dásamlega stað fyrir mörgum árum þegar við leigðum til skamms tíma íbúð í grenndinni .
Um er að ræða fjörgamla vöruskemmu á þremur hæðum sem setur sterkan svip á höfnina .
Á jarðhæðinni er bráðhugguleg knæpa , þar sem upplagt er að hita sig upp fyrir málsverð á efri hæðunum tveimur ; annars vegar á flatbökustað á miðhæðinni eða steikhúsi á efstu hæðinni .
Steikhúsið verður oftast fyrir valinu hjá okkur og enda þótt gólfrýmið sé snoturt jafnast ekkert á við það að sitja úti á svölum með útsýni yfir höfnina .
Það hreinlega getur ekki klikkað .
Maturinn er ljómandi góður en það er þó ekki síður stemningin og umhverfið sem gerir kvöldið að minningu .
Undanfarin ár hefur ítölsk stemning svifið yfir vötnum , þjónar og vín koma ósjaldan þaðan .
Alltént .
Þegar við fjölskyldan vorum í Lundúnum í sumar var skónum vitaskuld stefnt á The Dickens Inn eitt kvöldið .
Við vorum til húsa í miðbænum , dágóðan spöl frá St .
Katherine Docks , og frúin , sem vill gjarnan hafa vaðið fyrir neðan sig , spurði hvort ég vildi ekki hringja á undan okkur .
Ég hélt nú ekki , aðeins þyrfti að panta borð um helgar .
Var það látið gott heita .
Á leiðinni hafði frúin nokkur velvalin orð um það að hún hefði ekki góða tilfinningu fyrir þessu , það væri örugglega lokað á The Dickens Inn , annaðhvort tímabundið eða varanlega .
Ég vék þeim orðum til hliðar eins og hverri annarri vitleysu .
Eftir að hafa spókað okkur stuttlega á Tower Bridge , þangað sem tengdadóttir okkar hafði ekki í annan tíma komið , kom að því að berja dýrðina augum .
En hvað var a ' tarna ? The Dickens Inn , sem vanalega er baðaður í ljósum að kvöldlagi , lúrði þarna óvænt eins og hvert annað draugahús í myrkrinu .
" Ég sagði ykkur það , " sagði frúin .
Svei mér ef hún hefur ekki skyggnigáfu ! Þrátt fyrir gremju og sár vonbrigði nálguðumst við veitingastaðinn og þá kom sannleikurinn í ljós , svart á hvítu .
" The Dickens Inn er lokaður í kvöld vegna rafmagnsleysis .
" Hananú ! Eflaust hefur hann séð okkur standa þarna í öngum okkar , alltént spratt hann fram , veitingamaðurinn .
" Það er því miður lokað hjá okkur í kvöld en rafvirkjar eru að störfum og það verður örugglega allt komið í himnalag á morgun .
Komiði ekki bara þá ? " sagði hann af alkunnri breskri stimamýkt .
Heldur betur .
Til öryggis fékk ég þó símanúmer til að hringja í .
Kvöldið eftir var sannkallað deja vu-kvöld nema hvað þá fengum við í svanginn , sátum á svölunum böðuð í ljósum og nutum höfðinglegra rétta og veiga .
Allt eins og það átti að vera .
Orri Páll Ormarsson orri@mbl.is 