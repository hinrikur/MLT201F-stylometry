Jakob F. Ásgeirsson hefur frá árinu 2005 gefið út tímaritið Þjóðmál , ársfjórðungsrit um stjórnmál og menningu .
Tímaritið , sem er hægrisinnað , hefur vakið athygli enda er þar að finna snarpar og ögrandi greinar eftir fræðimenn og stjórnmálamenn .
Jafnframt tímaritsútgáfu rekur Jakob bókaforlagið Uglu sem sérhæfir sig í útgáfu á bókum um pólitísk efni , eins og Engan þarf að öfunda , um ástandið í Norður-Kóreu , og Stasiland , um líf fólks í Austur-Þýskalandi kommúnismans .
Þýddar fagurbókmenntir hafa einnig verið áberandi á útgáfulista Uglu og má þar nefna bækur eftir F. Scott Fitzgerald , Thomas Hardy , George Eliot , Joseph Conrad og Muriel Spark .
Sjálfur hefur Jakob svo skrifað fjölda bóka .
Jakob hóf feril sinn sem blaðamaður á Morgunblaðinu .
Hann er beðinn um að rifja upp þau ár .
" Ég byrjaði mjög snemma í blaðamennsku , var ekki búinn að ljúka stúdentsprófi þegar ég byrjaði á Mogganum , sem þá var í Aðalstræti , og var þar í tvö ár .
Það var frábær tími .
Þá voru Styrmir og Matthías á hátindi sínum sem ritstjórar .
Þeir eru báðir einstakir menn og voru mér ákaflega góðir og gáfu mér fullt frelsi til að gera það sem mér sýndist , " segir hann .
" Ég fór síðan í eins árs nám í blaðamennsku í Bandaríkjunum .
Þegar ég kom heim fékk ég tækifæri til að skrifa bók , ævisögu Alfreðs Elíassonar , sem varð ein af metsölubókum ársins .
Svo settist ég við fótskör Kristjáns Albertssonar og við settum saman litla viðtalsbók .
Það var ómetanleg lífsreynsla að fá að hlusta á Kristján og sagnaheim hans .
Síðan skrifaði ég bók um haftaárin á Íslandi , Þjóð í hafti .
En þá var komið að því að gjalda keisaranum það sem keisarans er .
Ég var svo lánsamur að komast að í Oxford-háskóla á Englandi .
Þar var ég í góðu yfirlæti í allmörg ár .
Ég lærði fyrst P.P.E. , sem er hagfræði , heimspeki og stjórnmálafræði , og svo hélt ég áfram í framhaldsnám í stjórnmálafræði .
En ég fann það í framhaldsnáminu að akademían var ekki minn vettvangur .
Ég sneri því heim og varð aftur blaðamaður á Morgunblaðinu .
Þá var Mogginn kominn í nýtt hús í Kringlunni .
Þar var allt með öðrum brag en verið hafði í Aðalstræti .
Ég hafði drukkið í mig ensk blöð á skólaárunum og hafði aðrar skoðanir á því hvað væri gott blað en mínir gömlu ritstjórar .
Þá fannst mér þeir vera komnir á annan stall en verið hafði í Aðalstræti .
Meðal helstu starfsmanna blaðsins ríkti svo óblandin aðdáun á ritstjórunum að mér var hálf ómótt .
Ég sneri mér því að bókarskrifum á ný og skrifaði ævisögu Péturs Benediktssonar , sendiherra og bankastjóra .
En Morgunblaðsmennirnir gerðu vel við mig , eins og þeirra var von og vísa .
Þeir réðu mig til þess að skrifa ævisögu Valtýs Stefánssonar ritstjóra , mannsins sem gerði Morgunblaðið að " blaði allra landsmanna " .
Ég hélt blaðamannslaunum mínum meðan ég vann verkið og hef ég aldrei fengið jafn vel borgað fyrir nokkra bók sem ég hef skrifað .
En eftir að bókin um Valtý kom út skildi leiðir .
Það voru mér vonbrigði .
Ég hafði hugsað mér Morgunblaðið sem minn framtíðarvinnustað .
Mogginn var í mínum huga eina alvöru blaðið í landinu og ég gat ekki hugsað mér að vinna við blaðamennsku annars staðar en þar .
En mér fundust ýmis sjónarmið ritstjóranna æði undarleg , ekki síst Styrmis , og eftir að hann varð einn ritstjóri var ljóst í mínum huga að ég ætti ekki framtíð á blaðinu .
Ég fór því að sýsla við bókaútgáfu jafnframt því sem ég tók að mér að skrifa hluta af miklu verki um sögu Stjórnarráðs Íslands 1964 – 2004 .
Eftir það tók ég mig til og setti á fót eigin bókaútgáfu , Uglu , og hóf að gefa út mitt eigið blað , tímaritið Þjóðmál .
" Vinstrislagsíða í fjölmiðlum Af hverju fannst þér þörf á að stofna hægrisinnað tímarit ? " Morgunblaðið var þá orðið vinstriblað í ýmsum skilningi .
Nánast á hverjum degi lítilsvirti blaðið með einhverjum hætti fyrri afstöðu í helstu átakamálum tuttugustu aldar .
Vinstrisinnað fólk var ráðið inn á blaðið í stórum stíl .
Í einstökum pólitískum málum var Morgunblaðið vissulega ennþá hægriblað , en í öllu sem varðaði samfélagsumgjörðina , menninguna og söguna var blaðið vinstriblað .
Eitt örlítið dæmi – af legíó : Þegar ég gaf út litla bók um sögu kommúnismans eftir heimsþekktan sagnfræðing , Richard Pipes , var kunnur vinstrimaður fenginn til að salla bókina niður í Morgunblaðinu .
Þegar Þjóðmálum var hleypt af stokkunum var því ekkert hægriblað í landinu .
Þjóðmál voru því frá upphafi hugsuð sem smá mótvægi við allsráðandi vinstrisjónarmið í íslenskum fjölmiðlum .
Þjóðmál hafa fengið góðar viðtökur og tímaritið er nú búið að festa sig í sessi .
Áskrifendafjöldinn vex og upplagið er nú 1000 – 1100 eintök .
Samt finnst mér stundum að oft ríki undarleg þögn um blaðið .
Herðubreið var vinstrisinnað tímarit sem átti að vera nokkurs konar mótvægi við Þjóðmál .
Það kom að vísu ekki oft út , en það brást ekki að þegar nýtt hefti af Herðubreið leit dagsins ljós var ritstjórinn mættur í viðtal í Kastljósi ríkissjónvarpsins .
Ritstjóri Þjóðmála hefur aldrei verið kallaður í Kastljós til að tala um blað sitt og hafa Þjóðmál þó komið út samfleytt í átta ár .
Þetta er til vitnis um vinstrislagsíðuna í íslensku fjölmiðlaumhverfi .
Ef mikill meirihluti starfsmanna fjölmiðla hneigist til vinstri í stjórnmálum þá sýnir það sig auðvitað í áhugaefnum þeirra og því sem þeir taka sér fyrir hendur , það er ekki flóknara en svo .
" Hvernig líður hægrimanni eins og þér í þjóðfélagi þar sem er vinstristjórn ? " Ég tek það nú ekki inn á mig .
En auðvitað er blóðugt að vita til þess að við höfum ekki nýtt tækifærin sem hafa boðist , t.d. í virkjunarframkvæmdum .
Ekki er síður blóðugt að við skulum ekki hafa reynt að stokka upp spilin eftir hrun .
Við erum mjög lítil þjóð , bara 300.000 manns , og við hefðum átt að nota tækifærið og hugsa allt þjóðfélagsdæmið upp á nýtt .
Spyrja : Hvað getur 300.000 manna þjóð leyft sér að gera ? Hversu réttlætanlegt er til dæmis að 300.000 manna þjóð taki þátt í miklu alþjóðlegu samstarfi ? Hvað ætti 300.000 manna svæði að hafa mikið af stofnunum sem þykja sjálfsagðar í 10 milljón manna landi ? Hvers konar löggjöf hæfir 300.000 manna samfélagi ? Við gætum haft það miklu betra ef við hugsuðum út frá slíkum sjónarhóli .
Við þurfum ekki að taka þátt í öllu , þurfum ekki að vera með sérstakar íslenskar stofnanir fyrir hvaðeina og þurfum ekki að samþykkja eins og þægir seppar allt reglugerðafarganið frá Brussel vegna EES-samningsins .
Því miður eru fáir sem leggja það á sig að hugsa á þessum nótum .
Það er tilhneiging í nútímanum að fljóta með straumnum og víkja sér undan erfiðum ákvörðunum .
" Ljúfur sem lamb í pólitík E rtu harðlínumaður í pólitík ? " Nei , það held ég ekki .
Konunni minni finnst ég mjög víðsýnn og stelpunum mínum finnst ég vera mjög umburðarlyndur ! Yfirleitt er ég ljúfur sem lamb í pólitík sem öðru og alls ekki fyrir það gefinn að þröngva skoðunum mínum upp á aðra .
Ég skal að vísu kannast við það að ég á til að tala tæpitungulaust ef ég tek mér penna í hönd , en það er bara hressandi , er það ekki , í þessum yfirþyrmandi rétttrúnaði sem umlykur okkur ? Ég er alls ekki kreddufastur í skoðunum .
Íhaldssamt fólk er yfirleitt ekki mjög hugmyndafræðilega sinnað .
Það vill hins vegar að staðið sé fast við ákveðin gildi .
Ströng hugmyndafræði hefur aldrei spilað stórt hlutverk í sögu Sjálfstæðisflokksins , samanber stofnstefnuskrá flokksins sem er tvær línur , um að tryggja sjálfstæði landsins og hafa frelsi einstaklingsins og frjálst atvinnulíf að leiðarljósi .
" Finnst þér Sjálfstæðisflokkurinn eins og hann er núna vera á réttri leið ? " Nei , mér finnst hann alltof kraftlítill , ekki láta nóg að sér kveða og ekki standa nægilega vörð um grundvallarsjónarmið sín .
Þetta hefur leitt til þess að vinstrimenn hafa undanfarin ár haft frítt spil .
Það þarf endurnýjun í Sjálfstæðisflokknum , eins og reyndar í öðrum flokkum .
Fólk þarf að finna að kjörnir fulltrúar tali sama mál og það og finni til samkenndar með því .
Um leið og fólk kemst inn á þing er eins og það sogist margt inn í umhverfi sem gerir það að þrælum kerfisins .
Það treystir sér ekki til að brjóta upp kerfið og gerist þjónn þess og embættismannanna .
Það vantar þingmenn sem segja meiningu sína , tala tæpitungulaust og standa vörð um hagsmuni venjulegs fólks , skattgreiðenda .
Það eru " Jón og Gunna " sem á endanum þurfa að standa undir öllu bákninu .
" Bækurnar hafa verið minn heimur Víkjum að bókaútgáfu þinni .
Þetta er ekki stórt forlag en þú gefur samt út allmikið á hverju ári , aðallega pólitískar bækur og erlendar fagurbókmenntir .
Af hverju fórstu út í bókaútgáfu ? " Ja , ég hef lifað og hrærst í bókum frá því að ég var lítill .
Pabbi var bóksali á Akureyri í átján ár og gaf út nokkrar bækur , þar á meðal með bróður sínum , Bárði , sem var hæstaréttarlögmaður , og þriðji bróðirinn , Guðmundur , rak bókaútgáfu í 25 ár , Ægisútgáfuna .
Pabbi skrifaði svo tuttugu bækur eftir að hann hætti sem bóksali .
Bækurnar hafa því alltaf verið minn heimur , ef svo má segja .
Ég fór út í eigin útgáfu fyrst og fremst vegna þess að ég hélt að ég gæti með því skapað mér svigrúm til skrifta .
Það er ekki hægt að lifa af ritstörfum á Íslandi nema maður detti í styrkja-lukkupottinn , komist á garðann hjá Launasjóði rithöfunda , og ég var nú ekki líklegur til þess .
Ég hef aldrei fengið krónu úr þeim sjóði .
En ég varaði mig ekki á því að bókaútgáfa er mjög tímafrekt stúss .
Mér hefur því gefist mun minni tími til að skrifa en ég hugði .
Já , Ugla er öðrum þræði pólitískt útgáfufélag og miklu pólitískara en Almenna bókafélagið var á sínum tíma .
Almenna bókafélagið gaf í rauninni ekki út svo margar pólitískar bækur , AB var miklu fremur skjól fyrir rithöfunda sem hneigðust til hægri í stjórnmálum .
En auk þess að gefa út pólitískar bækur hef ég blásið nýju lífi í klassískar barnabækur eins og Pollýönnu , Heiðu og Öddu-bækurnar .
Þá hef ég lagt mig talsvert eftir því að gefa út þýðingar á sígildum bókmenntaverkum .
Það hafa aðallega verið þýðingar gamals félaga úr blaðamannastétt , Atla Magnússonar .
Alls hef ég gefið út um 120 bókatitla á átta árum .
Ég hef einstaklega gaman af því að gefa út bækur , handleika bækur , búa bækur undir prentun og lesa þær .
En Ísland er svo lítill markaður .
Flest af því sem ég hef áhuga á að gefa út hefur fólk almennt ekki áhuga á að lesa ! Ég verð því miður að sætta mig við það .
Ég myndi til dæmis vilja gefa út tíu þýðingar á meistaraverkum Dickens en fyrir því er enginn fjárhagsgrundvöllur .
Litlir útgefendur eiga almennt mjög erfitt uppdráttar .
Til að selja bók þarf að leggja fé í auglýsingar .
Í þeim efnum er hins vegar ekki á vísan að róa .
Ef illa fer á litli útgefandinn erfitt með að bera tapið .
Stóri útgefandinn , sem auglýsir 10 – 20 bækur , þolir vel að 2 – 3 titlar seljist ekki , hann gerir í rauninni ráð fyrir því .
En litli útgefandinn , sem leggur allt undir til að auglýsa tvo titla , má ekki við því að þeir klikki báðir .
Jafnframt stendur hann frammi fyrir því að ef hann auglýsir bækurnar ekki eru þær sjálfdauðar í jólabókaflóðinu .
Litlir útgefendur hafa þar að auki miklu minni aðgang að sölustöðum en þeir stóru og sterku .
Það er því ekki að furða að litlir útgefendur hafi stundum allt á hornum sér .
" Þú heldur samt ótrauður áfram , ertu svona þrjóskur ? " Nei , ekki þrjóskur en ég hef einhverja undarlega tilhneigingu til að synda á móti straumnum .
Mér er illa við að láta segja mér fyrir verkum , þótt ég að öðru leyti reyni að þóknast fólki alltof mikið .
Jæja , það er kannski í mér eitthvert þráablóð .
En það er mikill munur á þrjósku og því að standa fast á réttum málstað .
Ég hef alltaf verið tilbúinn að taka afstöðu með þeim sem eiga undir högg að sækja í ýmsum skilningi , ekki síst þegar það er í andstöðu við ríkjandi viðhorf .
Eftir því sem sjálfstraust mitt hefur aukist með aldrinum hef ég haft vaxandi tilhneigingu til að segja og gera það sem mér finnst rétt .
Ég ber mikla virðingu fyrir fólki sem hættir öllu til að berjast gegn ranglæti .
Þess vegna , meðal annars , skrifaði ég heila bók um lýðræðisbaráttu Aung San Suu Kyi í Búrma .
Ég bý ekki yfir hugrekki slíks fólks , en ég er kominn á þann aldur að ég treysti mér alveg til að láta fólk vita ef mér finnst það sýna ósanngirni eða beita rangsleitni .
" Er það ekki rétt að þú hafir undanfarin ár verið að skrifa ævisögu Bjarna Benediktssonar forsætisráðherra ? " Já , það hefur því miður dregist fyrir mér að ljúka við hana .
Börn Bjarna hafa sýnt mér mikla þolinmæði .
Það er einstakt tækifæri að fá að skrifa um mann eins og Bjarna Benediktsson .
Hann var afburðagáfaður maður og víðsýnn , þótt öðru væri stundum haldið fram .
Þegar ákvarðanir hans eru skoðaðar sýnist hann yfirleitt hafa verið mjög sanngjarn og réttsýnn .
Enda fór það svo að hann ávann sér , með verkum sínum og staðfestu , meiri virðingu almennings en nokkur stjórnmálaleiðtogi allt frá Jóni Sigurðssyni .
Í upphafi stjórnmálaferils síns var hann geysilega umdeildur en þegar hann dó var hann nánast óumdeildur sem landsfaðir .
Fólk bar traust til hans og vildi njóta leiðsagnar hans .
Það er ógæfa Íslendinga að slíkur maður skuli ekki hafa verið til taks þegar bankarnir hrundu .
" 