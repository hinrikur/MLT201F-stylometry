Í dag er alþjóðlegur dagur læsis , 8. september .
Hann hefur verið haldinn hátíðlegur víða um heim allt frá árinu 1966 að frumkvæði Sameinuðu þjóðanna , UNESCO , Alþjóða lestrarsamtakanna og fleiri .
Tilgangur hans er að minna á mikilvægi þess að kunna að lesa og skrifa , og geta nýtt sér þá kunnáttu til þess að afla sér menntunar , taka þátt í samfélaginu og bæta lífsskilyrði sín og annarra .
Á þessum degi erum við minnt á að í heiminum eru 780 milljónir fullorðinna ( það er fimmti hver ) sem hvorki kunna að lesa né skrifa og þar af eru tveir þriðju konur .
Um það bil 100 milljónir barna hafa ekki tækifæri til að ganga í skóla .
En þess má líka minnast á degi læsis að fjórir milljarðar manna kunna bæði að lesa og skrifa .
Sameinuðu þjóðirnar ákváðu að helga heilan áratug baráttunni fyrir bættu læsi í heiminum , frá 2003 til 2012 svo nú líður að uppgjöri og mati á árangri .
Hér á landi , líkt og í öðrum velmegandi löndum , er lestur og læsi eitt mikilvægasta verkefni menntakerfisins , og víða nota menn þennan dag til að beina sjónum sínum að stöðu læsis í eigin garði og skipuleggja viðburði til að auka áhuga á lestri og ritun .
Í febrúar síðastliðnum kom út almenni hlutinn í nýrri Aðalnámskrá grunnskóla , sem af einhverri ástæðu er merkt árinu 2011 , og drög að köflum einstakra námsgreina eru nú á netinu til umsagnar .
Nýmæli þessarar námskrár er að læsi á að vera einn af sex grunnþáttum menntunar sem ganga eins og rauður þráður gegnum nám í öllum greinum .
Í kafla 2.1.1 er fjallað um læsi og byrjað á að útskýra útbreidda hugmynd : Læsi hefur löngum verið tengt við þá kunnáttu og færni sem fólk þarfnast til þess að geta fært hugsun sína í letur ( ritað ) og skilið prentaðan texa ( lesið ) .
Það hefur snúist um eitt kerfi tákna , prentmálið , og þá menningu og þau tjáningarform sem tengdust því .
Í skólum hafa menn litið svo á að færni á þessu sviði væri fyrst og fremst bundin við einstaklinga og hægt væri að mæla hana , sumir væru fluglæsir en aðrir treglæsir eða jafnvel ólæsir .
Svona hefur skólafólk lengi haft takmarkaðan skilning á læsi .
En nú eru nýir og breyttir tímar og kaflinn heldur áfram : Með tímanum hafa hugmyndir manna um læsi breyst enda hefur fræðafólk í ýmsum greinum varpað á það ljósi með rannsóknum sínum .
Þótt kunnáttumenn séu ekki sammála um allt sem lýtur að læsi má nefna nokkur mikilvæg atriði sem þeir hafa bent á : Læsi snýst um samkomulag manna um málnotkun og merkingu orða í málsamfélagi og er því félagslegt í eðli sínu .
Það er háð hefð og er því ekki færni sem einstaklingar geta öðlast og beitt óháð stað og stund , menningu og gildum .
Læsi krefst skriffæra , efnis til að skrifa á og miðils , t.d. bókar , til að koma ritsmíðinni á framfæri og snýst því að hluta um tæknimiðla og verkkunnáttu .
Lesandi verður að viðurkenna fáfræði sína .
Hvaða fræðafólk , kunnáttumenn og rannsóknir er verið að tala um ? Hverjar eru niðurstöður rannsóknanna ? Og ekki allir sammála .
Hve margir kunnáttumenn eru sammála um þá mikilvægu ábendingu að læsi snúist um samkomulag manna um málnotkun og merkingu orða í málsamfélagi ( í stað þess að lesa og skrifa ) .
Eru einhverjir kunnáttumenn á öðru máli ? Hve margir kunnáttumenn eru einhuga um þá mikilvægu ábendingu að ekki sé unnt að beita læsi óháð stað og stund , heldur krefjist læsi skriffæra , efnis til að skrifa á og miðils , t.d. bókar ? Eru þetta niðurstöður hinna merku rannsókna ? Svona heldur þetta áfram og lesandi verður ruglaðri eftir því sem lengur er lesið .
Þessi hluti Aðalnámskrár grunnskóla 2011 minnir mest á ritgerð eftir byrjanda í háskólanámi sem safnar saman orðum og klisjum úr byrjendabókum og yfirlitsritum til þess að taka sig út í augum lesandans og endurtekur aftur og aftur .
Ástæða er til að fagna áhuga ráðuneytisins á að efla læsi í landinu en okkur á akrinum mun reynast erfitt að taka námskrána alvarlega sem leiðarljós í menntun þjóðarinnar næsta áratuginn .
Í Aðalnámskrá þarf framtíðarsýnin að vera ljós og hugmyndafræðin traust .
Hana þarf að skrifa af yfirsýn , þekkingu og krafti til þess að tekið sé mark á henni .
Til hamingju með daginn ! 