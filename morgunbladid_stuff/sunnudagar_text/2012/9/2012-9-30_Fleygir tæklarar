Þegar Tommy Smith hljóp út á Anfield í gamla daga hafði hann jafnan meðferðis bréfsnifsi sem hann afhenti sóknarmanni andstæðinganna .
Á snifsinu var talnaruna .
" Hvað er þetta ? " spurði sóknarmaðurinn klumsa .
" Þetta er símanúmerið á borgarspítalanum hérna í Liverpool .
Þú munt þurfa á því að halda , " svaraði Smith að bragði en sem kunnugt er hélt Bill heitinn Shankly , knattspyrnustjóri Liverpool , því fram að Smith hefði ekki sprottið fram úr kviði móður sinnar , heldur verið brotinn af bergi .
Tommy Smith kunni að tækla að tröllasið og það kunna þeir enn , Púlarar .
Alltént ef marka má tæklinguna sem tryggði Jonjo Shelvey snemmbúið steypibað í leiknum gegn Manchester United um liðna helgi .
Heima í sófa í Breiðholtinu kaldsvitnaði Matthías Ásgeirsson , tölvunarfræðingur , bloggari og eldheitur stuðningsmaður Liverpool , þegar hann sá hvað verða vildi : " Neeeei , ætlar hann í Gerrard-tæklingu ? " Deildar meiningar eru um hvort uppátækið verðskuldaði rautt spjald en Matthías er á því að Mark Halsey dómari hafi haft á réttu að standa .
Hann er um leið þeirrar skoðunar að Jonny Evans , miðvörður United , hefði að ósekju mátt fjúka út af í leiðinni .
Hann kom af engu minni þunga inn í stuðið .
" Hvers vegna fara enskir leikmenn svona oft fljúgandi í tæklingar ? " spurði Matthías mig í vikunni og tilgreindi tvo menn sem tóku þátt í téðri rimmu , Steven Gerrard og Paul Scholes .
Þeir eru alræmdir oftæklarar .
Heppnist tæklingin uppskera þeir dynjandi lófaklapp á pöllunum en misheppnist hún fá þeir prik fyrir dirfskuna .
" Hvaða dirfsku ? " spyr Matthías enn .
" Gott og vel ef þetta tekst en heppnist það ekki þá gerist líklega annað tveggja : Andstæðingurinn liggur mölbrotinn eftir eða hann víkur sér undan og skilur tæklarann eftir í sverðinum , rjóðan í vöngum .
" Matthías bendir á að sparkendur frá meginlandi Evrópu og Suður-Ameríku hafi iðulega annan hátt á .
" Sjáðu Brasilíumanninn Lucas Leiva ! Hann fer alltaf standandi í tæklingar , vinnur þær oftar en ekki og snýr vörn í sókn .
Hann uppsker kannski ekki eins mikið klapp en örugglega býsna oft betri vallarstöðu en sá sem fer fljúgandi í sínar tæklingar .
" Eflaust gefa gamlar kempur á borð við Peter Storey , Ron " Chopper " Harris og Vinny Jones ekki mikið fyrir þennan málflutning Matthíasar en þeim fannst á sinni tíð ekki taka því að fara í tæklingu án þess að limir andstæðingsins enduðu uppi í stúku , helst andstæðingurinn allur .
Þeir gefa Matthíasi ugglaust bara fyrirmæli um að taka bleiku skóna sína og hypja sig í ballett .
En hvað segjum við hin ? Afleit byrjun Rauða hersins Getur Shelvey skorað ? Afleit byrjun Liverpool á leiktíðinni er áhangendum liðsins að vonum áhyggjuefni .
Tvö stig úr fimm leikjum er rýr uppskera og Rauði herinn á framandi slóðum – í fallsæti .
Brendan Rodgers þarf á öllu sínu liði að halda og enda þótt hann fari nú í leikbann gæti Jonjo Shelvey orðið liðtækur ræðari á galeiðunni á komandi vikum og mánuðum .
Eins magnaður leikmaður og Luis Suárez er þá verður hann seint skilgreindur sem markavél og í fljótu bragði er ekki gott að átta sig á því hvaðan mörkin eiga að koma .
Nuri Sahin minnti að vísu á sig í vikunni .
Steven Gerrard yngist ekki og hæpið er að leggja of þungar byrðar á herðar táningunum Raheem Sterling og Suso .
Þeir hafa klárlega burði til að ná meiri hæðum en Stewart Downing en þurfa tíma .
Best að byrja ekki einu sinni á Andy Carroll-málinu hér .
Berast þá böndin að Shelvey .
Miðvellingurinn tvítugi hefur vissulega aðeins gert eitt mark í 31 deildarleik fyrir Liverpool en það var afar glæsilegt og bar nefi hans fyrir marki fagurt vitni .
Þá komu tvö mörk til viðbótar í Evrópuleik gegn Ungu drengjunum í Bern á dögunum .
Áður en hann kom til Liverpool gerði Shelvey sjö mörk í 42 leikjum fyrir Charlton og á liðinni leiktíð kom hann tuðrunni sex sinnum í netið í aðeins tíu leikjum sem lánsmaður hjá Blackpool .
Þá hefur kappinn skorað fyrir öll ungmennalandslið Englands .
En það er ekki nóg að hafa burðina , menn verða að standa í fæturna ! Getur Jonjo Shelvey skorað mörkin sem munu mjaka Liverpool upp töfluna í úrvalsdeildinni ? 