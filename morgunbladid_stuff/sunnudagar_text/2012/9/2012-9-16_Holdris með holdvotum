Jú , það er skollið á okkur haustið með öllum sínum dásamlegu haustrigningum .
Þetta úrhelli sem á það til að demba sér yfir dagana með lítilli hvíld .
Þá kætast þeir lítt þurrviðrisaðdáendurnir og hinir sólarsjúku .
Svosem ekki að undra að þyngist mannfólksins brún þegar brestur á með langtímavætu og meðfylgjandi dimmviðri , flestir horfa jú með trega á eftir sumrinu bjarta .
En það leiðir ekki til neins nema leiðinda að loka sig inni í fýlu og væla yfir veðrinu .
Eina vitið að skottast út og njóta .
Ekkert gaman til lengdar að vera alltaf hlýtt og fjarri öllum háska pakkaður inn í sængina mjúku .
Því þótt vosbúð hafi sjaldan verið tengd við nokkuð notalegt eiga rigningar það nú samt til að kveikja á einhverju dýrslegu sem sefur í djúpinu .
Þeir sem hafa verið staddir á fjöllum í hráslagaveðri með einhverjum sem er ekki vita náttúrulaus þekkja tilfinninguna sem vætan vekur og vex milli fólks með hverjum dropa sem smýgur inn um allar bannaðar smugur .
Holdsins fiðringur hríslast um hryggsúlu og fer svo ágætlega með hinum hrollinum , þessum sem til er kominn vegna kulda .
Það er svo fjandi frelsandi að láta ausandi rigningu gegnbleyta sig .
Hún þvær af okkur hégómann , flysjar burt farða og klístrar hár við kinn .
Úrhellið berar okkur , afhjúpar og hreinsar .
Og þegar loks er í kofa komið er ekki amalegt að láta rífa sig úr hverri flík sem límist við gæsahúðarskreytt holdið og taka til við að ná hita í skrokkinn með hnoði og núningi .
Rís þá hold hjá holdvotum .
Rigning er óspart notuð í kvikmyndum til að undirstrika ástríðu og nautn .
Dæmi um slíkt er hið sjóheita og rennblauta atriði í kvikmyndinni The Notebook þegar Goslingurinn og hans spúsa fallast í kraftmikla frygðarfaðma í úrhelli .
Og hlaupa svo inn í hálftómt hús og svala eðlunarfýsn sinni á gólfinu .
