Mohameds Morsis , nýkjörins forseta Egyptalands , sem sverja átti embættiseið í gær , laugardag , bíður erfitt verkefni .
Morsi er fyrsti forseti Egyptalands úr röðum almennra borgara frá því að konungsdæmið var lagt af 1952 .
Allir aðrir forsetar hafa verið úr hernum , sem enn hefur tögl og hagldir í landinu og mun gera allt til að takmarka svigrúm Morsis .
Morsi var frambjóðandi Bræðralags múslíma og sigraði andstæðing sinn , Ahmed Shafiq , sem var fulltrúi hersins og hafði verið forsætisráðherra í forsetatíð Mubaraks , með 51,73% gegn 48,2% , í annarri umferð forsetakosninganna .
Dálkahöfundurinn Robert Fisk skrifaði í blaðið The Independent að kjósendur hefðu tekið " meðalmennið úr Bræðralagi múslíma fram fyrir töskubera Mubaraks " .
Morsi er sextugur .
Hann útskrifaðist með gráðu í verkfræði frá Háskólanum í Kaíró árið 1975 og lauk doktorsprófi frá Háskólanum í Suður-Kaliforníu 1982 .
Morsi hefur kennt bæði í Egyptalandi og Bandaríkjunum .
Hann er sérfræðingur í málmum og starfaði hjá bandarísku geimvísindastofnuninni , NASA , við þróun véla í geimskutlur snemma á níunda áratug 20. aldar .
Morsi er kvæntur og á fimm börn og þrjú barnabörn .
Tvö barna hans fæddust í Bandaríkjunum og eru bandarískir ríkisborgarar .
Morsi komst til metorða innan bræðralagsins og komst í stjórn þess .
Árið 2000 bauð hann sig fram til þings í héraðinu Sharqia við ósa Nílar þar sem hann er upprunninn og sigraði .
Hann var endurkjörinn 2005 , en stungið í fangelsi skömmu síðar og sat í sjö mánuði fyrir að taka þátt í mótmælum til stuðnings umbótasinnuðum dómurum .
Morsi var aftur settur í fangelsi 28. janúar 2011 , daginn eftir að bræðralagið tilkynnti að það myndi taka þátt í mótmælunum , sem leiddu til þess að Mubarak sagði af sér tveimur vikum síðar .
Morsi var ekki fyrsti kostur bræðralagsins í forsetakosningunum .
Upprunalega átti Khairat El-Shater að verða frambjóðandi þess , en honum var meinað að bjóða fram vegna þess að hann hafði setið í fangelsi allt til síðasta árs , en sex ár þurfa að vera liðin frá lokum afplánunar eða náðun til að framboð sé leyfilegt .
Fyrir vikið var Morsi uppnefndur varadekkið og voru jafnvel dæmi um að menn hæfu hjólbarða á loft á kosningafundum hans .
Morsi þykir ekki hafa mikla útgeislun og var í upphafi afskrifaður , en honum óx ásmegin í kosningabaráttunni og bræðralagið setti kraft í framboðið .
Hann fékk flest atkvæði í fyrstu umferð kosninganna og sigraði síðan naumlega í þeirri síðari .
Miklar vangaveltur hafa verið um hvað kjör frambjóðanda úr röðum Bræðralags múslíma boði .
Mubarak réttlætti stjórnarfar sitt iðulega með því að hinn kosturinn væri ógnarstjórn íslamista .
Hermt er að Morsi hafi á fyrsta kosningafundi sínum hrópað hið umdeilda slagorð bræðralagsins : " Kóraninn er okkar stjórnarskrá .
" Í liðinni viku ítrekaði hann hins vegar að næði hann kjöri myndi hann nota forsetaembættið til sameiningar " allra afla , forsetaframbjóðenda , kvenna , salafista og [ kristilegra ] bræðra okkar , kopta " .
Hann hét því að binda enda á " mismunun gegn öllum Egyptum vegna trúar , uppruna eða kyns " .
Hvernig sem mál munu þróast í Egyptalandi virðist hann því frekar horfa til stjórnarhátta Receps Tayyips Erdogans í Tyrklandi en klerkaveldisins í Íran .
Herinn reynir að tryggja völd sín Forsetaembættið í Egyptalandi er allt annað nú þegar Morsi tekur við því , en þegar Hosni Mubarak og aðrir forverar hans sátu alvaldir í embætti .
Herráðið , sem fer með æðstu völd í landinu , leysti fyrr í mánuðinum upp þingið þar sem Múslímska bræðralagið og salafistar réðu ríkjum og tók sér löggjafarvald .
Ráðið ( SCAF ) áskildi sér einnig rétt til afskipta af stjórn landsins , en kveðst þó munu láta framkvæmdavaldið af hendi .
Herinn hefur tekið sér rétt til að stöðva tilraunir til að innleiða íslamskt réttarfar , sjaría , í stjórnarskránni .
Þá hefur herinn gert sjálfan sig að ríki í ríkinu með því að ákveða að hann einn fari með eigin málefni .
" Herinn er tilbúinn að búa við forseta úr röðum íslamista , en hann hefur gripið til varúðarráðstafana , " sagði Mustafa Kame al-Sayyed , stjórnmálafræðingur við Háskólann í Kaíró , í samtali við fréttastofuna AFP .
Gilles Kepel , sérfræðingur í íslömskum stjórnmálum við Stjórnmálafræðistofnun Parísar ( Sciences-Po ) , segir að herinn hafi gripið til " ráðstafana til að fanga forsetaembættið í nokkurs konar stofnananeti " .
