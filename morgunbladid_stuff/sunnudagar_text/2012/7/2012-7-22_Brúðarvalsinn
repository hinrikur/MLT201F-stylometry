Já , þú hefur rétt fyrir þér í því að þessu verður að ljúka , sagði hann .
Hann gaf þá Jóni Austra merki um að koma aftur á sinn stað .
Síðan steig hann eitt skref fram og sneri sér við svo allir gætu séð hann , fleygði því næst fiðluboganum frá sér , tók fram sjálfskeiðunginn sinn , og skar í sundur alla fjóra fiðlustrengina sem brustu með háum smelli .
Nú skal ég segja ykkur soldið skemmtilegt .
Það var eitt sinn fyrir mörgum árum að halda átti stórt og mikið brúðkaup i Svartsævarsókn í Vermlandi .
Það átti að halda kirkjubrúðkaup og mikil veisluhöld í þrjá daga og hvern dag sem brúðkaupið stæði skyldi dansinn byrja snemma kvölds og vara langt fram eftir nóttu .
Þar sem mikið átti að dansa var mikilvægt að útvega góðan fiðlara og nefndarmaðurinn Níels Eileifsson sem efndi til veislunnar hafði meiri áhyggjur af því en nokkru öðru .
Fiðlarann þann sem völ var á í Svartsævarsókn vildi hann ekki biðja .
Sá hét Jón Austri og víst hafði hann gott orð á sér , það vissi nefndarmaðurinn mætavel en hann var svo fátækur að hann átti til að koma fram í útslitnum jakka og skólaus .
Slíkan lafalúða gat nefndarmaðurinn ekki hugsað sár í fararbroddi brúðarfylgdarinnar .
Um síðir ákvað hann að senda boð til manns í Hérasveit sem kallaður var Spila-Marteinn og athuga hvort hann væri fáanlegur til að leika í brúðkaupinu .
Spila-Marteinn svaraði að bragði að í Svartsæ spilaði hann ekki því að í þeirri sókn byggi fiðlari sá sem hæfastur væri í gjörvöllu Vermlandi og meðan þeir hefðu hann þyrftu þeir ekki á öðrum að halda .
þegar Níels Eileifsson fékk þetta svar hugsaði hann sig um í nokkra daga og sendi síðan fyrirspurn til fiðlara sem bjó í Kílsókn og hét Óli í Sefbakka og spurði hvort hann myndi vilja leika í brúðkaupi dóttur sinnar .
En Óli í Sefbakka svaraði líkt og Spila-Marteinn .
Bað að heilsa Níelsi Eileifssyni og benti á að þar sem þeir hefðu slíkan ágætis fiðlara í sinni sókn og Jón Austra vildi hann ekki spila þar .
Þetta mislíkaði Níels Eileifssyni að tónlistarmennirnir skyldu ætla sér með þessu móti að þvinga upp á hann manni sem hann kærði sig ekki um .
Heiðurs síns vegna fannst honum að sér bæri að útvega annan fiðlara en Jón Austra .
Nokkrum dögum eftir að hafa fengið svar frá Óla í Sefbakka sendi hann vinnumann til Lars Larssonar fiðlara á Engi í næstu sókn .
Lars Larsson var vel stæður og átti góða jörð .
Hann var bæði hygginn og gætinn og ekki eins bráðgeðja og hinir fiðlararnir .
En honum eins og hinum varð samstundis hugsað til Jóns Austra og hvernig á því stæði að slíkur maður spilaði ekki í brúðkaupinu .
Vinnumanninum þótti kænlegast að svara sem svo að þar sem Jón Austri væri heimamaður ættu menn kost á að hlýða á hann hvenær sem væri .
En þar sem halda átti svo stórt brúðkaup vildi Níels Eileifsson bjóða upp á eitthvað sjaldgæfara og betra .
Ég efast nú um að hann fái nokkurn betri , sagði Lars Larsson .
Þér ætlið kannski að segja það sama og Spila-Marteinn og Óli í Sefbakka , svaraði vinnumaðurinn og sagði hvernig gengið hafði með þá .
Lars Larsson hlustaði á frásögn piltsins og sat hljóður langa stund í þungum þönkum .
Að lokum svaraði hann játandi .
Skilaðu kveðju til húsbóndans með þakklæti fyrir boðið og segðu að ég muni koma .
Næsta sunnudag kom einnig Lars Larsson til kirkjunnar í Svartsæ .
Hann kom akandi inn á svæðið fyrir framan kirkjuna í sama mund og gestirnir voru að raða sér upp .
Hann kom í eigin vagni með góðum hesti fyrir , var klæddur svörtum klæðisfötum og tók fram fiðluna úr gljáfægðum kassa .
Níels Eileifsson tók honum fagnandi og hugsaði sem svo að þessum manni gæti hann verið stoltur af .
Litlu seinna kom einnig Jón Austri gangandi til kirkjunnar með fiðluna undir hendinni .
Hann gekk rakleitt til gestanna sem umkringdu brúðina rétt eins og til þess kallaður að spila í brúðkaupinu .
Jón Austri kom í gamla gráa vaðmálsjakkanum sem menn höfðu séð hann klæðast frá ómunatíð en af því þetta var merkisbrúðkaup hafði konan reynt að lagfæra hann og saumað stórar grænar bætur á olnbogana .
Þetta var stór og myndarlegur maður og hefði sómt sér vel í fararbroddi brúðargöngunnar hefði hann ekki verið svona illa til fara og andlit hans ekki verið svona rúnum rist af áhyggjum og andstreymi .
Þegar Lars Larsson kom auga á Jón Austra virtist hann verða ögn óánægður .
Jæja , svo þið hafið einnig beðið Jón Austra að koma , sagði hann í hálfum hljóðum við Níels Eileifsson .
Það ætti ekki að skaða að við séum tveir fiðlarar í svo stóru brúðkaupi .
Ja , ég hef nú reyndar ekki boðið honum , sagði Níels Eileifsson með áherzlu og ég skil ekki hvers vegna hann hefur komið .
Þið skuluð fá að sjá að ég skal láta hann vita að hingað eigi hann ekki erindi .
Það hefur einhver boðið honum sem vill stofna til vandræða , sagði Lars Larsson .
Ef þú vilt hafa mín ráð þá láttu sem ekkert sé og bjóddu hann velkominn .
Ég hef heyrt menn segja að hann sé skapmikill og það er aldrei að vita nema hann stofni til óeirða ef þú lætur hann vita að hann sé ekki til kallaður .
Þetta skildi nefndarmaðurinn .
Enda var um seinan að standa í stímabraki því að brúðkaupsgestir höfðu myndað röð og voru þegar tilbúnir .
Hann gekk því til Jóns Austra og bauð hann velkominn .
Þar næst stilltu þeir sér upp báðir fiðlararnir fyrir framan gestaröðina .
Brúðarparið gekk undir tjaldhimni og brúðarmeyjar og -sveinar gengu hönd í hönd og þar á eftir komu foreldrar og skyldmenni og röðin var bæði löng og glæsileg .
Þegar allt var tilbúið gekk einn af sveinunum fram til tónlistarmannanna og bað þá að hefja brúðarvalsinn .
Báðir fiðlararnir smeygðu fiðlunum undir hökuna og biðu þannig tilbúnir .
Því það var gömul venja í Svartsæ að sá sem talinn var bestur fiðluleikari skyldi byrja að spila og stjórna hljóðfæraleiknum .
Brúðarsveinninn leit á Lars Larsson eins og hann ætlaðist til að hann byrjaði en Lars Larsson horfði á Jón Austra og sagði : – Það er Jón Austri sem á að byrja .
En það þótti Jóni Austra ekki viðeigandi , að hinn sem var klæddur eins og höfðingi ætti að stjórna , frekar en hann sem hafði komið í slitna jakkanum sínum beint úr þessu auma hreysi þar sem ekki var annað en fátækt og neyð .
– Nei fyrir alla muni , sagði hann , Nei fyrir alla muni ! Hann sá að brúðguminn gaf Lars Larsson merki .
– Lars Larsson á að byrja , sagði hann .
Þegar Jón Austri heyrði brúðgumann segja þetta tók hann fiðluna undan hökunni og steig eitt skref til hliðar .
En Lars Larsson hreyfði sig ekki , heldur stóð föstum fótum og öruggur á sínum stað .
Og lyfti ekki heldur boganum .
– Það er Jón Austri sem á að byrja , endurtók hann .
Hann sagði orðin hægt og með áherzlu , eins og sá sem er vanur að fá vilja sínum framgengt .
Það varð uppnám í hópnum út af þessari töf .
Faðir brúðarinnar gekk til Lars Larssons og bað hann að byrja .
Kirkjuvörðurinn birtist í dyrunum og veifaði til fólksins að það skyldi hafa hraðan á .
Presturinn stóð þegar frammi við altarið og beið .
– Þú verður þá að biðja Jón Austra að byrja að spila , sagði Lars Larsson .
Við fiðluleikarar álítum hann bestan meðal okkar .
Það má vera , sagði húsbóndinn , en okkur bændum þykir meira til þín koma , Lars Larsson .
Einnig hinir bændurnir færðu sig nær .
Svona , svona , byrja nú , sögðu þeir .
Presturinn bíður .
Við verðum að athægi fyrir kirkjugestum .
Lars Larsson stóð þarna drjúgur og fastur fyrir eins og áður .
Ég veit ekki hvers vegna fólkið í þessum söfnuði hefur á móti því að þess eigin fiðluleikari sé fremstur , sagði hann .
Níels Eileifsson var æfur yfir að Jón Austri skyldi þvingaður upp á hann á þennan hátt .
Hann gekk fast að Lars Larsson og hvíslaði : Mér skilst að það sért þú sem hefur boðið Jóni Austra hingað og viljir heiðra hann með þessari framkomu .
En flýttu þér nú að spila annars flæmi ég þennan leppalúða burt héðan með skömm .
Lars Larsson leit fast framan íhann og kinkaði kolli án sýnilegrar reiði .
Já , þú hefur rétt fyrir þér í því að þessu verður að ljúka , sagði hann .
Hann gaf þá Jóni Austra merki um að koma aftur á sinn stað .
Síðan steig hann eitt skref fram og sneri sér við svo allir gætu séð hann , fleygði því næst fiðluboganum frá sér , tók fram sjálfskeiðunginn sinn , og skar í sundur alla fjóra fiðlustrengina sem brustu með háum smelli .
– Það skal ekki segjast um mig að ég álíti mig meiri en Jón Austra , sagði hann .
En þannig var statt fyrir Jóni Austra að í þrjú ár hafði hann velt fyrir sér lagi sem hann fann að bjó innra með honum fullgert en sem hann hafði ekki getað komið á framfæri vegna þess hve allt gekk erfiðlega fyrir honum þar heima , því það bar aldrei neitt við hjá honum , hvorki stórt né smátt , sem lyfti honum upp yfir gráan hversdagsleikann og stritið .
En þegar hann heyrði fiðlustrengi Lars Larssons slitna reisti hann höfuðið og fyllti lungun af lofti .
Andlitsvöðvar hans voru spenntir eins og hann hlustaði eftir einhverju sem að honum bærist úr fjarska og svo byrjaði hann að spila .
Því að þetta verk sem hann hafði hugsað svo lengi um var nú allt í einu ljóst fyrir honum og meðan tónar þess hljómuðu gekk hann öruggum skrefum til kirkjunnar og brúðkaupsgestirnir höfðu aldrei fyrr heyrt slíkt lag .
Það hreif þá af svo miklum krafti að jafnvel Níels Eileifsson gat ekki hamið sig lengur .
Og allir urðu svo glaðir og hreyknir , bæði vegna Jóns Austra og Lars Larsson að öll fylgdin gekk tárvotum augum inn í guðshúsið .
Brúðarvalsinn Höfundur : Selma Lagerlöf Þýðandi : Laufey Kristjánsdóttir Selma Lagerlöf ( 1858-1940 ) var sænskur rithöfundur .
Hún fékk bókmenntaverðlaun Nóbels 1909 og tók fyrst kvenna sæti í sænsku akademíunni sem úthlutar nóbelsverðlaunum ( 1914 ) .
Þekktasta verk hennar er Gösta Berlings saga .
Á fjórða tug bóka Selmu Lagerlöf hefur komið út á íslensku .
