Mikið sem það er skemmtilegt að búa á landi sem sífellt er hægt að sjá nýjar hliðar á .
Líkt og fram kom í síðasta pistli mínum hélt ég fyrir tveimur vikum síðan á Vestfirði í fyrsta sinn á ævi minni .
Verður að segjast að ég heillaðist algjörlega af þessu landsvæði .
Firðirnir eru endalausir , fjöllin ótrúleg , náttúran almennt stórbrotin og þorpin falleg .
Strikar þetta allt saman út fjallvegina sem mér þóttu á köflum einum of brattir .
Að öllu öðru ólöstuðu fannst mér standa upp úr að keyra út í Selárdal og skoða þar listaverk Samúels Jónssonar .
Listamannsins með barnshjartað eins og hann er gjarnan kallaður .
Samúel var bóndi í þessum afskekkta dal þar sem í næsta nágrenni bjó Gísli nokkur á Uppsölum .
Skálavík , í grennd við Bolungarvík , stendur einnig upp úr .
Friðsæll staður og kjörinn til að á og fá sér göngutúr um fjöruna .
Af tjaldstæðum má helst nefna tjaldstæðið við Dynjanda sem er einmitt það sem maður vill á Vestfjörðum .
Dálítið afskekkt , lítið og ekki fjölfarið .
Kvöldsólin skartaði sínu fegursta og rammaði inn fossinn ægifagra sem rennur ótrúlega formfagur eftir bjarginu .
Svo verð ég nú að skjóta inn línu um vöfflurnar á Simbakaffi á Þingeyri .
Bústnar með einhverju leynibragði sem var afar gómsætt og góður bolli af heitu súkkulaði með .
Á ferðum okkar skemmdi veðrið heldur ekki fyrir .
Sólin skein í heiði og hitamælirinn sýndi vel upp undir 20 stig .
Svona á þetta að vera á sumrin og um að gera að njóta frísins til að skoða landið sitt og kynnast því enn betur .
Sem áður sagði þóttu mér vegirnir á Vestfjörðum á köflum fremur brattir og beinlínis glæfralegir með augum Reykjavíkurbarns .
Keyrsla um þá er þó algjörlega þess virði og margt að sjá fyrir vegfarendur .
Þó vissulega skuli ökumaður ekkert gera annað en að horfa fram á veginn .
Enda veitir ekki af .
Góður ferðafélagi Vegahandbókina greip ég með mér í ferðalagið um daginn .
Er hún góður ferðafélagi til að taka með sér í fríið enda þar að finna ógrynni upplýsinga um landið eins og það leggur sig .
Í bókinni má lesa fróðleik um hina ýmsu staði á þjóðveginum en einnig nálgast ýmsar upplýsingar um þjónustu innan bæjarfélaga .
En kort af bæjunum reynast vel fyrir ferðalanga og þar er t.d. merkt inn á matarverslanir , sundlaugar og tjaldstæði .
Aftast í viðaukum má svo lesa um hraunhella á Íslandi , heitar laugar og fleira forvitnilegt .
Vegir eru vel merktir á kortum bókarinnar og hægt að sjá í bókinni hæð fjallvega á Íslandi .
Afar ítarleg bók sem hiklaust má mæla með að taka með sér í ferðalagið .
