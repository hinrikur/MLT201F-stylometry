Meðalbókin er um 350 síður , en svo hefur það verið undanfarin ár og áratugi .
Þegar skoski rithöfundurinn Denise Mina tók við Old Theakstone-verðlaununum um daginn fyrir reyfara ársins , The End of the Wasp Season , hafði hún orð á því að þessi hefðbundna bókarlengd væri brátt úr sögunni , því þó lesandi rafbókar viti hvað bók er löng , svona nokkurn veginn , þá hefur hann glatað þeirri tilfinningu að vega bókina í hendi sér , meta það hversu lesefnið er mikið og jafnvel hvað hann sé að fá mikið , þ.e. margar síður , fyrir peningana .
Nú er það svo að sumar af bestu bókum sem ég minnist að hafa lesið um dagana eru stuttar , jafnvel örstuttar , og að sama skapi eru aðrar frábærar bækur langar , hnausþykkar mætti jafnvel segja .
Síðufjöldinn segir nefnilega lítið sem ekkert um það hversu góð viðkomandi bók er , hversu heimurinn sem felst inni í henni er ríkulega skapaður , persónurnar lifandi eða atburðarásin heillandi .
Þrátt fyrir það er okkur eðlilegt að þreifa á hlutum , snerta þá og vega í hendinni og þó við eigum að vita betur hefur það örugglega áhrif á okkur í bókavali hvernig bókin fer í hendi , hversu þung hún er eða létt .
Rafbækur eru allar jafn léttar og á skjánum fær maður litla tilfinningu fyrir því hve löng hún er þó það megi í sjálfu sér sjá það á hlutföllunum á stöðulínunum á upphafsskjánum .
Sumir sjá því margt til foráttu , en rétt að spyrja hvort það sé nokkur ástæða til að sjá eftir því að geta metið með höndunum hve löng bók er .
Verður það ekki bara til þess að bækur verða betri , knappari ? Kannski hætta höfundar þá að teygja lopann vegna þess að bókin er " bara " 200 síður þegar þeim finnst þeir vera búnir að segja söguna alla og útgefendur að pína menn til að skrifa meira svo hægara sé að selja viðkomandi bók .
Hin hliðin á peningnum er að kannski ættum við frekar að hafa áhyggjur af því að höfundar hirði ekkert um að sníða bækur í hæfilega lengd til útgáfu , hætti að skrifa símskeyti til Falklandseyja .
