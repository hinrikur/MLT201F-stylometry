Þór Whitehead Í grein í Sunnudagsmogganum 27. maí sl. ( " Treysti Jón ekki Jóni ? " ) fullyrti Jón Kristjánsson kaupmaður , að í bókinni Sovét-Ísland óskalandið ályktaði ég ranglega að Jón Magnússon , forsætis- og dómsmálaráðherra , hefði ekki treyst Jóni Hermannssyni lögreglustjóra til að útkljá svokallað drengsmál Ólafs Friðrikssonar 1921 .
Því hefði hann látið Jóhann P. Jónsson skipherra landhelgisgæslunnar taka við stjórn lögreglunnar í þessu átakamáli .
Jón Kristjánsson segir að orð sjálfs Jóns Magnússonar á Alþingi 1925 hnekki þessari ályktun minni .
Í henni felist " fullyrðing " , sem ekki hefði " sést áður í bókum og blaðagreinum um hvíta stríðið í nóvember 1921 , og ekki heldur í Píslarþönkum eða öðrum gamankveðskap " .
Þessi staðhæfing Jóns Kristjánssonar nær engri átt .
Í bók minni er skýrt vitnað til tveggja heimilda því til stuðnings að Jón Magnússon ráðherra hafi fyllst vantrausti á Jóni Hermannssyni lögreglustjóra vegna framgöngu hans í drengsmálinu .
Auk þess er slíkar fullyrðingar að finna í sömu umræðum á Alþingi og orð ráðherrans , sem Jón Kristjánsson vísar til og telur sanna óskorað traust hans á lögreglustjóranum , er hann vék til hliðar í málinu .
Í bók minni er meðal annars stuðst við frásögn góðkunns lögregluþjóns um að Jón Hermannsson hafi verið tregur til að fylgja eftir ákvörðun Jóns Magnússonar ráðherra um að vísa drengnum Nathan Friedmann úr landi að ráðum lækna vegna skæðs augnsjúkdóms .
Þá er það rakið , hvernig níu manna lögreglulið Reykjavíkur gerði tilraun til að ná Friedmann úr höndum Ólafs Friðrikssonar , sem flutt hafði piltinn hingað til lands frá Sovét-Rússlandi , líklega einkum til að aðstoða sig við erindrekstur fyrir Alþjóðasamband kommúnista í Moskvu .
En Ólafur , einn helsti leiðtogi verkalýðshreyfingarinnar og kommúnista , réð yfir ofurefli liðs , sem hann notaði til að yfirbuga lögregluna .
Fullyrt er að bæjarbúar hafi þó almennt kennt lakri liðsstjórn Jóns Hermannssonar um ófarir lögreglunnar fremur en mannfæð hennar .
Í réttarhöldum , sem síðar fóru fram í málinu , komst foringi aðstoðarlögreglumanna , Axel Tulinius , til dæmis svo að orði í skýrslu : " Að mínu áliti voru kringumstæðurnar ...
þannig ...
að lögreglan jafnvel án aðstoðar hefði átt að geta framkvæmt verk sitt .
" Lögfræðingur Ólafs Friðrikssonar tók undir þessi orð Axels og sagði að það hefði verið " sérstakt lán , að ekki hlutust slys af því , hve ráðþrota og skipulagslaus lögreglan var við þetta tækifæri " .
Þótt sitthvað hafi verið hæft í þessari gagnrýni , var Jóni Hermannssyni vissulega vorkunn .
Ómaklegt var að skella skuldinni á hann fyrir ofbeldi Ólafs og félaga .
Þessi mæti og friðsami embættismaður af gamla skólanum stóð skyndilega frammi fyrir skipulögðu ofbeldi af pólitískum toga .
Honum var ætlað að ganga á hólm við ofurefli liðs undir forystu manns , sem nánustu félagar úr hópi kommúnista lýstu síðar sem ofbeldismanni , veilum á geði .
Orð og gjörðir Eftir ósigur lögreglunnar ákvað Jón Magnússon ráðherra að safna 400 manna liði henni til aðstoðar við að fylgja eftir brottvísun Nathans Friedmanns úr landi .
En treysti ráðherrann sínum gamla samstarfsmanni úr stjórnarráðinu , Jóni Hermannssyni , til forystu í væntanlegum stórátökum við Ólaf ? Heimildir hníga eindregið að því að svo hafi ekki verið , meðal annars þegar litið er til tregðu lögreglustjórans við að fylgja málinu eftir á fyrri stigum auk niðurlægjandi ósigurs hans fyrir Ólafi .
Þegar orð Jóns Magnússonar um málið á Alþingi röskum þremur árum síðar eru grannt skoðuð , sést líka að þau eru ekki sú sönnun um traust hans á lögreglustjóranum sem Jón Kristjánsson fullyrti í áðurnefndri grein sinni .
Jón Magnússon sagðist hafa , , komist á þá skoðun síðan ...
að ekki hafi átt að ganga frekar fram af hálfu lögreglunnar en gert var " í átökunum við Ólaf " vegna þess , hve fámenn hún var " .
Orðið síðan er hér lykilorðið .
Í þessu orðalagi fólst í raun viðurkenning ráðherrans á því að hann hefði vantreyst lögreglustjóranum 1921 .
Ábyrgð á því að hann fól Jóhanni P. Jónssyni að taka við lögreglustjórn í drengsmálinu , vísaði hann hins vegar óbeint til aðstoðarlögreglumanna .
Þeir hafi viljað hafa " sérstakan foringja " , en það hafi alls ekki stafað af vantrausti á Jóni Hermannssyni .
Nú er traust heimild fyrir því , að ráðherrann hafði áður en hann skipaði Jóhann aðstoðarlögreglustjóra , fyrst leitað árangurslaust til tveggja löglærðra og ráðsettra embættismanna , sem ólíklegt var að liðsmenn aðstoðarlögreglunnar hefðu nokkru sinni kosið sér til forystu .
Þetta bendir til þess að ráðherrann hafi sjálfur átt frumkvæði að því að víkja lögreglustjóranum til hliðar í málinu .
Ekki þarf þó að efast um vilja aðstoðarlögreglumanna til að hafa " sérstakan foringja " , en fullyrða má að það hafi sannarlega stafað af vantrausti á Jóni Hermannssyni .
Ekki þarf annað en líta á fyrrnefndan vitnisburð Axels Tuliniusar , aðalliðsöfnunarmanns aðstoðarlögreglunnar , til að sannfærast um fullkomið vantraust hans á liðsstjórn Jóns .
Á meðan stuðningsmenn Ólafs Friðrikssonar yfirbuguðu lögregluna , hafði Axel reynt Jón að því að láta liðsauka borgara undir sinni forystu sitja hjá og leysast því næst upp vegna skorts á fyrirmælum .
Sigurbjörn Þorkelsson , einn aðalfyrirliði hægri manna í bænum , kveðst líka hafa talið Jón Hermannsson svo ófæran til forystu , að hann hafi neitað að ganga í aðstoðarlögregluna undir forystu hans , ef til kæmi .
Loks verður að benda á það að ráðherrann gat að sjálfsögðu skipað sérstakan foringja fyrir aðstoðarliðið og sett hann undir lögreglustjóra .
En ráðherrann virðist hafa farið öfugt að , svipt nafna sinn Hermannsson stjórn yfir lögreglunni í málinu og sett landhelgisgæsluskipherrann bæði yfir lögregluna og aðstoðarlið hennar .
Þó fullyrti ráðherrann í alþingisumræðunum 1925 , að Jóhann skipherra hefði aðeins verið skipaður varalögreglustjóri Jóni Hermannssyni " til aðstoðar " .
Á svig við sannleikann .
En hvers vegna kaus Jón Magnússon að gangast ekki við augljósu og alkunnu vantrausti sínu og aðstoðarlögreglumanna á Jóni Hermannssyni , þegar rætt var um málið á Alþingi 1925 ? Aðalástæðan var líklega sú , að þá var ráðherrann að flytja umdeilt frumvarp ríkisstjórnar Íhaldsflokksins um stofnun varalögreglu til að takast á við pólitísk upphlaup af því tagi , sem Ólafur Friðriksson hafði efnt til 1921 .
Stofna átti fastan liðsflokk um eitt hundrað varalögreglumanna undir stjórn sérstaks forstöðumanns , en ekki lögreglustjórans í Reykjavík .
Jón Magnússon var því aftur að sýna nafna sínum Hermannssyni álíka vantraust í verki og 1921 .
Stjórnarandstæðingar , framsóknarmenn og jafnaðarmenn , notuðu þetta meðal annars sem rök fyrir því að ráðherrann væri að stofna hér til frambúðar , , hvítan her " , eins og hann hefði sýnt tilburði til með því að safna liði og setja lögreglustjórann af í drengsmálinu .
Framsóknarmenn fullyrtu auk þess að stofnun aðstoðarlögreglunnar þá hefði aðeins stafað af því að Jón Hermannsson lögreglustjóri eða fulltrúi hans hefðu reynst ófærir um að veita lögreglunni forystu , eins og öllum bæjarbúum væri fullkunnugt um .
Sama væri hve mörgum mönnum Jón hefði á að skipa beint eða óbeint , hann væri dæmdur til að bíða ætíð ósigur .
Í stað þess að stofna fjölmenna varalögreglu til frambúðar , væri því brýnt að skipta lögreglustjóraembættinu upp í embætti tollstjóra og lögreglustjóra .
Leyfa ætti Jóni Hermannssyni að fá að njóta ótvíræðra skrifarahæfileika sinna við stjórn tollheimtu , en skipa mann með foringjahæfileika fyrir lögregluna og styrkja hana að öðru leyti .
Jón Magnússon átti í vök að verjast fyrir þessum málflutningi .
Hann hafði því ríka ástæðu til að fara á svig við sannleikann og fullyrða að lögreglustjórinn nyti fulls trausts sín og hefði notið slíks trausts bæði af sinni hálfu og aðstoðarlögreglumanna í drengsmálinu 1921 .
Samstarf og gömul vinátta kann einnig að hafa ráðið einhverju hér um , en Jón Hermannsson hafði verið skipaður lögreglustjóri í ráðherratíð Jóns Magnússonar .
Þó tók ráðherrann því ekki fjarri 1925 að skipta lögreglustjóraembættinu upp að tillögu framsóknarmanna , , og fá lögreglustjóra æðsta vald yfir varalögreglunni " eftir slíka skiptingu .
Það kom síðan í hlut Framsóknarflokksins að framkvæma þessa tillögu í stjórnartíð sinni 1928 .
Þá var rösklega þrítugur bæjarfógetafulltrúi , Hermann Jónasson , síðar forsætisráðherra og formaður Framsóknarflokksins , skipaður lögreglustjóri í Reykjavík .
Þessi skipun Hermanns er almennt talin marka upphaf að nútímavæðingu lögreglunnar á Íslandi .
Það segir nokkuð um þá stjórnunarhætti fyrirrennara hans , sem framsóknarmenn á Alþingi töldu brýnt að breyta 1925 og Jón Magnússon tók óbeint undir , þegar hann léði máls á skiptingu embættisins .
Af þessu öllu má ráða , að Jón Kristjánsson hefði þurft að lesa bókartexta minn og viðeigandi heimildir af meiri nákvæmni , áður en hann staðhæfði í Sunnudagsmogganum að ég túlkaði orð Jóns Magnússonar " að eigin vild " .
Gamankveðskap og ættfræði hefði hann fremur átt að láta liggja á milli hluta , en svo má skilja að grein hans sé sprottin af frændrækni við Jón Hermannsson og hvöt til að verja orðstír Jóns Magnússonar fyrir glannalegum ályktunum óábyrgra sagnfræðinga .
Staðhæfingar , sem stjórnmálamenn hafa í frammi í hita umræðna á Alþingi , geta seint talist algildur sannleikur um söguleg efni .
Jón Magnússon verður þar ekki undanskilinn , eins og þetta dæmi sannar , þó að víst megi telja hann á meðal ágætustu stjórnmálaleiðtoga landsins á 20. öld .
En það er hlutverk sagnfræðinga að sannreyna orð manna , bera þau saman við aðrar tiltækar heimildir , kanna úr hvaða jarðvegi þau eru sprottin og hvernig þau fara saman við gjörðir þeirra .
Sátt um ósannindi Jón Kristjánsson segir að það sé " ekki almenn sátt " um bók mína Sovét-Ísland draumalandið , vegna þess að ég eigi " auðvelt með að draga ályktanir beinustu leið út á hægri kant " .
Hér hefði Jón gjarnan mátt beita ögn meiri nákvæmni svo sem víðar : Vilji menn víta bókarhöfund í dagblaði fyrir slæm vinnubrögð , þá þurfa þeir helst að fara rétt með titil bókarinnar , sér í lagi , þegar hann er úr alkunnu kvæði .
Ávítur Jóns á " draumalandið " missa annars marks af tveimur ástæðum .
Í fyrsta lagi er alhæfing hans um ályktanir mínar hreinn sleggjudómur , sem meta verður eftir gildi athugasemda hans í heild .
Í öðru lagi hefur það aldrei verið markmið mitt að skapa almenna sátt um verk mín .
Ég er að mörgu leyti samþykkur þeirri kenningu , að sagnfræði , sem sátt ríkir um , sé oft harla lítils virði .
Fræðimaður , sem sífellt reynir að sætta ólík sjónarmið , hlýtur fyrr eða síðar að fjarlægjast sjálft markmið vísindanna , að leita að sannleika , hvað sem það kostar .
Að því markmiði vil ég umfram allt keppa með því notfæra mér tiltölulega einfaldar og hefðbundnar aðferðir sagnfræðinnar og dylja hvergi skoðanir mínar og viðmið .
Með bók minni , Sovét-Ísland óskalandið , rauf ég vissulega sátt , sem hér hefur ríkt um túlkun á ýmsum þáttum í sögu kommúnisma á Íslandi .
Sú sátt hvíldi á því að sagnaritararnir voru flestir kommúnistar ellegar arftakar þeirra af ysta vinstri væng .
Skýrt dæmi um þetta eru 90 ára frásagnir þeirra af drengsmálinu , þar sem Ólafi Friðrikssyni og Nathan Friedmann er jafnan lýst sem fórnarlömbum " hvíta stríðsins " , sefasjúkra , fasískra ofsókna af hálfu Jóns Magnússonar og ríkisstjórnar hægrimanna og framsóknarmanna .
Þegar farið var í saumana á þessum frásögnum , sást hvernig sáttin studdist iðulega við frávik frá fræðilegum vinnubrögðum og pólitíska hlutdrægni eða viðmið , sem fáir gætu lengur aðhyllst nema þeir , sem enn halda í trú sína á kommúnisma eða vilja verja þá stefnu .
Hlutur stjórnvalda í drengsmálinu var afbakaður svo mjög , að Jóni Magnússyni var að ósekju kennt um dauða Nathans Friedmanns og það spunnið upp að hann hefði látið lífið í útrýmingarbúðum nasista .
Með því að rjúfa sáttina um slík vinnubrögð og túlkanir , má segja að bók mín hafi rétt að nokkru hlut Jóns Magnússonar í margumræddu máli .
Því er hjákátlegt , þegar Jón Kristjánsson kaupmaður telur það ljóð á bók minni að um hana ríki ekki sátt , en veitir mér jafnframt þá föðurlega áminningu að , , rangtúlka ekki orð Jóns Magnússonar , hann " eigi betra skilið " .
Ég hef endurmetið hlut Jóns í drengsmálinu með nákvæmlega sömu aðferð og ég hef beitt til að sýna fram á að ekki er hægt að trúa orðum hans um traust hans og aðstoðarlögreglumanna á Jóni Hermannssyni 1921 .
Höfundur er rannsóknarprófessor í sagnfræði í Háskóla Íslands .
