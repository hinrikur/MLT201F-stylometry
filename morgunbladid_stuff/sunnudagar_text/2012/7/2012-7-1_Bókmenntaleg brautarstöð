Á King ' s Cross-brautarstöðinni í London má sjá fólk mynda hvað annað við skilti .
Skiltið er lítið en vandlega merkt brautarpalli 9 ¾ en það er brautarpallurinn þar sem Harry Potter og félagar biðu eftir lestinni sem flutti þau til Hogwart-galdraskólans .
Nú mætti ætla að það væru að mestu leyti börn sem sæktust eftir að láta mynda sig við þetta skilti .
Börn hafa ríkt ímyndunarafl og trúa svo iðulega í hjartans einlægni því sem þau lesa og fyrir þeim mörgum er Harry Potter raunverulegur , þótt hann sé skáldsagnapersóna .
En það eru ekki bara börn sem stilla sér stolt og hrifin upp fyrir framan skiltið á King ' s Cross , það gera einnig þeir fullorðnu og voru reyndar mun meira áberandi en börnin þann dag sem ég fylgdist með umferðinni á brautarpalli 9 ¾ .
Gott að sjá að svo margir fullorðnir hafa varðveitt barnið í sér .
Og alveg jafn gott að sjá hvernig bókmenntirnar geta sett svip á umhverfið og runnið saman við það .
Brautarpallur 9 ¾ er alveg örugglega merkilegasti brautarpallurinn á King ' s Cross og sá sem einu sinni hefur séð hann og hefur vott af ímyndunarafli fer ekki aftur í gegnum þessa lestarstöð án þess að heimsækja hann .
Maður kemst í óendanlega gott skap við að hugsa um það hversu góð áhrif bækur geta haft á þá sem þær lesa og það er hreint dásamlegt að sjá bók stimpla sig inn á lestarstöð , eins og í þessu tilviki .
Já , bækur hafa ýmis áhrif og stundum getur bók orðið hluti af lífi fólks án þess að það hafi lesið hana .
Ég komst að þessu um daginn þegar kunningjakona mín sem vinnur í fjármálageiranum sagði mér að á vinnustað hennar væri iðulega sagt þegar ómögulegt væri að ganga frá málum vegna ómögulegra skilyrða : Þetta er Catch 22 .
Hún hefur aldrei lesið þessa frægu bók Josephs Hellers en veit samt nokkurn veginn hvað felst í Catch 22 .
Hún spurði mig hvort hún ætti að lesa bókina .
Ég sagðist ekki geta mælt nógsamlega með henni .
Orðið nútímaklassík er notað í tíma og ótíma og á ekki alltaf við , en sannarlega í þessu tilviki .
