Haraldur Sigurðsson er í fremstu röð eldfjallafræðinga í heiminum .
Hann var lengst af prófessor við háskólann í Rhode Island í Bandaríkjunum og hefur unnið að mikilvægum rannsóknum í eldfjallafræðum víða um heim .
Árið 2011 kom út eftir hann bókin Eldur niðri , sem er eins konar sjálfsævisaga þar sem hann fjallar um líf sitt og störf .
Haraldur er hættur kennslu við háskólann í Rhode Island en hefur þar rannsóknaraðstöðu .
Hann býr nú stóran hluta ársins í Stykkishólmi .
Hann er spurður um upprunann og svarar : " Ég er fæddur í Stykkishólmi en þaðan var móðir mín , Anna Oddsdóttir , og faðir minn , Sigurður Steinþórsson , sem var úr Þingeyjarsýslu , var kaupfélagsstjóri í Hólminum og þar ólst ég upp til tólf ára aldurs þegar við fluttum til Reykjavíkur .
Í Hólminum var fullkomið umhverfi fyrir lítinn gutta : sjórinn , bátarnir , höfnin , eyjarnar og fjöllin .
Þetta umhverfi nærði ást mína á náttúrunni .
Þetta var indæll staður og nú er ég kominn aftur eftir áratuga fjarveru .
" Kom ekkert annað til greina en að koma aftur til Stykkishólms ? " Það kom margt til greina .
Ein af ákvörðunum mínum í lífinu var að eignast bústað í Hólminum og þar hef ég aðstöðu án þess að dvelja allt árið .
Ég er í Stykkishólmi um sex mánuði á ári en hina mánuðina er ég við rannsóknarstörf hér og þar erlendis og hef rannsóknaraðstöðu í háskólanum í Rhode Island , þar sem ég starfaði lengst af .
" Byggð á hættusvæðum Hv a ð ertu að rannsaka núna ? " Ég er meðal annars að rannsaka jarðfræði Snæfellsnessins .
Hluti af rútínu minni er að fara út klukkan sjö á morgnana og upp í fjöllin .
Ég er þrjá til sex tíma úti einhvers staðar á hverjum degi .
Það er eiginlega alveg sama hvernig veðrið er og hvaða árstími er , það er alltaf hægt að finna staði þar sem er skjól .
Annars er bara spennandi að vera úti í brjáluðu veðri .
Vinna úti í náttúrunni er mikilvæg fyrir jarðfræðinga því þar eru allar upplýsingarnar .
Þær eru huldar og því oft erfitt að finna þær og maður veit ekki nákvæmlega hvað maður finnur fyrr en maður rekst allt í einu á það .
" Þú ert maður sem er á ferð og flugi , er þér kannski nokkurn veginn sama hvar þú býrð meðan þú getur komist út í náttúruna ? " Fastur bústaður skiptir ekki svo miklu máli ef ég get verið í náttúrumhverfi þar sem eitthvað er að rannsaka , þá aðallega varðandi eldfjöll .
Aðalvinnan mín hefur verið á sviði eldfjallarannsókna en ég hef líka unnið á öðrum sviðum , til dæmis hef ég rannsakað loftsteinaárekstra .
" Hafa víða um heim verið byggðar borgir og mannabústaðir á svæðum þar sem er vitað að mannskæð eldgos muni verða ? " Já , því miður .
Indónesía er mesta eldfjallasvæði heimsins .
Þar eru 150 virk eldfjöll og gos á hverjum degi og stundum tvö .
Eyjan Java er þéttbýlasta svæði jarðarinnar með fjölda eldfjalla og þar er byggð alveg uppi við eldgígana .
Af þessu stafar gríðarleg hætta .
Ísland er mjög strjálbýlt en vandinn er að þar verða gos oft á svæðum þar sem hefur ekki gosið áður og því koma upp ný eldfjöll , nýjar sprungur og nýjar gjár .
Það er mjög erfitt að segja til um hvenær og hvar gos verði .
Það er eiginlega ekki hægt að spá um það nema rétt áður en byrjar að gjósa .
Sérðu eitthvað sem bendir til að eldgos verði fljótlega á Íslandi ? " Nei , ekkert sérstaklega .
Ég hef bent á Krísuvíkursvæðið , sem ástæða er til að hafa áhyggjur af en þar er sprungukerfi sem Heiðmörk liggur á og Straumsvík er byggð nærri sprungukerfi og ung hraun eru í Hafnafirði og í grennd við Njarðvíkur , ættuð úr eldstöðvum á Reykjanesi .
Það er nokkurn veginn regla að þar sem ungt hraun er mun yngra hraun koma ofan á það .
Ytri mörk höfuðborgarsvæðisins eru að færast upp að Elliðavatni og Heiðmörk og í Hafnarfirði er hún að færast yfir í Kapelluhraunið , þannig að verið er að reisa byggð á hættusvæðum .
Í fyrra gáfu Almannavarnir út skýrslu um áhættumat fyrir höfuðborgarsvæðið .
Þetta er 65 blaðsíðna skýrsla , unnin af 28 manns , en í þeim hópi var enginn einasti jarðfræðingur , sem mér finnst einkennilegt .
Á þessum 65 síðum fjallar einn fjórði úr blaðsíðu um eldgosahættu á höfuðborgarsvæðinu .
Þetta nær ekki nokkurri átt .
Í skýrslunni er kort af hraunum sem hafa runnið umhverfis höfuðborgina og gegnum Hafnarfjörð , en engu er líkara en skýrsluhöfundar stingi höfðinu í sandinn og neiti að viðurkenna að þetta geti gerst aftur eða telji að líkurnar séu það litlar að hægt sé að lifa með því .
Veðurstofan og vísindamenn við Háskóla Íslands fylgjast vel með sem þýðir að ef til vill verður hægt að sjá fyrir gos á þessum svæðum skömmu áður en þau hefjast en það er þegar búið að byggja á svæðunum .
Það verður hægt að bjarga fólkinu og kannski kæliskápnum og húsgögnum en það verður aldrei hægt að byggja aftur á sumum af þessum svæðum .
" Af hverju er byggt á hættusvæðum ? " Ég held að þarna sé pólitísk pressa , eins og í svo mörgu í okkar landi .
Stjórnmálamennirnir lifa fyrir kjörtímabilið og hugsa sem svo : Það gerist ekkert meðan við erum á lífi .
Sem getur verið alveg rétt .
Þetta er sennilega allt í lagi varðandi verksmiðjuna í Straumsvík því það þarf hvort eða er að byggja nýja verksmiðju eftir fimmtíu ár , þá verður núverandi verksmiðja orðin gamaldags , menn vilja rífa hana og byggja nýja og þá er svo sem allt í lagi að hraunið taki hana .
En það er nokkuð annað mál ef þú átt einbýlishús í útjaðri Hafnarfjarðar eða uppi við Elliðavatn , sem þú varst ekki bara að byggja fyrir þig heldur líka fyrir afkomendur þína .
Þér þætti sárt ef það færi undir hraun .
Aðalveitur til höfuðborgarinnar eru svo á þessum svæðum , þannig að hraunstraumar á þeim myndu taka út rafmagns- og vatnsveitur , sem myndi skapa mikil vandamál .
Ég er ekki að segja að það séu að koma gos .
Reyndar hefur verið mikill óróleiki í Krýsuvík þannig að það er fylgst með því svæði .
" Þú talar nokkuð afdráttarlaust um þetta , það eru kannski ekki margir vísindamenn sem gera það .
" Ég er ekki háður styrkjakerfi og er ekki hluti af háskólakerfinu og þess vegna get ég rifið kjaft .
En marga kollega mína gruna ég um að passa mjög vel hvað þeir segja vegna þess að þeir starfa innan kerfisins í litlu landi .
Þá er stutt í sjálfsritskoðun .
Menn passa hvað þeir segja .
Embættiskerfið og styrkjakerfið þrengja að mönnum , en stundum heyrir maður þá viðra skoðanir í þessum efnum sem þeir láta ekki uppi opinberlega .
Ég hef búið erlendis í 40-50 ár og þá sér maður hlutina með öðrum augum .
Hér á landi virðast menn vera ragir við að stíga fram og vara við náttúruhamförum .
Það eru undantekningar , eins og til dæmis í sambandi við Kröflugosið en þá stigu fram vísindamenn sem voru mjög gagnrýnir og stóðu sig frábærlega .
" Lofsteinaárekstur í Mexíkó Þú sagðist áðan hafa unnið að loftsteinarannsóknum .
Með nokkurra ára millibili kemur stórmynd frá Hollywood um loftstein sem er um það bil að rekast á jörðina og eyða þar lífi .
Er hætta á að slíkt gerist ? " NASA fylgist núna með 4.700 loftsteinum , af ýmsum stærðum .
Það er búið að kortleggja þá og nokkurn veginn er vitað á hvaða brautum þeir eru .
Þetta eru lofsteinar sem geta farið inn á braut jarðar , og það er alvarlegt mál .
Á hverju ári koma loftsteinar inn í lofthjúpinn og flestir brenna þeir upp , enda litlir , en svo eru nokkrir sem eru nógu stórir til að komast til jarðar .
Halastjörnur eru svo önnur tegund af loftsteinum og fara miklu hraðar en þeir .
Lofsteinar eru eins og steinn en halastjörnur eru eins og drullugur snjóbolti með sandi og grjóti innan í , svona eins og óþekkir krakkar leika sér stundum að því að búa til .
Menn hafa velt því fyrir sér hvað er hægt að gera fyrirfram til að breyta braut loftsteina og rætt hefur verið um að senda á þá eldflaug með vopni á til að skapa sprengingu og breyta braut þeirra .
Slíkt hefur aldrei verið reynt og ekki er víst að það myndi takast .
Jarðsagan segir okkur að það hafa orðið loftsteinsárekstrar við jörðina .
Ef við lítum á tunglið þá er það eins og illa bólugrafinn unglingur , fullt af gígum .
Það góða við tunglið er að það varðveitir loftsteinasöguna af því að engin veðrun er á tunglinu .
Jörðin hefir orðið fyrir jafn miklum árekstrum af lofsteinum og tunglið , en þar er alltaf verið að þurrka af skólatöflunni með veðrun og rofi , þannig að gígarnir sjást ekki , en nokkrir þeirra hafa fundist .
Sá loftsteinaárekstur sem ég hef unnið við að rannsaka varð fyrir 65 milljónum ára í Mexíkó og myndaði gíg sem er eins og Breiðafjörður og Faxaflói til samans .
Umhverfisáhrif þessa árekstrar ollu því að 85 prósent af öllu lífríki á jörðinni liðu undir lok , þar á meðal risaeðlurnar .
Loftsteinninn hefði ekki getað lent á verri stað því þarna voru mjög brennisteinsrík efni í jörðu og það var eins og hann hefði lent á púðurtunnu .
Ef hann hefði lent í hafinu eða á meginlandsskorpu væru risaeðlurnar ennþá við völd .
En vegna þess að hann lenti á þessum ákveðna stað varð myrkur , sennilega í mörg ár , dag og nótt , og frost um alla jörð .
Það skiptir miklu máli hvar loftsteinn lendir .
Árekstur loftsteina við jörðina er nokkuð sem fólk hefur ekki áhyggjur af dags daglega en það er mikilvægt að vita hvað getur gerst .
Ég vann við þessar rannsóknir á árunum 1990-92 og fann fyrstur manna glerperlur sem myndast við árekstur loftsteina á jörðina .
Þegar steinninn skellur á jörðina bræðir hann jarðskorpuna og slettir út í geiminn glerperlum sem falla til jarðar .
Þegar ég fann þessar glerperlur var það fyrsta sönnunin um þennan árekstur og um leið kom í ljós hvar hann hafði rekist á jörðina .
Það er talið að árekstrar af þessari stærð verði ekki oftar en einu sinni á hundrað milljónum ára .
En minni háttar árekstrar verða oftar .
" Finnst þér líklegt að allt líf á jörðinni eigi eftir að eyðast ? " Nei , ég held að það muni ekki gerast , nema kannski af manna völdum og þá vegna umhverfisáhrifa .
Í gegnum söguna vitum við að lífið á jörðinni er afskaplega seigt og þolir allan fjandann .
Það hafa orðið mjög stór eldgos , til dæmis mjög stórt eldgos í Indónesíu fyrir 70.000 árum sem hafði sennilega áhrif á þróun mannsins .
Á þeim tíma voru til nokkur afbrigði af manninum en gosið varð til þess að einungis tvö afbrigði voru eftir .
" Barátta um vatn Þú nefndir eyðingu af völdum umhverfisáhrifa .
Segðu mér meira frá þeirri hættu ? " Íslendingar eru afar spenntir fyrir hlýnun og geta ekki beðið eftir að það hlýni meira svo þeir fái sem flestar baðstrandir ! Í Suður-Evrópu og suðurhluta Bandaríkjanna munu gróðurbeltin færast með vaxandi hlýnun og þá geta myndast eyðimerkur .
Þetta getur breytt hagkerfi jarðarinnar og þá verða háðar styrjaldir um vatn , ekki olíu .
Ég held að það verði kannski ekki svo langt í að það verði barist um vatn .
Þessi hlýnun og áhrif hennar eru gríðarlegt áhyggjumál sem erfitt er að ráða við út frá hagfræðilegum og pólitískum aðstæðum .
Það er mikið haldið af ráðstefnum um þessi mál og mikið til af ræðum og skýrslum en það kemur ekki sérlega mikið út út því .
Við höldum áfram að dæla koldíoxíði út í andrúmsloftið af sama krafti og áður .
Það gengur á olíubirgðir heims en það eru önnur efni sem við erum að klára og eitt af þeim er fosfat sem er mjög mikilvægt í áburð .
Það er mjög lítið til af því , ein afar stór náma í Marokkó er aðalfosfatnáma heims og sagt er að eftir þrjátíu ár verði það fosfat búið .
Fosfat hækkar um 200-300 prósent á ári og um leið hækkar áburður .
Svo kemur að því að mjög lítið verður eftir af fosfati og verð á landbúnaðarafurðum verður sprengt upp .
Þá segja menn : Gott og vel , við finnum bara eitthvað annað efni í staðinn .
En það er ekkert sem kemur í staðinn fyrir fosfat .
" Þ etta er ekki björt framtíðarspá .
" Þetta eru þættir sem við vitum af en þeir eru ekki nægilega ræddir af því að menn eru bara að hugsa um næsta kjörtímabil og segja með sér : Ja , það sem gerist eftir 30 ár þegar ég er kominn á eftirlaun hefur ekki pólitíska þýðingu fyrir mig .
Svo virðist reyndar eins og kjósendur hafi ekki mikinn áhuga á þessum málum heldur .
Jarðfræðingar sjá hlutina öðruvísi , enda hugsa þeir stundum í milljónum ára .
Við erum samt ekki að tala um milljónir ára , heldur bara tugi ára .
Snæfellsjökull verður sennilega bráðnaður eftir 30 ár og hvað segja Reykvíkingar þegar þeir sjá ekki lengur jökulinn ? " Eldfjallasafn í Stykkishólmi Í Stykkishólmi setti Haraldur á stofn eldfjallasafn sem var opnað árið 2009 .
Safnið er einstætt í veröldinni en þar er að finna listaverk víða að úr heiminum sem tengjast eldgosum og eldvirkni .
Um tilurð safnsins segir Haraldur : " Þegar ég var að rannsaka Vesúvíus á Ítalíu og gosið sem þar varð árið 79 eftir Krist fór ég að safna gömlum myndum af eldgosum því þær geta haft upplýsingagildi .
En svo fór ég að fá áhuga á verkunum sjálfum , listgildi og sögu þeirra .
Þessi söfnun hófst fyrir rúmum 40 árum og áður en ég vissi af var ég kominn með heilmikið safn og allt húsið var orðið fullt .
Fyrir rúmum tíu árum bauð ég íslenska ríkinu þetta safn .
Því boði var nokkuð vel tekið en svo urðu stjórnarskipti og málið datt upp fyrir .
Hið opinbera hjálpaði mér að koma safninu til landsins en enginn vildi taka við þvi .
Þá varð að samkomulagi við Stykkishólmsbæ að setja safnið upp hér .
Húsnæðið er lítið og því er bara hluti af safninu uppi .
Það er miklu meira til .
Ein ástæðan fyrir því að ég stofnaði safnið er líka sú að mér finnst að það sé siðferðileg skylda vísindamannsins að útskýra hvað hann hefur verið að gera þannig að almenningur verði einhvers vísari .
Safnið er tæki mitt til að fræða almenning um eldgos og sögu þeirra .
Yfirleitt er mjög auðvelt fyrir fólk að nálgast listaverk , fólk kemur hér inn , sér listaverkin og um leið gefst tækifæri til að segja því sögur af eldgosunum og fræða það um vísindi .
Svo gengur fólk út með nýja vitneskju .
" 