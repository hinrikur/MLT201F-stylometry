Eistinn Valmar Väljaots er ekki maður einhamur .
Hann hefur verið áberandi í tónlistarlífinu norðanlands með ýmsu móti í tæpa tvo áratugi , þar af síðustu ár á Akureyri .
Sumir segja hann snilling enda hæfileikarnir ótvíræðir og virðist engu máli skipta í hvaða hljóðfæri hann grípur .
Skapti Hallgrímsson skapti@mbl.is Aðkomumaður á Akureyri hafði á orði við blaðamann að nokkrir nauðalíkir náungar væru greinilega virkir þátttakendur í tónlistarlífi bæjarins .
Gætu það verið fjórburar ? Skolhærðir með gleraugu , afburða menn á sínu sviði ; einn léki í rokkhljómsveit , annan hefði hann séð stjórna a.m.k. tveimur kórum , sá þriðji væri organisti í Glerárkirkju og þann fjórða hefði hann séð leika eins og engil á fiðlu í brúðkaupi .
Heimamaðurinn dregur upp ljósmynd af Valmari Väljaots .
– Já , það passar .
Þetta er einn þeirra , en hver ? " Misskilningur hjá þér , vinur minn , " segir heimamaðurinn .
– Útilokað .
Heldurðu að ég þekki manninn ekki á mynd ? " Jú , það er ekki misskilningurinn .
Þetta er maðurinn .
Sá sem þú hélst að væru fjórir ...
" - - - - Valmar flutti til Húsavíkur frá Eistlandi 1994 ásamt eiginkonu sinni , Eneli Bjargeyju .
Dóttirin Elise Marie fæddist þá um vorið og sonurinn Magnús Mar sumarið 1997 .
Fjölskyldan var þrjú ár á Húsavík .
" Ég kenndi á fiðlu og varð svo líka organisti 1996 .
Ég ætlaði ekki að vera lengi á Íslandi en framlengdi samninginn eftir fyrsta árið og 1996 , þegar organistastarfið var auglýst , langaði mig að vera eitt ár enn vegna þess að afi minn var organisti og mér fannst ég þurfa að feta í fótspor hans .
" Afi Valmars hafði orgelleikinn að aukastarfi .
" Hann var mikill kirkjumaður og spilaði í tveimur kirkjum .
Síðan ég var gutti í sveitinni var þessi afi minn ein aðalpersónan í mínu lífi og mér fannst þetta því kjörið tækifæri ; eins og að taka við af honum .
" Valmar hefur allar götur síðan m.a. starfað sem organisti , en ætlar nú að ná sér í formlega menntun á því sviði .
Sest í Tónskóla þjóðkirkjunnar í haust .
" Ég hef verið organisti í ýmsum kirkjum í 16 ár ; mér líður eiginlega núna eins og ég sé pabbi margra krakka en þurfi á námskeið í því hvernig á að eignast þau ! " segir Valmar og hlær – í eitt skipti af mörgum .
" Það er alltaf gott að læra , en ég held það komi mér sennilega fátt á óvart , a.m.k. í náminu sálmabókinni .
Ég er orðinn eins og fiskur í vatni í þessu starfi en mig vantar pappíra .
Það er aldrei að vita nema einhver komi aftan að þér með lúmskri árás ; menn gera kollegum sínum það að vísu ekki held ég en það er samt öryggi að hafa prófið .
" Valmar segir reyndar menntun og kunnáttu ekki það sama .
" Ef einhver vill koma og taka af mér starfið í Glerárkirkju mun ég bara bjóða honum í kappspil ! " Næsta vetur verður hann því á skólabekk í Reykjavík , en hættir að stjórna bæði Karlakór Akureyrar – Geysi og Kór eldri borgara , auk þess sem hann kveður vini sína , rokkarana í Hvanndalsbræðrum í bili .
En hann verður áfram við orgelið í Glerárkirkju .
Sveitakrakkar sjálfstæðari Eftir nokkur misseri á Húsavík fluttu þau Valmar að Laugum í Reykjadal .
" Björn Þórarinsson , Bassi , vildi þá að ég mundi taka við af honum sem skólastjóri á Laugum og ég gat ekki neitað því ; aðstæður voru öðruvísi þar , starfinu fylgdi frábært einbýlishús með sundlaug í garðinum og launin hækkuðu ; þrítugur strákur þurfti ekki að hugsa sig lengi um .
Mér fannst líka gaman í sveitinni og þar sá maður tiltölulega mikinn mun á því hve sveitakrakkar eru sjálfstæðari að vinna .
Krakkar sem eru vanir að vinna í fjósi eða fjárhúsi læra einhvern veginn rosalega snemma hvernig á að taka að sér verkefni ; þau vita að taka þarf einhverja stefnu og halda henni .
Það nákvæmlega sama gerist í hljóðfæranámi .
Það var einhvern veginn svo einfalt að kenna það .
Ef einhver kann eitt þá kann hann annað líka .
" Þau voru á Laugum í þrjú ár .
" Ég og Arnór Benónýsson , Addi Ben , urðum mjög góðir vinir .
Hann var leikstjóri og ég tónlistarstjóri í mörgum leiksýningum og hann kenndi mér líka mikið af íslensku .
" Vert er að geta þess að orðaforði Valmars er aðdáunarverður og það þakkar hann Arnóri .
" Við fengum okkur oft sæti eftir æfingu og unnum í einhverju viðkomandi sýninguna og ræddum þá lengi um tungumálið ; hann kenndi mér mikið sem seinna hefur komið mér á óvart .
Til dæmis þegar ég spurði einn vin minn hvort hann og annar maður væru tvímenningar .
Þá spurði hann : Um hvað ertu að tala ? Mér fannst skemmtilegt að velta málinu fyrir mér ; tvímenningur , þrímenningur , skemmtun , að skemma ...
Ég er mjög þakklátur fyrir það sem Addi kenndi mér .
Orðaforðinn smá stækkaði í leikhúsinu ; margt í tungumálinu sem ég notaði ekki í skólanum með krökkunum lærði ég í leikhúsinu .
Það var mjög gott til að komast hraðar og meira inn í tungumálið .
" Eftir þrjú ár á Laugum fluttu Valmar og fjölskylda í Mývatnssveit þar sem hann var skólastjóri Tónlistarskólans í sjö ár .
Jafnframt var Valmar á þeim tíma organisti í kirkjunni á Skútustöðum , í Reykjahlíð , á Einarsstöðum í Reykjadal og einnig í Þverárkirkju , þar sem sjaldan var reyndar messað .
Fjölskyldunni leið afar vel í Mývatnssveit eins og annars staðar hér á landinu bláa .
" Stelpan mín fór að æfa skíði og náði tiltölulega langt , ég byrjaði sjálfur að skíða og eftir þónokkurn tíma fattaði ég að það var golfvöllur í sveitinni og byrjaði að spila þar , og þarna byrjaði ég líka að spila bridge með besta vini mínum , Pétri Gíslasyni .
Þegar ég kom svo til Akureyrar seinna var þetta allt í boði hér ; eini munurinn er að í Mývatnssveit er ekki framhaldskóli og þegar krakkarnir mínir fóru að komast á þann aldur ákváðum við að flytja hingað því ég vil ekki sleppa krökkunum að heiman 16 ára .
Ég tel mig reyndar ekki vera mjög góðan pabba og hef ekki tekið nægilega mikinn þátt í uppeldinu – því ég hef sjálfur tiltölulega mikið að gera – en vil að minnsta kosti vera til staðar .
Þess vegna fannst mér orðið tímabært að flytja hingað og sé svo sem ekkert eftir því .
" Sumir segja að Valmar sé snillingur , jafnvel göldróttur þegar músíkin er annars vegar .
Haldinn náðargáfu .
Hvað segir hann um það ? " Snillingur er mjög sterkt orð og þegar fólk notar það mikið í kringum mig velti ég því fyrir mér hvort ég eigi að vera feiminn .
Hógværð er alltaf góð en ég get tekið undir það , að hluta til , að ég fékk hæfleikana á silfurfati .
" Stórfjölskyldan bjó saman í einbýlishúsi í Tallinn ; afi og ammi , foreldrar Valmars og þeir bræður .
Afinn spilaði oft á harmonium orgelið heima og dag einn settist Valmar við orgelið og byrjaði að spila , öllum að óvörum ! " Ég fór ekki í leikskóla , hafði allan tímann fyrir mér og var ekki fastur í einhverju skipulagi ; lagði mig þegar ég vildi á daginn , og vaknaði oft við það að afi var að spila á orgelið .
Amma var alltaf tilbúin með mat ; ég var svona ofdekraður strákur .
Ég spilaði oft á píanóið og þegar ég fékk nóg af því fór ég út að leika mér .
Ég átti minn eigin heim í garðinum , afi var hættur að vinna og hann sýndi mér mikla athygli ; ef hann þurfti að smíða eitthvað með stóra hamrinum fann hann annan lítinn handa mér .
Hann var mér mjög kær manneskja .
" Afinn var sá eini sem fékkst eitthvað að ráði við músík á æskuheimilinu .
" Bróðir minn , sem er átta árum eldri , lék að vísu á gítar og samdi nokkur lög , við spiluðum aðeins saman en hann hætti snemma .
En fyrir mér var þetta einhvern veginn mjög eðlilegt og tónfræðin hefur aldrei verið vandamál fyrir mig .
" Hvaðan heldur hann að hæfileikarnir séu þá komnir ? " Mín skoðun er sú að hver maður sé með meðfæddan hæfileika , sem hann annaðhvort þróar eða ekki .
Ég var syngjandi frá því ég var lítill ; tónheyrnin var strax góð í söngforminu en hvernig ég gat notað innri heyrn til að senda skilaboð í puttana þegar ég var að spila á fiðluna veit ég ekki , en mér fannst það strax mjög einfalt .
" Snillingar eru menn eins og Mozart , segir Valmar svo .
" Hann heyrði hljómsveit spila tónverk og skrifaði það upp ! Hver getur gert það núna ? Við erum allir glataðir miðað við þetta ! " Þegar Valmar er spurður hvort hann geti spilað á öll heimsins hljóðfæri , svarar hann ákveðið : " Nei , enda er það ekki markmið .
Hvaða tilgangur væri í því ? Ég byrjaði að spila sem ungur strákur , oftast á píanó og fiðlu og svo spila ég á þau hljóðfæri sem tengjast þeim ; harmoniku , kirkjuorgel , fiðlu og lágfiðlu og svo get ég spilað eitthvað á gítar og mandólín , af því að það er stillt eins og fiðla .
Í hernum þurfti ég svo að læra á blásturshljóðfæri ; þar spilaði ég á básúnu í tvö ár .
Annars hef ég aldrei spilað á blásturshljóðfæri og ég hef aldrei haft áhuga á trommum .
" Hvað er skemmtilegast ? " Allt er skemmtilegt .
Mér finnst til dæmis mjög gaman að spila sjómannalög á harmoniku ; mér finnst mjög gaman að spila sálma á orgel .
Ég er alæta á tónlist og vil hafa hana fjölbreytta því þá verður engin rútína .
Ég get ekki í myndað mér að vera lágfiðluleikari í hljómsveit sem spilar bara Straussvalsa .
Þá fer maður að hiksta .
Þess vegna er gott að spila stundum Siggi var úti með Hvanndalsbræðrum .
" Hann vill sem sagt fást við margt svo ekkert eitt komist upp í vana .
" Það var algjör snilld að vera í sveitinni ; að vera kennari í skóla , vinna með foreldrunum í leikhúsinu og afanum og ömmunni í kirkjukórnum .
Þannig er hringnum lokað .
Auðvitað eru líka afar og ömmur í leikhúsi og pabbar og mömmur í kirkjukór en það sem ég á við er að allir eru með í sveitinni og sinna öllu sem þarf .
Mér finnst það rosalega heilbrigt ; eins og ég sem tónlistarmaður vil ekki bara spila alltaf það sama á eitt hljóðfæri .
" Ömurlegt að fá fiðlu í jólagjöf ! Valmar komst sex ára inn í grunnskóla sem var ætlaður sérlega efnilegum tónlistarnemendum .
Skömmu áður hafði hann fengið fiðlu fyrsta skipti í hendur .
" Þá fékk ég fiðlu í jólagjöf og fannst það ömurlegt ! Hvað er verið að gefa mér þetta ? Ég vil ekki spila á fiðlu ...
Ég vil spila á píanó og þegar ég fór í skólann vildi ég komast inn sem píanisti .
Það voru 55 krakkar sem komust inn og eftir inntökupróf , þar sem ég spilaði á fiðlu , harmonium orgel og harmoniku , dæmdi inntökunefndin mig í strengjadeildina ...
Seinna var mér sagt að fyrst og fremst væru krakkar sem hefðu verið með bestu tónheyrnina dæmdir á erfiðari hljóðfæri ; maður sér ekkert á fiðluhálsinn en verður að tengja heyrnina við það hvernig maður skipar puttunum fyrir .
Það er ekki svo einfalt fyrir sex ára börn og allt annað en að geta sungið réttan tón .
Ég var því dæmdur í þetta og var reiður .
Ég hugsa stundum hálf sposkur að ef ég væri Svíi væri ég löngu búinn að kæra þetta kerfi og orðinn milljónamæringur ! " Þarna fannst Valmari sem hann hefði glatað sínu hljóðfæri , píanóinu .
" En ég fór að æfa mig .
Fannst það ekkert gaman en ég skilaði alltaf réttum tóni og eftir um það bil sex ár fór ég að meta þetta .
Sagði við sjálfan mig að fyrst ég væri búinn að læra svona mikið yrði ég að sætta mig við þetta og læra meira .
Sækja áfram .
" Þetta var eftir sjötta bekk í skólanum .
" Þessi skóli var mjög sérstakur ; það var einn svona blandaður skóli í hverju Sovétfylki , bæði grunnskóli og tónlistarskóli .
Við byrjuðum daginn kannski á kórsöng , svo gat komið stærðfræði og málfræði og svo tónlistarsaga .
Svo voru hljóðfæratímar eftir skóla í sama húsi .
" Þeir sem voru flinkir áttu möguleika á að komast í þennan skóla .
" Og þeim var líka hent út sem náðu ekki að halda þetta út .
Við vorum 27 sem byrjuðum 1974 og átta kláruðu 11. bekk .
Þá vorum við komin með framhaldsskólamenntun og ekkert okkar hafði þurft að borga krónu fyrir námið .
Við fengum reyndar borgað frá og með áttunda bekk – sjö árum eftir að við byrjuðum ; ef einkunnirnar voru nógu góðar fengum við borgað mánaðarlega .
" Þá var Valmar kominn á unglingsár .
Það borgaði sig sem sagt að vera góður , og það var auðvitað markmiðið , segir Valmar .
" En ef menn voru í vandræðum , með námið eða hegðunin var ekki nógu góð , þá fengu menn reisupassann .
Þeim var sagt að fara bara í venjulegan svæðiskóla .
Margir sem fóru þangað slógu í gegn seinna í lífinu , kannski vegna þeirrar reynslu sem þeir fengu hjá okkur .
" Var þetta mjög strangt ? " Já , það var strangt , en þegar maður er vanur að vera í ströngu kerfi þá er það ekkert mál .
Það er eðlilegt að krafist sé aga af fólki .
Ég held að það sé aðallega tillitsemispurning ; ef þú myndir spyrja mig hvað pirrar mig mest á Íslandi þá er það fyrst og fremst að menn sýna ekki tillitsemi með því að gefa stefnuljós ! " Hann nefnir að á Akureyri sé 30 km hámarkshraði á mörgum götum .
" Ég kalla þetta Dressmann umhverfi .
Ef einhver sem veit að hann ætlar að beygja en lætur samt annan bílstjóra bíða og jafnvel missa af tækifæri til að komast inn í umferðina , bara af því að hann nennir ekki að gera þessa litlu handarhreyfingu , finnst mér það tillitsemisleysi og það móðgar mig í raun .
Tími annarrar manneskju er eitthvað sem þú mátt ekki fara illa með .
Annars er fínt að búa á Íslandi , " segir Valmar og hlær .
Valmar segir það hafa verið lærdómsríkt að alast upp í Sovétríkjunum og hann segist að mörgu leyti þakklátur .
" Ég hef verið mjög heppinn að verða vitni að og jafnvel vera hluti af mjög stórum viðburðum .
Eins og flestir vita fengum við í Eistlandi sjálfstæði 1991 en mér er líka mjög minnisstæður stór viðburður 11. september 1988 , þegar þriðji hver Eistlendingur , um 300 þúsund manns , kom saman á söngvelli í Tallinn .
Þá fórum við loksins að taka gamla eistneska fána út úr skápnum og sungum saman á vellinum .
" Söngvellir , eins og sá sem Valmar nefnir , eru sérhannaðir samkomustaðir með stóru sviði fyrir söng .
" Þessi samkoma ætti að vera skráð í heimsmetabók Guinness ; ég held að aldrei hafi fleiri komið saman til söngs en í þetta skipti .
" Þarna er haldin stór sönghátíð á fimm ára fresti og á henni sungu mest rúmlega 30 þúsund manns saman að því talið var .
" Eftir að Eistland fékk sjálfstæði dreifðist athyglin og menn fóru að berjast fyrir lífinu ; um tíma fór fjöldinn niður í 19 þúsund .
Þá töluðu menn um að það væri aumingjaskapur og best að hætta með festivalið ! Þetta væri engin þátttaka ! " Enn hlær hinn lífsglaði Valmar og segir að fjöldinn sé aftur kominn upp í u.þ.b. 30 þúsund á hátíðinni .
" En 11. september 1988 var merkilegur dagur ; stjórnvöld voru með allt tilbúið , ef eitthvert tilefni gæfist til þess að splundra samkomunni .
Slökkvilið og lögregla voru tilbúin .
En við komum bara saman og sungum , fólk ræddi saman og allt fór friðsamlega fram og gekk upp .
Hvergi var blóðdropi .
Eftir að talað var um Eistland sem sjálfstætt land á svo stórum viðburði var ekki hægt að snúa við ; mín skoðun er reyndar sú að ef valdaránið í Moskvu 1991 hefði ekki mistekist er aldrei að vita hvernig þetta hefði farið .
Eistlendingar vildu fá sjálfstæði en landið var mikilvægur bútur af Sovetríkjunum , á milli Rússlands og Skandinavíu , og það var vitað að Sovétríkin vildu ekki sleppa okkur .
En þegar valdaránið í Moskvu mistókst leit allt betur út .
" Hann segir að í skjóli hins misheppnaða valdaráns hafi Eistlendingar allt í einu verið komnir með möguleika sem þeir hafi verið snöggir að nýta sér .
" Hausinn vantaði hinum megin og allt gekk upp án þess að blóð læki , sem var því miður ekki í Lettlandi og Litháen .
Við vorum lúmskir .
" Hann segir stórkostlegt að hafa upplifað þessa atburði .
" Þetta er merkilegur hluti af sögunni .
Ég man 15. maí þegar við vorum komin með eistnesk sinnaða stjórn að þá ætluðu rússneskumælandi sér eitthvað en við vorum kallaðir til leiks í gegnum útvarpið , til að berja þá og við gerðum það ! Spennan var rosaleg en málið leystist .
" Valmar segist mjög þakklátur fyrir Sovét-uppeldið þrátt fyrir allt .
" Ég var í hernum í tvö ár , sem mér fannst að vísu ótrúlega dýrt ; að vera tvö ár í stofnun þar sem ég vildi alls ekki vera , 18-20 ára .
Ef maður lendir í fangelsi er það varla mjög skemmtilegt til að byrja með , en með tímanum geta menn vanist kerfinu .
Ég var svo heppinn , í fyrsta lagi , að fara ekki til Afganistan .
Samkvæmt þriggja mánaða áætlun vorum við 46 í hópi og vitað var að einhverjir 24 færu .
Fyrst ætlaði ég mér að reyna sleppa við að fara í herinn , en þegar ljóst var að það tækist ekki bjó ég mig vel undir það .
Ég vissi það fyrirfram að einhverjir okkar færu til Afganistan og fyllti eyðublöðin út með það í huga að reyna að útiloka að ég færi .
Bjó mér til ættingja á Vesturlöndum og þegar spurt var um sjúkrasögu fjölskyldunnar skráði ég alla sjúkdóma sem ég mundi .
" Áður en Valmar fór í herinn sótti hann tíma hjá sálfræðingi og lækni , sem bjó hann undir dvölina .
" Ég lærði t.d. hvernig ég ætti að fylla út eyðublaðið , hvernig ég ætti að leika að vera þunglyndur og náði að sannfæra menn um það ; ég virtist fullkomlega þunglyndur .
" Hann nefnir annað atriði : " Við bjuggum til sögu um að körfubolti væri ekki áhugamál hjá mér eins og hjá svo mörgum í Eistlandi , heldur handbolti , ég væri markmaður og á einni æfingunni hefði ég fengið tvo bolta í einu í hausinn , misst meðvitund og legið í fimm mínútur .
Síðan hafi ég aftur fengið rænu en eftir þetta hafi allt verið ömurlegt ; meira að segja mamma var ömurleg og að í skólanum hefðu allir verið að stríða mér ...
" Valmar dvaldist utan Eistlands þann tíma sem hann gegndi herþjónustu ; var í Kaliningrad .
" Það var regla að menn yrðu að vera 650 km að heiman í hernum .
" Hann var m.a. í borginni Sovetsk .
" Það væri lygi að segja að herinn væri eins og fangelsi , en samt er það að mörgu leyti svipað .
Þegar Stalín dó var föngum veitt sakaruppgjöf , margir voru sendir í herinn og héldu þar sínum lífsstíl og svipuðum reglum í hernum ; ef einhver kjaftaði í yfirmennina átti hann á hættu að vera lagður í einelti og barinn ! Ég var svo heppinn að vera í lúðrasveit hersins og ákveðnar reglur náðu ekki yfir okkur ! " Hann segir tvö ár of langan tíma til að eyða í her " en á móti má segja að maður lærði sitthvað .
Kannski er ég heppinn ; ég hef alltaf verið mikill fatalisti – forlagatrúar ; ég trúi að mér hafi verið ætlað þetta og sætti mig við því einhvern veginn við það .
Að minnsta kosti finnst mér einfaldara að sætta mig við það þannig .
Stundum verð ég reyndar alveg brjálaður en hugsa þá alltaf hvað ég geti fengið jákvætt út úr því .
" Valmar segir þennan hugsunarhátt hafa hjálpað sér gríðarlega í lífinu .
" Ég hef hvergi átt erfitt með að aðlagast og hef til dæmis aldrei fengið neina útlendingatilfinningu hér á landi .
Ég verð auðvitað alltaf útlendingur , við því er ekkert að gera , en það er ekki neitt vandamál .
Ég held jafnvel að það sé spennandi fyrir innfædda ; það vilja t.d. allir hafa einn útlending í körfuboltaliði ! " segir Valmar og hlær .
Hann ólst upp í lútherstrú og því segir Valmar auðvelt fyrir sig að starfa innan íslensku þjóðkirkjunnar .
" En ég veit að hefði ég þurft að fara til Afganistan í stríðinu hefði ég líklega spilað í kirkjunni þeirra .
Markmiðið er alls staðar það sama ; alveg eins og að tjá sig – enska , þýska eða finnska hljóma ekki eins en meiningin er sú sama .
Það er eins með trúna .
" Kjarnorkuslysið í Tsjernobyl átti sér stað á meðan Valmar var í sovéska hernum .
" Minn hópur átti á hættu að vera sendur þangað til að taka til en við sluppum sem betur fer og fyrir það er ég þakklátur .
Og mengunin fór framhjá okkar svæði ; við sluppum við mengunarskýið .
" Gaman að vinna með eldri borgurum Valmar kemur víða við , eins og að framan er getið : er organisti í Glerárkirkju og stjórnar kirkjukórnum , leikur á nikkuna og fiðluna við ýmsar athafnir , er Hvanndalsbróðir og loks hefur hann stjórnað Kór aldraðra á Akureyri síðustu misseri .
Hann segist hafa sérstaklega gaman af því síðastnefnda .
" Eldri borgararnir eru rosalega virkir ; þetta er ótrúlega orkumikið fólk .
Meðalaldurinn er 79 ár en þetta er eitt það gamanmesta starf sem ég hef lent í .
Allir eru mættir klukkan hálf fimm til að syngja , enginn þreyttur eftir langan vinnudag og hugsa bara um sönginn .
Þetta er líka góður tími til að æfa ; margir í hópnum fylgjast með fótbolta og enginn missir af leikjum því æfingin er búin fyrir kvöldmat .
Mér finnst ótrúlegt hvað þetta fólk er þakklát fyrir lífið og hve allir eru jákvæðir .
" Hann er nú hættur með kórinn sem fyrr segir , sem og Karlakór Akureyrar - Geysi .
" Ég sagði fyrir ári að ég ætlaði að taka eitt ár í viðbót , vildi tilkynna það snemma svo þau hefðu góðan tíma til að finna nýjan mann .
" Það er eins með kórstjórnina og annað , Valmar vill ekki festast í viðjum vanans .
" Það verður að vera einhver hreyfing í vatninu til þess að fiskurinn geti lifað .
Það er sem sagt gott að einhver nýr maður komi og geri ákveðnar athugasemdir .
Ég sem útlendingur er sérstaklega viðkvæmur fyrir texta .
Ég vil að fráblásin hljóð ; k , p , t , heyrist mjög vel og það er mikil erfiðisvinna að fá 40 manns til að vera mjög samtaka í því .
Flestir kórar nenna því ekki en söngurinn virkar ekki nema þetta sé í lagi .
Ég sagði einhvern tíma við karlakórinn að hann þyrfti að fara til Eistlands og syngja fyrir fólk sem skilur ekki íslensku ; að leyfa öðrum að heyra hvað tungumálið ykkar er fallegt , að það innihaldi r , k , p , t , m , n – og þá fylltust menn stolti .
Það að bera k , p , t vel fram gerir kórinn í raun góðan auk þess sem kórinn er jafn góður og veikasti söngur hans .
Ég þoli ekki kóra sem öskra í einn og hálfan tíma ! Við verðum að geta sungið veikt en þétt .
Það geta allir öskrað .
Ég segi stundum við kórinn að ég vilji að hann syngi ekki mjög hátt , heldur eins og smalastelpur .
Að hann syngi einfalt , en beri k , p , t vel fram .
Svona kór snýst ekki um rosalega tækni eða að menn séu tónlistarlega hámenntaðir .
En ef menn æfa ekki þessi smáatriði saman verður kórinn eins og margir sterkir einstaklingar séu að draga kerru hver í sína átt og kerran stendur kyrr .
Það finnst mér skynsemisleysi .
Það er eins og með fótboltalið ; það er ekki nóg að hafa alla bestu mennina ef þeir hugsa ekki um liðsheildina .
Hvatning fyrir kór finnst mér mjög einföld , og bara þrennt sem eru aðalatriðin : vilji , virðing og skynsemi .
Og þetta á auðvitað um allt í lífinu .
" Með dótturinni á HM á skíðum Dóttir Valmars og Eneli , Elise Marie , náði þeim áfanga að keppa á heimsmeistaramótinu á skíðum í fyrra , í Crans Montana í Sviss .
Hún var í landsliði Eistlands og pabbinn fararstjóri og eini fylgdarmaður .
" Þá sá maður hve þetta er í rauninni ósanngjarnt .
Við vorum á sama hóteli og landslið Austurríkis ; þaðan voru 16 keppendur og stór hópur fylgdi þeim .
Sjö menn sjá bara um skíði og klossa og tveir frá vaxfyrirtækinu sáu um að bera undir skíðin .
Svo voru þjálfarar og fararstjórar , en við vorum bara tvö .
Ég fór sem landsliðsþjálfari á fundina og Elise brýndi skíðin sjálf og bar undir .
Þótt hún væri jafn dugleg og Austurríkismennirnir ætti hún aldrei séns og kostnaður við að senda krakka í skíðaskóla er ofar minni getu ; ég er bara tónlistarmaður ! Við reyndum allt sem við gátum en ferðakostnaður og ýmislegt annað var allt of mikið .
En ýmislegt var auðvitað jákvætt ; til dæmis það , að þurfa að hugsa eins og atvinnumaður í íþróttum um tíma .
Og að koma á svona stórmót eins og HM .
Þessi reynsla fylgir henni allt lífið .
Hún slapp líka tiltölulega lítið meidd frá ferlinum , brotnaði að vísu nokkrum sinum en ekki mjög illa .
og nú er hún komin í íshokki og varð Íslandsmeistari með Skautafélagi Akureyrar í vor .
Það finnst henni mjög gaman .
" Fjölskyldan hefur nú verið í 18 ár á Íslandi .
" Hugsaðu þér hvað ég hef umgengist margt fólk , " segir Valmar .
" Í bridge er ákveðinn hópur , á skíðunum er ákveðinn hópur og auðvitað í golfinu og tónlistinni .
Ég stjórnaði þremur kórum þar sem voru tæplega 150 söngvarar ; það var alveg sama hvort ég fór í Bónus eða Nettó , í raun hvert sem er , mér fannst ég þekkja alla ! " Það vakti töluverða athygli þegar " klassíski " tónlistarmaðurinn gekk til liðs við rokkarana í Hvanndalsbræðrum .
Hvernig kom það til ? " Það gerðist um leið og ég kom til Akureyrar .
Ég hafði spilað með Pétri Hvanndal í ýmsum hljómsveitum , og hann spurði hvort ég væri til .
Við hittumst , ég hlustaði á tónlistina þeirra og það var akkúrat tónlistin sem mig vantaði ! Ég er meira fyrir þungarokk og pönk en til dæmis popp , með fullri virðingu .
Ég hlusta á popp en er ekki mikið fyrir að spila það .
En það var gaman að vera úti í bílskúr og spila pönk .
Það er gott jafnvægi við Bach ; hann er reyndar ekkert annað en rokk og ról , bara önnur útgáfa .
" Valmar leikur á harmonikku með Hvanndalsbræðrum , sem hann segir ekki alltaf létt verk .
" Í mínum huga er þetta íþróttaútgáfan af tónlist ; eiginlega tónlistarleg líkamsrækt ! Harmonikkan er ekki léttasta hljóðfærið og ég hoppa mikið um með Hvanndalsbræðrum .
Ég er ekki unglingur lengur og maður fær því oft sinadrátt eftir böll ! " Valmar segir hópinn mjög skemmtilegan , og það kemur líklega fáum á óvart .
" En nú er ég búinn að draga mig alveg út úr því að spila á böllum .
Tímalega gengur það illa upp með vinnu minni í kirkjunni .
Sumir halda að það sé erfitt að vera Hvanndalsbróðir og fara svo í kirkjuna , en tónlistarlega er það alls ekki .
Hvanndalsbræður eru ekki andstæða við kirkjulega hugsun ; þetta eru ljúfir strákar og gætu þess vegna verið meðhjálparar í kirkjunni ! " Eftir að sveitin tók þátt í Söngvakeppni sjónvarpsins jókst spurnin eftir því að hún léki á böllum , og Valmar segir mjög skiljanlegt að strákarnir hafi áhuga á slíku .
" En ég vil ekki vera í þeirri stöðu aftur og aftur að sofna hálf sex að morgni eftir ball , vakna klukkan átta í Reykjavík með það eitt í huga hvort veðrið sé í lagi og flug til Akureyrar verði á áætlun .
Ef allt gengur eftir er flugið mitt komið hingað klukkan kortér yfir 10 , en ég þyrfti í raun að vera mættur í vinnuna klukkan 10 og ég þoli þetta ekki .
Þess vegna ákvað ég að hætta því ég vil ekki að strákarnir séu í óvissu um það hvort ég komist með í þetta skiptið eða hitt ; ég vil ekki vera handbremsa á strákana .
" Ekki í ESB nema á réttum forsendum Valmar segist ekki nenna að fylgjast með pólitík , allt of mikið sé um óheiðarleika á þeim vettvangi fyrir hans smekk .
" Eitt vil ég þó hvetja fólk til að gera ; ég er oft spurður um Evrópusambandið og myndi ekki vilja ganga í það ; en ég segi við fólk að taka ekki ákvörðun nema á réttum forsendum .
Alls ekki vegna þess að einhver vilji bjarga okkur úr erfiðleikum eða vilji vera svo góður við okkur .
Ég les fréttir frá Eistlandi , fæ mikið af upplýsingum þaðan og veit hvernig Eistlendingar tala um Finna .
Mér finnst því að Íslendingar verði að fara mjög varlega ; það má ekki elta einhver húrrahróp eins og hver annar sauður .
" Eistland er í Evrópusambandinu og Valmar segir margt jákvætt við það .
" En í raun eru þetta bara ný Sovétríki .
Munurinn er bara sá að kommúnistaflokkurinn er ekki við stjórn ; í kosningum stendur valið ekki á milli Brezhnevs og Brezhnevs , og stjórnin er ekki í Moskvu heldur í Brussel .
" Með hvaða hugarfari ættu Íslendingar þá að ganga í ESB , verði sú niðurstaða þjóðarinnar ? " Við verðum fyrst og fremst að hafa ákveðna tryggingu fyrir okkar þjóðarstolti finnst mér .
Menn verða að vera algjörlega sannfærðir um að ákvörðunin sé rétt .
Þetta er eins og að gifta sig ; það er ekki auðvelt að skilja þegar komið er í svona samband ! " Þjóðarstolt Eista var gríðarlegt fyrst eftir sjálfstæðið frá Sovétríkjunum , segir Valmar .
" Fyrst á eftir var eins og stórt partí í landinu en svo komu timburmennirnir .
Sálfræðingar segja til dæmis að sjálfsvígsprósenta hafi snarhækkað .
Menn misstu markmiðið ; sjálfstæðisbaráttunni var lokið og þá fór af stað hrikalegt kapphlaup ; allt í einu var allt hægt , meira að segja að kaupa margt sem þjóðinni var dýrmætt ; menn eins og [ Roman ] Abramovich og fleiri keyptu allt sem var á lausu .
" Þegar samkeppnin jókst með þessum hætti jókst óvinátta fólks , segir Valmar .
" Sumir voru ekki tilbúnir fyrir þessa baráttu og misstu jafnvel allt sitt .
Ég man þegar ég fór til Eistlands fyrsta árið eftir að landið varð sjálfstætt ; ætlaði að hitta vini mína , setjast niður með þeim og fá mér bjór og tala við þá , en enginn þeirra hafði tíma .
Ertu brjálaður maður ! sögðu þeir .
Það voru allir að vinna ; menn voru í raun að ganga frá sér .
Margir tala um að ég vinni mikið en það er bara lítið miðað við þetta ! " Valmar áréttar , í framhaldi af þessu , hve mikil gleði fylgi sínu starfi .
" Meira að segja þegar ég er búinn að spila við jarðarför .
Ég veit að menn vilja ekki ljúga á þeirri stundu .
Annaðhvort sleppa þeir því að koma til mín eða segja satt þegar þeir þakka mér fyrir .
Ég er þreyttari eftir jarðarfarir en aðrar athafnir því það fer meiri orka í að spila þar en annars staðar , en jarðarfarir eru samt toppurinn á mínu starfi ; ég nýt þess meira að spila við jarðarfarir en annars staðar .
Og það að sjá þakklát augu eftir jarðarför er það dýrmætasta í starfi mínu sem tónlistarmaður .
Ég er utan við sorgarhringinn en ég gegni samt mjög ákveðnu og mikilvægu hlutverki við að styrkja hópinn .
" Settist fjögurra ára við orgelið og byrjaði óvænt að spila ! Valmar man upp á dag hvenær hann settist fyrst við orgelið og spilaði .
Hann var þá rúmlega fjögurra og hálfs árs .
" Það var 17. desember 1971 ; mamma átti afmæli daginn áður og þá komu gestir , bróðir hennar og fjölskylda hans voru áfram hjá okkur og um morguninn fór ég allt í einu að spila eitthvert barnalag á orgelið .
Afi sá það og var alveg í sjokki því ég hafði aldrei spilað ! Ég hafði séð bróður minn spila eitt barnalag á harmoniku og spilaði það á orgelið .
" Þannig var nú það .
" Eftir þetta gerði afi allt sem hann gat til að hvetja mig áfram , ég fékk enga sérstaka kennslu en ég fékk hins vegar upptökutæki í afmælisgjöf og pabbi keypti harmoniku .
Næsta sumar , þegar ég var fimm ára , spilaði ég svo á harmonikuna með hljómsveit í brúðkaupi .
Lærði sjómannavalsa og fleira og á enn medalíu sem mér var gefin í brúðkaupinu fyrir að vera brúðkaupstónlistarmaður ! Þetta var föstudagsbrúðkaup og við fórum heim á sunnudegi .
Ég spilaði aðeins á föstudagskvöldinu en mikið á laugardeginum .
Þegar lítill strákur fær svona mikla athygli getur maður stundum gleymt sér og heldur bara áfram .
" " Æ , ég þarf ekki nótur ! " Á sínum tíma tók ég þátt í að koma Valmari og Eneli í bæinn úr Mývatnssveitinni .
Koma Valmari í organistann í Glerárkirkju og finna vinnu fyrir frúna , ásamt því að ráða hann sem stjórnanda kórsins .
Held að Akureyrarbær hafi grætt mikið á þessum búferlaflutningum , ekki bara tónlistarlega , sem var þó mikið , heldur gefur Valmar ábyggilega vænan skilding af sér til dæmis á golfvellinum .
Hann er mikill dellukarl og einn daginn varð golf stórt áhugamál .
Hann er búinn að stjórna okkur í Karlakór Akureyrar - Geysi í fimm ár og mestan tímann hefur hann líka verið undirleikarinn .
Held hann hafi einfaldlega ekki treyst neinum öðrum í djobbið .
Hann átti það til að spinna sig gegnum heilu sólókaflana með stolnum stefjum úr öllum áttum .
Stef , sem komu manni til að brosa og ábyggilega líka mörgum tilheyrendum .
Alltaf að skemmta bæði sér og öðrum .
Skipulag á hlutunum gat verið veikur hlekkur og Valmar átti það til að koma allsendis óundirbúinn á æfingar , en með leiftrandi hugsun tókst honum ætíð að komast í gegnum þessa tvo tíma sem æfingin er .
Koma endalaust standandi niður eins og kötturinn .
Það var vandamál að raða nótunum í stafrófsröð og iðulega fann hann þær ekki og sagði þá gjarna : " Æ , ég þarf ekki nótur ! " Á tónleikum notaði hann þær líka afar sparlega .
Strákurinn er bráðskarpur og glimrandi tónlistarmaður og þar að auki mjög skemmtilegur félagi , sem við sjáum mikið eftir .
Hann tók sem sagt rússnesku " fimm ára áætlunina " á okkur og er nú farinn til annarra starfa , m.a. til organistanáms .
Að skilnaði gáfum við honum golfkerru , sem líklega fær að rúlla einhverja þúsund kílómetra á golfvellinum í sumar ! Snorri Guðvarðsson formaður Karlakórs Akureyrar - Geysis .
Stórkostlegur og margslunginn Valmar er ótrúlegur maður , fyrst þekkti ég hann bara sem nikkuleikarann í Hvanndalsbræðrum , komst síðan að því að hann er stórkostlegur fiðluleikari og aftur snilldar píanóleikari þegar við stofnuðum Queen cover band á Akureyri .
Valmar er stórkostlegur , margslunginn drengur , hann hnýtir hnúta sína ekki endilega eins og allir aðrir en það hef ég alltaf talið fylgifisk snillinga .
Hann kemur endalaust á óvart , ég fékk hann t.d. til að spila á orgel og fiðlu þegar við hjónin giftum okkur .
Í veislunni hélt hann síðan óvænt stórkostlega og drepfyndna ræðu og lék síðan undir brúðarvalsinn á fiðlu ! Magni Ásgeirsson , tónlistarmaður um Valmar .
Gríðarlega fær og fjölhæfur Er Valmar snillingur ? Ég held að bæði honum og mér finnist snillingshugtakið ofnotað .
Hann er gríðarlega fær og fjölhæfur tónlistarmaður og algjörlega ódeigur við að prófa nýja hluti .
Það er eimitt það sem er svo frábært við hann hvað hann er áræðinn og fylginn sér .
Hans mesti kostur er hins vegar hvað hann er mikill húmoristi með beittan húmor fyrir sjáfum sér og samfélaginu .
Arnór Benónýsson , vinur og samstarfsmaður Valmars á Laugum í Reykjadal .
Fótboltinn er eins og gæludýr Enn einn merkisviðburðinn upplifði Valmar nýverið .
" Ég varð vitni að því þegar Manchester City varð Englandsmeistari í knattspyrnu í fyrsta skipti í 44 ár ! Það var stórviðburður í mínum huga ; ég sá fullorðna gráta vegna spennufalls .
Eftir leikinn hugsaði ég með mér að nú gæti ég í rauninni hætt að fylgjast með fótbolta .
Takmarkinu væri náð ! Héðan í frá yrði þetta bara endurtekning ...
" Valmar segist hafa elt bolta sem strákur heima í Eistlandi en aldrei æft .
Hann fór svo að halda með Manchester United fljótlega eftir að til Íslands kom , en snerist síðar hugur .
Ert þú ekki tónlistarmaður ? " Fótboltinn er eins og gæludýr ! Ég horfði á leik í fyrsta skipti fljótlega eftir að ég kom til Húsavíkur .
Fór á sunnudegi á Bakkann , þar voru þrír aðrir og ég sá að þeir horfðu stundum á mig .
Svo kemur einn þeirra til mín og spyr : Ert þú ekki tónlistarmaður ? Jú , svara ég .
Hvað ertu þá að gera hér ? Hvað meinarðu ? Ég er að horfa á fótbolta .
Horfir þú á fótbolta ? Veistu hverjir eru framherjar í Liverpool ? Ég gat svarað því og þar með var ég viðurkenndur .
" Okkar maður ! " sögðu þremenningarnir .
Þar með var Valmar formlega kominn í hóp knattspyrnuunnenda í bænum .
" Ég skynjaði að þetta skipti miklu máli í samfélaginu ; þú getur aðlagast tiltölulega hraðar ef þú veist eitthvað um fótbolta ! " Hann upplifði þetta líka í skólanum .
" Þar voru skólastofur skreyttar með myndum af Liverpool ! Það var öðruvísi umhverfi en ég var vanur .
Hér er svo mikill áhuga á enska fótboltanum .
Danir voru nýorðnir Evrópumeistarar , [ danski markvörðurinn ] Schmeichel var fremstur í huga mér og hann var með Manchester United , svo ég valdi mér United út af honum .
Þar voru líka Cantona og margir aðrir góðir .
Einn daginn fékk ég svo nóg .
Man ekki nákvæmlega hvað það var sem pirraði mig ; kannski að þeir voru alltaf að vinna ! Á svipuðum tíma kom Mark Boom til Sunderland , fyrsti Eistinn sem spilaði í Englandi og liðið hans vann Manchester United 3:2 .
Ég sá leikinn í sjónvarpinu og Boom var frábær .
" Svo var það þegar kempan Kevin Keegan varð þjálfari hjá Manchester City að Valmar snérist á sveif með liðinu .
" Honum fylgdu einhvers konar gæði sem mér fannst akkúrat sanna að hann gæti tekið við hverju sem væri og gert eitthvað gott .
Ég sem kennari verð að hugsa eins ; hvernig ég næ því besta út úr nemendum .
Ég vil reyndar ekki vera bekkjarkennari ; það er eins og netveiði .
Ég vil frekar vera í einkakennslu ; ég er frekar sú manneskja sem situr með stöng og einn krók .
Ef nemandi hefur enga orku á einhverju tímabili situr maður bara og fylgist með en verður samt að vera vakandi .
Þegar hann er tilbúinn að takast á við verkefnið verð ég að átta mig á því og þarf líka að vera til .
" 