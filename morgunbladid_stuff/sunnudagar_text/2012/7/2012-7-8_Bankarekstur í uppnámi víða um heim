Bankarekstur hefur víðar farið úr böndum en á Íslandi og alveg ljóst að aðrar þjóðir hafa ekki lengur fast land undir fótum þegar þær setja sig á háan hest gagnvart okkur í þeim efnum .
Á undanförnum árum hafa mörg fjármálafyrirtæki í Danmörku farið í þrot og forráðamenn eins helzta banka Bandaríkjanna , JP Morgan Chase , verið dregnir fyrir þingnefnd til að útskýra margra milljarða dollara tap á nokkrum vikum í vetur .
Írskir einkabankar fóru á hausinn af svipuðum ástæðum og íslenzku bankarnir .
Síðustu daga hafa borizt fréttir um rannsókn á starfsháttum Bankia , eins helzta banka Spánar , sem varð til úr sameiningu nokkurra sparisjóða þar í landi .
Bankinn komst í þrot og hefur fengið fyrirheit um 23,5 milljarða evra aðstoð úr opinberum sjóðum .
Ljóst er að áhrifamenn í Lýðflokknum , sem nú stjórnar Spáni , eiga þátt í vandamálum Bankia og sæta nú lögreglurannsókn .
Það sem þó hefur vakið mesta athygli er hins vegar vaxtasvindlið í Bretlandi , sem Barclaysbanki hefur nú þegar hlotið þungar sektir fyrir .
Talið er að starfsmenn bankans hafi fiktað við Libor-vextina , sjálfum sér og bankanum til hagsbóta en um leið valdið viðskiptavinum bankans og öðrum þungum búsifjum .
Nú hafa þrír æðstu starfsmenn bankans sagt af sér .
Fréttir benda til að fleiri bankar í Bretlandi fái sektir fyrir þátttöku í vaxtasvindlinu .
Athygli vekur að bæði í Bretlandi og á Spáni eru vísbendingar um að stjórnmálamenn eigi einhvern þátt , beinan eða óbeinan , í misferlinu .
Sá , sem var í forystu Bankia á Spáni hafði áður verið efnahagsráðherra Spánar og síðar forstjóri Alþjóða gjaldeyrissjóðsins um skeið .
Í Bretlandi eru nú miklar undiröldur í gangi , sem benda á nána samstarfsmenn Gordons Brown , þáverandi forsætisráðherra Breta , sem aðila með óbeinu hætti að vaxtasvindli Barclays-banka .
Þegar við horfum til vandamála bankanna hér , sem leiddu til hruns þeirra og þungra áfalla fyrir efnahag þjóðarinnar og ofangreindra frétta um bankahrun í öðrum löndum fer ekki lengur á milli mála , að um alþjóðlegt vandamál er að ræða .
Rekstur og starfsemi banka hefur augljóslega farið út um víðan völl í algeru stjórnleysi .
Bob Diamond , fráfarandi forstjóri Barclays-banka , sem var knúinn til að segja af sér í nokkrum símtölum milli kl. 22.00 og 24.00 sl. mánudagskvöld kvaðst á miðvikudag á fundi brezkrar þingnefndar ekki hafa vitað um vaxtasvindlið í hans eigin banka , sem hann hefur starfað hjá um 15 ára skeið fyrr en fimm dögum fyrir tilkynningu um að bankinn hefði verið sektaður .
Brezkur þingmaður komst svo að orði að annaðhvort væri Diamond þátttakandi í svindlinu , kærulaus sem stjórnandi úr hófi fram eða óhæfur til að gegna starfinu .
Það er ekki hægt annað en taka undir þau orð .
Fyrir hvað eru bankamönnum borgaðar þær gífurlegu fjárhæðir , sem þeir hafa fengið greiddar í laun og bónusa ? Væntanlega ekki sízt fyrir það að vita hvað er að gerast í kringum þá á þeirra eigin vinnustað .
Það á við , hvort sem er á Bretlandi eða á Íslandi .
Bretar hafa tekið fast á vandamálum bankanna frá hausti 2008 enda er mikið í húfi fyrir þá .
London er ein helzta fjármálamiðstöð heims .
Það á við bæði um ríkisstjórn Gordons Brown og David Cameron .
Strax á árinu 2009 kom út skýrsla nefndar undir forystu Turner lávarðar , sem nú er stjórnarformaður FSA , brezka fjármálaeftirlitsins um bankana .
Undanfarna mánuði hefur Cameron og hans fólk tekið af skarið um að starfsemi viðskiptabanka og fjárfestingarbanka yrði skilin að .
Hér hefur reynzt erfitt að fá fram umræður um nauðsyn þess að skilja þessa tvo ólíku þætti í bankastarfsemi að .
Á undanförnum mánuðum hafa komið fram þau sjónarmið hjá einstaka starfsmanni banka að slíkur aðskilnaður væri óhyggilegur .
Það eru jafn sterk rök fyrir þeirri afstöðu og þegar trúnaðarmaður annars banka gerði tilraun til að verja umdeild launakjör með því að ella mundi Ísland missa reynda bankamenn annað .
Er eftirspurn eftir íslenzkum bankamönnum út í heimi ? Er einhver að draga í efa að starfsemi fjárfestingarbanka er áhættusöm og óskynsamlegt ef ekki óverjandi að hætta fjármunum sparifjáreigenda í slíkri starfsemi ? Rótin að vanda bankanna bæði hér og annars staðar stendur þó dýpra .
Þetta er milliliðastarfsemi , sem hefur komizt í þá aðstöðu að geta tekið alltof mikið til sín af viðskiptamönnum til beggja handa , bæði frá þeim , sem leggja þeim til fé til starfsemi sinnar og líka frá þeim , sem fá lánað hjá þeim fé til einhverra framkvæmda eða annars konar umsvifa .
Og vegna þess , að þeir hafa haft svo mikið fé undir höndum hafa þeir tapað áttum .
Bankar eru einfaldlega alltof dýrir milliliðir .
Hér er ekki enn farið að ræða hlutverk banka eða annarra fjármálastofnana að nokkru marki .
Loki banki útibúum verða menn reiðir , eins og gerðist fyrir skömmu , þegar Landsbankinn tilkynnti um lokun nokkurra útibúa , þótt það sé augljóslega gert til að draga úr kostnaði og þá er enginn skortur á umræðum .
Segja má að einkavæðing tveggja af þremur ríkisbönkum haustið 2009 sé órædd að mestu .
Þingmenn þegja þunnu hljóði , þegar rætt er um aðskilnað viðskiptabanka og fjárfestingarbanka .
Af hverju ? Hagsmunasamtök heimilanna og Andrea Jóhanna Ólafsdóttir forsetaframbjóðandi hafa gert heiðarlega tilraun til þess að ræða þessi málefni en eignast enga viðmælendur .
Getur verið að stjórnmálaflokkarnir ætli að ganga til næstu þingkosninga án þess að hafa nokkru sinni rætt grundvallaratriði í starfsemi banka á Íslandi eftir hrun bankanna haustið 2008 ? ! 