Hinn réttmæti erfingi bresku krúnunnar lést í vikunni .
Að minnsta kosti var fullyrt í breskum sjónvarpsþætti að Mike Hastings hefði með réttu átt að sitja í Buckinghamhöll og var það byggt á rannsóknum sagnfræðingsins Michaels Jones , sem kvaðst hafa fundið sannanir fyrir því að Játvarður IV .
hefði aldrei átt að verða konungur vegna þess að hann var óskilgetinn .
Niðurstaða Jones er sú að yngri bróðir Játvarðs hefði því átt að verða konungur .
Hann hét Georg , hertogi af Clarence .
Komst Jones að því að hefði krúnan gengið í arf mann fram af manni hefði Hastings orðið Englandskonungur .
Hastings endaði líf sitt hins vegar sem hrísgrjónabóndi í smáþorpinu Jerilderie í Nýju Suður-Wales í Ástralíu .
Dagblaðið á staðnum , Wagga Wagga Daily Advertiser , greindi frá því á fimmtudag að hann hefði látist 30. júní , 71 árs að aldri .
Hastings var breskur aðalsmaður , en gerði lítið úr uppruna sínum .
Hann flutti til Ástralíu árið 1960 átján ára gamall með aðeins 50 pund í vasanum , vann fyrir sér með ýmsum hætti og reyndi frekar að leyna aðalsættum sínum en auglýsa .
Þegar sjónvarpsmennirnir höfðu uppi á honum árið 2004 sat hann í stuttermabol og stuttbuxum í húsi sínu í Jerilderie með bjór í hendi eftir erfiðan vinnudag á lyftara .
" Fjárinn , " sagði hann þegar honum voru færð tíðindin .
Hann var ítrekað spurður hvort hann ætlaði að leita réttar síns .
" Nei , það held ég ekki , " svaraði hann .
" Ég elska Ástralíu – ég elska lífið hér .
Kóngafólkið ykkar þarna hinum megin , ég velti fyrir mér hvort það geti notið lífsins undir öllum þessum þrýstingi .
Þau geta ekki einu sinni borað í nefið án þess að skrifað sé um það .
" Hastings kvaðst lifa þægilegu lífi , þótt ekki væri hann ríkur og nokkrir skildingar í viðbót myndu koma í góðar þarfir .
Þegar AFP ræddi við hann 2005 sagði hann að það gæti þó orðið ábatasamt að gera tilkall til krúnunnar .
" Ætli ég gæti ekki sent Lizzie bakreikning fyrir leigu , " sagði hann og átti við Elísabetu II. Bretadrottningu .
" Fjölskylda hennar hefur búið í fjárans kastalanum mínum í 500 ár .
" Í raun hafði hann þó engan áhuga á að komast yfir hallir og djásn konungsfjölskyldunnar og kvaðst þeirrar hyggju að Ástralía ætti að vera lýðveldi .
" Ég er ekki óður konungssinni , " sagði hann .
Tíðindin vöktu athygli í heimabæ hans þar sem aðeins búa 768 manns og eitt sinn kom hann í jólaboð og allir stóðu upp og sungu " Guð blessi konunginn " .
Sonur Mikes Hastings , Simon , verður nú 15. jarlinn af Loudon .
Dreymir hann um að setjast á konungsstól ? " Það er nokkuð sem ég mun skoða í náinni framtíð , " sagði hann við Wagga Wagga Daily Advertiser fyrir útför föður síns .
" Réttur byggður á lygi " Þegar dagblaðið The Daily Mail greindi frá kenningu Michaels Jones sagði blaðið að tíðindin myndu láta konungsfjölskyldunni renna kalt vatn milli skinns og hörunds : " Réttur hennar til að drottna er byggður á lygi – lygi , sem hefur verið haldið til streitu í meira en 500 ár .
" Helstu þjóðhöfðingjar Breta , frá Elísabetu I. og Karli II. til Viktoríu , hefðu ekki átt tilkall til krúnunnar og Elísabet II. ætti að fara að íhuga að pakka niður .
Hann heitir ekki Játvarður – allir vita að hann heitir Blaybourne Michael Jones er sérfræðingur í miðaldasögu .
Hann telur sig hafa fundið óyggjandi heimildir fyrir því að Játvarður IV. , sem var konungur frá 1461 til 1483 , hafi verið óskilgetinn og byggir á skjali sem hann fann í dómkirkjunni í Rúðuborg í Frakklandi .
Þar kemur fram að á þeim fimm vikum sem getnaður hefði getað átt sér stað átti Ríkharður lávarður af Jórvík í skærum við Frakka við Pontoise , skammt frá París .
Kona hans og móðir Játvarðs , lafði Cicely Neville , var þá í Rúðuborg og var að hermt er í afar nánum tygjum við franskan bogmann .
Á milli þeirra voru um 160 km eða fimm dagleiðir á þeim tíma .
Miklar sögur gengu um óléttuna við hirðina .
Skráð er að Loðvík XI. Frakklandskonungur hafi eitt sinn hrópað : " Hann heitir ekki Játvarður konungur – allir vita að hann heitir Blaybourne ! " Það mun hafa verið nafn hins bogfima almúgamanns í Rúðuborg .
Konungsfjölskyldan reyndi að stöðva slíkar sögusagnir og reyndi meðal annars að halda því fram að getnaður hefði átt sér stað í maí 1440 í Jórvíkurskíri á Englandi áður en foreldrarnir sigldu til Frakklands .
Játvarður fæddist í apríl og hefði meðgangan þá tekið 11 mánuði , sem væri einsdæmi .
Þá hafði hirðsagnfræðingurinn Dominic Mancini eftir lafði Cicely að hún hefði í bræði yfir því að Játvarður hugðist ganga að eiga konu , sem var henni ekki þóknanleg , sagt : " Hann er ekki afsprengi hertogans af Jórvík , heldur var getinn í framhjáhaldi , og því engan veginn verðugur þess heiðurs að vera konungur .
" Með því að hleypa Játvarði að krúnunni var hin tvöfalda grundvallarregla konungdæmisins samkvæmt þessu brotin , annars vegar að konunglegt blóð skuli renna í æðum kóngs eða drottningar og hins vegar að foreldrarnir hafi verið í hjónabandi .
