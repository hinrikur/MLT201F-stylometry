Synir Saddams Husseins , fyrrverandi forseta Íraks , Qusay og Uday , voru felldir í rúmlega fjögurra klukkustunda skotbardaga í borginni Mosul í norðurhluta landsins , þriðjudaginn 22. júlí árið 2003 .
Sérsveit bandarískra hermanna réðst gegn bræðrunum , sem hreiðrað höfðu um sig í húsi í borginni .
Saddam sjálfur var efstur á lista bandarískra stjórnvalda yfir þá Íraka sem þau vildu helst koma í bönd eftir innrás í landið þremur mánuðum fyrr , en synirnir komu næstir föður sínum á þeim óskalista .
Forsetinn fyrrverandi var enn í felum þegar þarna var komið sögu en handtekinn síðla árs .
Miskunnarlausir Bræðurnir voru orðlagðir fyrir miskunnarleysi og töldu ýmsir þá í raun enn grimmari en Saddam sjálfan .
Margir landsmanna grétu dauða þeirra því þurrum tárum .
Uday Hussein 39 ára , var eldri sonur forsetans , og lengi vel reiknað með því að hann tæki við völdum af föður sínum .
Saddam , sem kallaði þó ekki allt ömmu sína , leist hins vegar ekki meira en svo á lífsstíl sonarins og framkomu , að hann hafði ákveðið að yngri sonurinn , Qusay , tæki við stjórnvelinum .
Sá síðarnefndi var 37 ára þegar þeir féllu í valinn .
Bandaríkjastjórn hafði lagt mikið fé til höfuðs Uday og Qusay og var á sínum talið að eigandi hússins í al-Falahhverfinu í norðurhluta borgarinnar , frændi bræðranna , hefði sagt til þeirra .
Ekkert var til sparað í árásinni eftir að Bandaríkjamenn voru þess fullvissir um að bræðurnir væru í húsinu ; 101. fallhlífaherdeildin réðst til atlögu og flugskeytum var jafnframt skotið úr þyrlum .
Fjórir menn féllu í átökunum , auk bræðranna 14 ára sonur Qusays , Mustafa , og lífvörður þeirra .
Fjórir hermenn særðust .
Uday gegndi nokkrum störfum á vegum ríkisstjórnar Saddams , var m.a. útgefandi mest lesna dagblaðs Íraks og stýrði einnig Ólympíunefnd landsins og knattspyrnusambandinu .
Sögur fóru af því að hann léti iðulega húðstrýkja þá íþróttamenn , sem ekki stóðu undir væntingum .
Þá stjórnaði Uday einni af öryggissveitum Saddams .
Árið 1996 var skotið á Uday , þar sem hann ók á einum þeirra nokkur hundruð bíla sem hann var sagður eiga .
Aldrei sannaðist hverjir það voru sem reyndu að taka Uday af lífi , en sögusagnir fóru á kreik að yngri bróðirinn , Qusay , hefði átt hlut að máli .
Uday gekk aldrei heill til skógar eftir tilræðið ; þrátt fyrir aðgerð tókst ekki að fjarlægja byssukúlu rétt við mænuna og hermdu heimildir að hann hefði liðið kvalir allt þar til yfir lauk vegna þessa .
Það varð ekki til þess að draga úr áhuga hans á að kvelja aðra , m.a. með pyntingum .
Áfengisneysla hans var meiri en góðu hófi gegndi , Uday er sagður hafa neytt eiturlyfja í töluverðum mæli og hann ku hafa verið frekur til kvenna .
Uday átti tvö misheppnuð hjónabönd að baki og litist honum vel á konu skipaði forsetasonurinn gjarnan svo viðkomandi yrði flutt í ástarhreiður hans , honum sjálfum til skemmtunar .
Tók þátt í hrottalegum árásum Qusay var hins vegar kvæntur og átti fjögur börn .
Sagt er að hann hafi lagt sig fram um að sanna ágæti sitt fyrir Saddam og verið mun hófsamari í grimmdarverkum en eldri bróðirinn , ef þannig mætti að orði komast .
Frammistaða hans þegar Írakar börðu niður uppreisn Kúrda eftir Flóabardagann 1991 féll föður hans vel í geð ; Qusay er sagður hafa tekið þátt í hrottalegum árásum á Kúrda og verið launað fyrir með stjórnunarstöðum í her og öryggislögreglu .
Það var gagnrýnt víða að Bandaríkjastjórn skyldi birta myndir af líkum Uday og Qusay , en talsmenn hennar sögðu það nauðsynlegt til þess að sannfæra Íraka um að hrottarnir , sem þeir hræddust meira en flest annað , væru í raun og veru allir .
