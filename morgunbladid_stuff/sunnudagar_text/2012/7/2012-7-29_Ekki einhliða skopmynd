Tómas Lemarquis nýtur velgengni sem leikari í Evrópu og eru þau hlutverk sem hann tekur að sér sífellt að stækka .
Hann var að klára að leika í kvikmynd með þekktum Hollywood-leikurum , nýjustu myndirnar hans eru með heimsendaívafi og hefur þessi ljúfi maður leikið þá nokkra vondu kallana að undanförnu .
Hann nýtur þess að ferðast og fer til staða sem kalla á hann andlega og hjálpa honum að þroskast í starfi .
Texti : Inga Rún Sigurðardóttir ingarun@mbl.is Myndir : Kjartan Þorbjörnsson golli@mbl.is Tómas Lemarquis hefur verið búsettur í Berlín síðustu sex ár , þar sem hann býr í fallegri íbúð í austurhluta borgarinnar þar sem hátt er til lofts og vítt til veggja .
" Ég kom hingað til að læra þýsku fyrir kvikmyndina Luftbusiness .
Ég þekkti marga hér í borginni eins og Egil Sæbjörns , Elínu Hans og fleiri Íslendinga .
Mér líkaði svo vel að ég varð eftir , " segir hann .
Staðsetningin er góð hvað varðar vinnuna .
" Ég hef verið að vinna ekki aðeins í Þýskalandi heldur líka hér í kring , bæði í Frakklandi og á Spáni .
Ég hef notað Berlín sem miðstöð , " segir hann en starfið hefur tekið hann víðar , eins og til Indlands og Marokkó .
" Ég hef verið að fá sífellt meira að gera í Þýskalandi , " segir hann en hinn vinsæli sjónvarpsþáttur Tatort er nýjasta rósin í hnappagatið þar .
Umboðsmenn í Berlín , París og Los Angeles Tómas er með umboðsmenn bæði í Berlín og París , sem útvega honum prufur við hæfi .
" Það hefur aukist vinnan upp á síðkastið í gegnum þennan þýska umboðsmann .
En svo er ég líka með umboðsmann í Los Angeles , " segir Tómas , sem var þar um daginn til að vinna með talþjálfa til að laga bandaríska hreiminn því Hollywood-verkefnunum er að fjölga .
" Ég hef verið að fara í prufur fyrir Hollywood-verkefni sem eru tekin upp í Evrópu .
Þá vantar oft leikara sem eru á staðnum .
Maður þarf að vera með græna kortið fyrir það sem tekið er upp í Bandaríkjunum .
Það er eitthvað sem ég geri kannski síðar ef ég fæ tilboð en það er flóknara ferli .
Myndin sem ég var að leika núna í er með Hollywood-leikurum , leikstjórinn er kóreskur og framleiðslan er kóresk-evrópsk , þannig að maður þarf ekki að vera í stéttarfélaginu eins og í bandarískri framleiðslu , " segir hann .
Myndin sem hann er að vísa til og var tekin upp í Prag , heitir Snowpiercer .
Leikstjóri er Joon-ho Bong og mikill stjörnufans er í leikhópnum eins og Tilda Swinton , Jamie Bell , John Hurt , Ewen Bremner og nýbakaði Óskarsverðlaunahafinn Octavia Spencer .
Hugleiddi í helli Tómas fór í prufu fyrir myndina í Los Angeles .
Hann heimsótti kvikmyndaborgina eftir að hafa verið á ferðalagi í sex vikur um Perú .
Hann hefur ferðast mikið um tíðina , til dæmis dvalið í Nepal í tvo mánuði og farið í kajakferð á Grænlandi .
" Ferðalög eru ástríða hjá mér og það sem mér finnst gaman að gera í frístundum , " segir hann en áfangastaðirnir eru oftar en ekki staðir sem kalla á hann andlega .
" Eins og í Nepal þá var ég að hugleiða þar í helli í þrjár vikur , " segir Tómas sem segir ferðalögin vera gagnleg til andlegrar uppbyggingar .
" Mér finnst mikilvægt sem leikari að ferðast , upplifa hluti og gera eitthvað nýtt .
Leikari er fyrst og síðast skilningarvitin og á ferðalögum er maður að taka mikið inn og þarf að þjálfa þessi tól og tæki .
Sem leikari er maður sjálfur tólið og því meira sem maður getur unnið með það því betra .
Þessi ferðalög eru ekki síður innri ferðalög en ytri , " segir Tómas en einn af eftirminnilegri stöðum sem hann hefur heimsótt er Amazon -frumskógurinn .
Áður en tökur á Snowpiercer hófust fór hann til Marokkó og lék þar í mynd fyrir vin sinn , franska listamanninn Nicolas Moulin .
Þessi mynd er ætluð fyrir gallerí og söfn frekar en almennan kvikmyndamarkað .
Tómas fór líka á kvikmyndahátíðina í Cannes fyrr í sumar vegna spænsku myndarinnar Painless ( Insensibles ) en það hefur verið nóg að gera hjá honum að undanförnu .
" Ég var í fjórum myndum og tveimur þáttaröðum í fyrra en myndirnar eru að koma út núna .
" Til viðbótar hefur Tómas verið að vinna með listamanni í Berlín sem heitir Clemens von Wedemeyer og sýndi mynd á Documenta-hátíðinni í Kassel .
Það er því greinilega mikill þeytingur á Tómasi .
" Ég er með mjög mikið sígaunablóð í mér og vil alltaf vera reglulega á ferðalagi og ekki lengi á sama stað , " segir hann .
Leikur á mörgum tungumálum Tómas býr líka yfir óvenjugóðri tungumálakunnáttu eins og verkefnin sem hann hefur tekið að sér bera með sér .
Hann ólst upp tvítyngdur en móðir hans er íslensk en faðir hans franskur .
Hann er enn fremur útskrifaður frá leiklistarskólanum Cours Florent í París .
Til viðbótar dvaldi hann nokkur sumur í Danmörku og síðar um hálfs árs skeið í Ítalíu .
Núna hefur hann verið hvað mest að leika á þýsku og hefur tekið námskeið og unnið með talþjálfa til að æfa hreiminn .
" Tungumálið mótar okkur mikið .
Mér fannst ég finna mun á mér þegar ég var yngri , að ég væri ólík persóna á frönsku og íslensku , " segir hann en áhrifin hafa dvínað með árunum eftir því sem hann hefur skipt meira milli tungumála .
Enskan hans er að minnsta kosti orðin það góð að hann fékk hlutverk í Snowpiercer en persóna hans í myndinni heitir Egg-head .
Það er mismunandi hversu langur tími líður frá prufum þar til tökur hefjast en í þessu tilfelli var ekki um langan tíma að ræða .
Prufurnar fóru fram í febrúar en tökur stóðu yfir í vor og fram á sumar .
Með einka-hjólhýsi á tökustað " Ég hef aldrei leikið í bíómynd á svona stórum skala og var með einka-hjólhýsi á tökustað , " segir hann og útskýrir að settið hafi verið stærra en hann sé vanur og þarna hafi verið saman komnar allar þessar stórstjörnur .
" Þetta var ólíkt því sem ég hafði vanist þar sem allir búa saman á litlu hóteli og hanga saman .
Þarna var mér skutlað á fimm stjörnu hótel , látinn fá síma og beið þangað til haft var samband við mig .
En um leið og ég byrjaði að vinna kynntist ég fólkinu .
Það var mjög skrýtið að fara með John Hurt í bíó og út að borða .
Ég kynntist honum ágætlega og líka Octaviu Spencer og Tildu Swinton .
Þetta eru allt frábærir leikarar og fyrir mig er bara svo mikil kennsla fólgin í því að fá að vera í kringum þetta fólk , spjalla og læra af því .
" Hann segir líka hafa verið frábæra reynslu að vinna með leikstjóranum Joon-ho Bong .
" Hann er ótrúlega skipulagður , klippir um leið og hann er að taka .
Takturinn í myndinni er eins og tónlist .
Það er áhugavert að vinna með honum .
Leikstjórinn gefur alltaf tóninn fyrir myndina .
Það er svo mikilvægt að leikstjóri sé góður í því að ná því besta fram úr fólki .
Það er yfirleitt með því að gefa algjört frelsi og sýna traust en samt vita hvað þú vilt .
" Eftir að Tómas fékk hlutverkið átti hann Skype-fund með honum .
" Ég var mjög spenntur að fara að tala við þennan fræga leikstjóra þegar það kom í ljós að við höfðum hist áður en ég var bara búinn að gleyma því .
Við höfðum hist níu árum fyrr á hátíð í Tórínó vegna Nóa albínóa , " segir hann en með þessari mynd Dags Kára Péturssonar hófst kvikmyndaferillinn .
Hann má samt ekki segja meira um Snowpiercer en mikil leynd hvílir yfir framleiðslunni og bannað að taka myndir á setti .
" Það eru svo miklir peningar í húfi þarna .
Því stærri sem myndin er , því meiri leynd hvílir yfir henni .
" Eyðimerkur og snævi þakin jörð Önnur myndanna sem Tómas lék í í fyrra er komin inn á nokkrar hátíðir .
Hún heitir Errors of the Human Body og var tekin upp í Dresden , þetta er þýsk framleiðsla en myndin er á ensku .
" Hún er í anda hryllingsmynda , í Cronenbergískum anda en þetta er vísindaspennutryllir , " segir hann en ákveðinn heimsendahryllingur einkennir mörg hlutverk sem Tómas hefur farið með að undanförnu .
Myndin í Marokkó var framtíðarmynd þar sem ástandið á jörðinni er slæmt , Snowpiercer er líka framtíðarmynd þar sem þeir einu sem geta lifað af eru inni í lest sem ferðast um heiminn .
Í fyrri myndinni er sögusviðið eyðimörk en í Snowpiercer er jörðin snævi þakin .
Í nóvember leikur hann síðan í kvikmynd fransks leikstjóra í mynd sem tekin verður á ensku í Úkraínu og ber nafnið Hope .
Þar er jörðin orðin að eyðimörk og erfitt að nálgast hreint vatn .
Það er því greinilegt að heimsendaspár eru leikstjórum dagsins í dag hugleiknar .
" Þetta er eitthvað sem við þurfum að heyra núna , segir Tómas sem sjálfur er meðvitaður um neysluvenjur sínar , sneiðir hjá kjöti , reynir að borða lífrænan mat og leggur sitt af mörkum til endurvinnslu .
Hann lék í myndinni Mushrooms í fyrra sem tekin var upp á Indlandi og segir það hafa verið mikið áfall að " ganga um í einum stórum ruslahaugi í mannhafi , ekki síst þegar maður er frá Íslandi þar sem það eru svona fáir á ferkílómetrann og allt svo hreint .
Það er ekki í boði að allir sjö milljarðar jarðarbúa borði kjöt og mér finnst það líka skylda mín að gera það ekki .
" Til viðbótar er hann að fara að leika í haust í hryllingsmynd sem heitir Paris I Kill You , ef allt gengur upp varðandi fjármögnun .
Myndin er í raun röð styttri mynda sem verður leikstýrt af þekktum leikstjórum í hryllingsmyndageiranum , en formið og nafnið er sótt í brunn myndarinnar Paris , je ' taime .
Einnig hafa margir af þeim karakterum sem Tómas hefur verið að leika undanfarið verið " vondir kallar " .
" Ég tek þann pól í hæðina þegar þú ert að leika einhvern vondan , að þá er hann auðvitað staðráðinn í því að hann sé ekki vondur sjálfur .
Vondum köllum finnst þeir ekkert endilega vera vondir .
Þeir gera gott fyrir einhvern ákveðinn málstað sem er síðan kannski ekki góður fyrir einhvern annan .
Þeir sem eru vondir eru oftar en ekki blindir á það að þeir séu vondir .
Maður verður að geta samsvarað sig karakternum , þykja vænt um hann og vera tilbúinn að standa fyrir hann .
Ef hann er bara vondur verður útkoman einhliða skopmynd .
" Erum alltaf að leika í lífinu Löngunin í að verða sviðsleikari blundar ekki í Tómasi , kvikmyndaleikurinn hefur alltaf haft vinninginn .
" Ég hef aðeins verið í leikhúsi en það á ekki jafn vel við mig .
Mér finnst svo stressandi að vera á sviði .
Það er öðruvísi að vera fyrir framan myndavélina með fólki sem þú treystir .
Mér finnst jafnvel erfitt að vera áhorfandi að leiksýningu því ég verð stressaður fyrir hönd leikaranna ! Ég er líka hrifnari af kvikmyndaforminu þó leikhús geti verið stórkostlegt ef það er vel heppnað .
" Hann minnir þó á að í lífinu séum við öll alltaf að leika eitthvert hlutverk , hvort sem maður sé til dæmis móðir , nemandi eða kennari .
" Partur af því að vera leikari er að geta aðlagast hratt nýjum aðstæðum og geta smogið eins og fiskur inn í hlutverkið .
Mér fannst það áhugavert þegar ég hitti John Hurt hvað hann gat komist í mikið návígi strax , án þess að fara yfir persónuleg mörk .
Þetta er ákveðinn eiginleiki sem leikarar þurfa að hafa .
Þú mætir kannski á tökustað og þarft að leika kærasta einhvers og láta eins og þið hafið alltaf þekkst .
Það eru auðvitað til leikarar sem eru fúlir og leiðinlegir en ég held að það sé mikil synd að fara í gegnum þetta starf með þeim hugsunarhætti því þá fer maður á mis við allt þetta góða .
Mér fannst spennandi í Snowpiercer að kynnast öllu þessu stórkostlega fólki .
Vonandi kemur flott mynd úr þessu .
En maður er ekki alltaf að hugsa um útkomuna heldur líka veginn á leiðinni , að hann sé gefandi .
" Er opnari fyrir verkefnum en áður Hefurðu áhuga á því að vera meira í Hollywood-tengdum myndum ? " Ég er miklu opnari en áður fyrir því sem getur komið upp .
Ég myndi ekki taka öllu en finnst áhugavert að leika í stærri verkefnum sem borga auðvitað vel og þá er líka hægt að koma að öðrum minni og listrænni verkefnum sem borga minna .
Ég hef líka verið að gera myndir sem borga lítið , upp á von og óvon , maður fær kannski eitthvað fyrir þær seinna ef vel gengur .
" Hann hefði áhuga á því að starfa meira á Íslandi .
" Ég hef því miður ekki verið að vinna mikið á Íslandi að undanförnu en ég er opinn fyrir því .
Mér finnst alltaf gaman að koma til Íslands og geri það reglulega .
Ég fylgist með úr fjarska .
Það eru miklir möguleikar í gangi hvað varðar kvikmyndagerð á Íslandi , mikið af hæfileikaríku fólki og flottir tökustaðir , " segir hann en síðasta myndin sem hann gerði á Íslandi var Desember .
" Svo eru ekki það margar bíómyndir gerðar á ári á Íslandi þannig að það er miklu meira fyrir mig að gera í þessum bransa hérna úti .
Ég er líka með sérstakt útlit sem getur unnið með mér en líka á móti .
Þá eru möguleikarnir meiri úti í hinum stóra heimi .
" Er kannski hægt að segja að það sé betra að finna sína sérstöðu og láta hana vinna með sér og láta vera að breyta sér ? " Maður verður að skilja hvað maður getur og hvað maður getur ekki .
Ég veit að það er ólíklegt að ég fái hlutverk sem einhver meðaljón en það eru heldur ekki þau hlutverk sem mig langar til að leika .
En ég fæ oft að leika einhverja skrýtna og öðruvísi karaktera .
Maður vill samt sem leikari fá að þroska og þjálfa sem breiðasta pallettu .
" Eftir að Tómas kláraði leiklistarnámið í París hélt hann að hann myndi aldrei vilja vera leikari .
" Samkeppnin er svo hörð .
Ég fór heim í myndlist en svo gripu örlögin í taumana og ég fór að leika aftur .
" Langur vegur frá Nóa albínóa Nói albínói kom út árið 2003 .
" Þetta er búinn að vera langur og flókinn vegur síðan þá .
Ég var tilnefndur til evrópsku kvikmyndaverðlaunanna og gekk eftir rauðum dregli og hugsaði : Núna er þetta komið , og hélt að hlutirnir myndu gerast meira af sjálfu sér .
En svo gerðist ekkert í langan tíma þarna á eftir .
Ég þurfti að vinna aftur frá núlli í Evrópu .
En það hefur auðvitað hjálpað að hafa Nóa , ég get sýnt hana og sumir hafa líka séð hana .
Upp á síðkastið hafa líka orðið breytingar hjá mér , með nýja , þýska umboðsmanninum og líka með breyttum hugsunarhætti hjá sjálfum mér varðandi hvaða skilaboð maður sendir umheiminum og hvað maður fær til baka .
Ég hef verið að vinna í sjálfum mér .
Allt umhverfi manns er spegill manns sjálfs .
Ef maður vill breyta um greiðslu – þó ég geri það ekki ! – þýðir ekki að gera það í speglinum .
Þú verður að breyta greiðslunni á sjálfum þér .
Eins með umhverfið , maður getur ekki breytt því heldur aðeins viðhorfinu til umhverfisins , " segir þetta næma náttúrubarn að lokum .
Lék tvítugan eiturlyfjasjúkling Tómas lék í einum þætti af þýsku sakamálaþáttaröðinni Tatort í maí .
Þátturinn hefur verið framleiddur frá árinu 1969 og er einhver sá allra vinsælasti í Þýskalandi .
" Það voru 8,4 milljónir sem horfðu á þáttinn í sjónvarpi og með netáhorfinu voru þetta eitthvað um tíu milljónir , " segir hann en það þýðir að um 12% þjóðarinnar sáu þáttinn .
Eins og að horfa á fótboltaleik Tatort er költ-fyrirbæri í Þýskalandi og er meira að segja sýndur á börum , til að mynda einum sem er nálægt heimili Tómasar í Berlín .
" Ég horfði á hann með vinum mínum þar .
Þetta var eins og að horfa á fótboltaleik því þegar ég birtist þá var fagnað , sem var bara fyndið .
Þetta var mjög skemmtilegt hlutverk og ég naut mín í því .
Það var gaman að fá að leika snarbilaðan ungan eiturlyfjafíkil .
Ég tók lögreglukonu sem gísl í þáttunum , " segir hann en þátturinn var allur tekinn upp í skógi við Baden-Baden .
" Lögreglumaður eltir okkur , fjóra ólíka vandræðagemlinga , um skóginn , " segir hann en karakter hans var tvítugur og hinir leikararnir mun yngri , allt niður í sextán ára , sem hann segir hafa verið " búst fyrir egóið " .
" Það er gott að hafa fengið þetta hlutverk , það eru margir í bransanum sem sjá þetta , og því ágætis stökkpallur fyrir eitthvað annað .
Líka er vandað til verka við gerð þáttanna , sem eru teknir upp á filmu .
" Ég er mjög hrifinn af filmunni og það eru mjög mikil gæði sem fást með því að nota hana .
" Málverk í gegnum Skype Einn af þeim sem Tómas kynntist við tökur á Snowpiercer er hin þekkta leikkona Tilda Swinton .
Tómas komst líka í kynni við manninn hennar , listamanninn Sandro Kopp .
Kopp er af þýskum og nýsjálenskum ættum en býr núna á afskekktum stað í norðurhluta Skotlands ásamt Swinton .
Hann málar fólk í gegnum Skype og vildi endilega fá að mála Tómas sem var til í tuskið .
Meðfylgjandi mynd er af málverkinu sem Kopp gerði en það fékkst leyfi til að birta mynd af verkinu hér með því skilyrði að taka fram að það sé ekki enn fullklárað .
Kopp hefur málað margt fólk í gegnum Skype og hélt sýningu á þessum verkum í New York fyrr á árinu en fræga fólkið fjölmennti á opnunina .
" Ég nota tæknina til að skapa í gegnum gamaldags listform .
Það er hægt að fá góða nánd í gegnum Skype .
Myndirnar snúast um það að vera nálægur , " sagði Kopp í samtali við New York Times á opnuninni .
Er sjálfur myndlistarmaður Tómas er sjálfur myndlistarmaður og er útskrifaður frá Listaháskóla Íslands .
" Síðasta sýningin mín var í Kling og Bang árið 2009 en þar var ég með vídeóverk og klippimyndir .
Núna er mig farið að klæja í puttana að gera eitthvað meira .
Ég er byrjaður að vinna aðeins aftur í klippimyndunum .
Mig er farið að vanta þessa sköpun .
Í leiklistinni er maður að skapa í hóp og það er gefandi líka .
En þegar maður er einn koma aðrir hlutir út úr því .
Það er bara sálarnærandi að vera að skapa .
Þegar ég geri það ekki verð ég svolítið leiður .
" 