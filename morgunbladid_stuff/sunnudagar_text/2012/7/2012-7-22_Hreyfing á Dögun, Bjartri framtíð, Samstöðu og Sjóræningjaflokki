Þeir skrifa það nú í Jótlandspóstinn að það hafi verið heillaráð hjá Dönum að hafa ekki tekið upp evruna með hinum ESB-löndunum .
Og enn snjallara þó að hafa þrjóskast á móti því að taka hana upp síðar , þótt mjög hafi verið að þeim sótt .
Jótlandspósturinn reiknar það út að þessi þrjóska Dana hafi sparað þeim 7000 milljarða íslenskra króna , sem eru á róli við ein 15 fjárlög íslenska ríkisins samanlögð .
Hvaða Danir ? En hvaða Danir eru þetta sem fá svo verðskuldað en síðbúið hrós ? Flokkarnir , næstum allir , aðilar vinnumarkaðarins , hagspekingarnir , næstum eins og þeir lögðu sig , og stærsti hluti " háskólasamfélagsins " að ógleymdum fjölmiðlunum sátu allir saman undir árum og reyndu að róa á evrumið .
Hver og einn þessara hópa tala gjarnan digurbarkalega í nafni þjóðarinnar , svo auðvelt er að ímynda sér hvílíkt þjóðarumboð þeir í sameiningu hafa talið sig hafa haft til að hrópa hátt hinn stjórnmálalega rétttrúnað .
Og það var ekkert smávegis afrek hjá " Dönum " og þá er átt við þá Dani sem höfðu vit fyrir vitringunum og skoðanamyndandi atvinnumönnum , þau herra og frú Petersen , Rasmussen og Jensen , sem létu ekki fara með sig , þrátt fyrir það yfirþyrmandi ofurefli sem virtist við að etja .
Sama þróun hér heima En " elítan " sem birtist gjarnan sem einn flokkur út á við , nema þessi fáeinu augnablik í aðdraganda kosninga , er því miður ekki bundin við Danmörku .
Síðustu árin hefur hún verið að færa sig í aukana víða , einnig hér heima .
Það er jafnvel talað fyrir því opinskátt að stjórnmálaflokkar skuli , innan hins opinbera kerfis , vinna við eitt borð , í einhvers konar lausnarleitandi hópefli og koma frá því borði í hvert sinn sameiginlega með eina fullmótaða niðurstöðu og birta hana almenningi .
Þá fái hann afrakstur og árangur málefnalegra " umræðustjórnmála " og þurfi ekki að hafa frekari áhyggjur eða horfa upp á opinberar deilur .
Þessar hugmyndir að einu allsherjarsamsæri gegn almenningi hugnast sumum stjórnmálamönnum vel að því er virðist , svo furðulegt sem það er á lýðræðistímum .
Og stundum þegar horft er til núverandi Alþingis þá er engu líkara en þar sitji einn flokkur , nema þá þegar einstaka sérvitringur sker sig úr til hátíðarbrigða en ekki kerfisbundið .
Til þessa má rekja að allt þingið hefur auðsveipt tekið fullan þátt í aðlögunarferli að Evrópusambandinu , þar sem dengt er inn lagabreytingum , byggðum á tilskipunum sem nær allar eru afleiðingar af aðlögunarviðræðum þeim sem nú eiga sér stað og logið er að eigi eitthvað skylt við samninga á jafnréttisgrundvelli .
Allt er afgreitt umræðulaust eða -lítið og án nokkurrar raunverulegrar skoðunar .
Þetta á sér stað þótt Landsfundir þriggja flokka , Sjálfstæðisflokks , Framsóknarflokks og Vinstri grænna , séu allir yfirlýstir andstæðingar þessarar framgöngu .
Sárafáir þingmenn þessara flokka eru þó tilbúnir til að hafa forystu fyrir sjónarmiðum meirihluta þjóðarinnar um að leggjast alfarið gegn þessu aðildarbrölti öllu .
Það er ekki " inn " í þessu undarlega kammeratasamfélagi sem þingið leitast við að breytast í .
En nú fer prófkjör í hönd í flokkunum .
Einhverjir kunna að óttast að viðkomandi flokksmenn telji að komið sé að skuldadögum .
Sjálfsagt munu þá einstakir þingmenn , ekki síst þeir sem standa höllum fæti , leitast við að gefa til kynna að þeir séu þrátt fyrir allt andstæðingar aðildar að ESB .
Þeir ætla að aka sínum seglum eftir svo ákveðnum vindi .
Ella óttast þeir að verða kollsigldir .
Enginn vafi hefur verið í huga nokkurs manns sem til þekkir að Þóra Arnórsdóttir forsetaframbjóðandi hafi lengi verið ákafur stuðningsmaður þess að Ísland gangi í Evrópusambandið .
Hún fann auðvitað í forsetaframboði sínu að það væri ekki vinningslegt veganesti .
Hinn mikli mótbyr vegna þessa kom henni þó augljóslega í opna skjöldu , enda hafði hún lengi dvalið einangruð í litlu Brussel í Efstaleiti .
Hún reyndi á fyrri stigum framboðsins að afgreiða þá annmarka sem hún skynjaði með því að segja ítrekað að afstaða forsetaframbjóðenda til ESB ætti ekki að skipta máli í kosningunum .
Forsetinn hefði í rauninni ekkert með málið að gera og í annan stað hefðu allir flokkar lofað því að málið yrði ekki útkljáð nema í þjóðaratkvæðagreiðslu .
Frambjóðandinn hélt lengi í þetta hálmstrá .
En þegar augljóst var orðið að það dygði ekki var skrefið stigið lengra og sagt , þegar spurt var , að ekki væri fýsilegt að vera að sækja um aðild núna eins og ástandið væri í Evrópu .
Það væri lítið betra en að óska eftir að fá leigt í brennandi húsi .
Þetta útspil hefði hjálpað mjög hefði það komið fram fyrr .
En í því fólst auðvitað ekki annað en að aðstæðurnar væru augljóslega óheppilegar nú til að láta draum um aðild rætast .
Forðast var að gefa til kynna að frambjóðandinn sjálfur vildi ekki að draumarnir rættust og að því yrði unnið ef ástandið vænkaðist á meginlandinu .
Það var auðvitað ekki með öllu fráleitt að segja að forsetinn hefði ekki Evrópumál á sinni könnu .
Það má til sanns vegar færa .
En í huga almennings virtist augljóst , nú eins og áður , að forsetaembætti og fullveldi þjóðar væru nátengd .
Það er heldur ekki óeðlilegt .
Þess vegna vill stærsti hluti almennings ekki hafa forseta á Bessastöðum sem sjálfur vill fórna fullveldi landsins eða verulegum hluta þess fyrir hinn evrópska sameiningardraum .
Aðeins hefur borið á því að hugsjónalega vankaðir frambjóðendur í prófkjörum framtíðarinnar reyni að þreifa á því , hvort vinkill Þóru Arnórsdóttur um að hús í ljósum logum sé ekki vænlegt til gistingar geti dugað þeim til að fela afstöðu sína eða afstöðuleysi gagnvart ESB .
Úrslitin í forsetakosningunum ættu að hafa svarað slíkum spurningum með afgerandi hætti .
Ekki Fjórflokkur - Einsflokkur ? En rétt eins og í Danmörku þá virka stóru flokkarnir á Alþingi Íslands stundum óþægilega eins og lauslega deildarskiptur Einsflokkur , og hefur aldrei borið jafn ríkulega á slíku eins og eftir 2007 .
En það skrítna er að alls konar smáflokkar , sem þykjast ætíð hafa alla þjóðina meira eða minna á bak við sig og bjóða fram til að kollvarpa Einsflokknum , sem þeir kalla fjórflokk , eru ótrúlega fljótir að missa líf og lit nái þeir mönnum inn fyrir þingveggina .
Frambjóðendur Borgarahreyfingarinnar virtust á vikunum fyrir kosningarnar 2009 vera dálítið " öðruvísi " eins og þeir sögðust jú vera í kosningabaráttunni .
Hver hefði trúað því að þingmenn þess framboðs yrðu áður en lyki nösum koppar dinglandi í köðlum utan í doríu ríkisstjórnarinnar .
Ríkisstjórnar sem svikið hefur allt sem hún hefur getað eða klúðrað hinu sem hún náði ekki að svíkja til fulls .
Borgarahreyfingin þóttist ætla að verða brjóstvörn og baráttuklár fyrir " hagsmuni heimilanna " .
Nú má öllum að vera löngu ljóst orðið að hin eina barátta sem þessir þingmenn hreyfa snýst um að koma í veg fyrir að kosningar verði einhverjum mánuðunum fyrr en ella .
Hagsmunabaráttan hefur algjörlega snúist upp í baráttuna fyrir heimilispeningum þingmannanna sjálfra .
Auðvitað gæti einhver sagt að þar séu þessir þingmenn ekkert verri en þingmenn Einsflokksins .
Eitthvað kann að vera til í því , en hið nýja framboð byggðist síst á því að verða undrafljótt alveg eins og Einsflokkurinn .
Nýir flokkar vekja vonir Og viti menn , nú eru nýir flokkar aftur í startholunum til að bjóða upp á annað og betra siðferði en " fjórflokkurinn " í næstu kosningum .
Einn þingmaður , sem verið hefur í fjórflokknum í þrjá ættliði og í einum fjórum flokkum síðan , bauðst til að skaffa kjósendum bjarta framtíð án fjórflokksins .
Sagt var Jón Gnarr Kristinsson væri að hugsa um að leggja þessum nýja flokki lið .
Dögun hafði boðað framboð sitt svo og Samstaða og Björt framtíð .
Hreyfingin taldi sig geta lagt sitt af mörkum til að hnýta þessi framboð saman .
En nú hefur einn af þingmönnum Hreyfingarinnar , Birgitta Jónsdóttir , hafið viðræður um stofnun " sjóræningjaflokks " að erlendri fyrirmynd og setur það áform flokkanna fjögurra sem ætluðu að leysa fjórflokkinn af hólmi í nokkurt uppnám .
Því hefur verið komið á framfæri við fjölmiðla að Jón Gnarr Kristinsson geti vel hugsað sér að koma að framboði Sjóræningja eins og hann gat líka hugsað sér varðandi Bjarta framtíð .
Sjálfsagt væri að þeir sem mest áhrif hafa kæmu saman á vegum allra þessara framboða og ræddu hugsanlegt samstarf .
Auðvitað yrðu svo flóknar viðræður að standa lengi dags , jafnvel langt fram á nótt .
En ekki er þó útilokað að við Dögun yrði Samstaða um að Björt framtíð Sjóræningjaflokksins væri líkleg til að skapa Hreyfingu og ef Jón Gnarr gæti hugsað sér það mætti leita til forystumanns Friðar 5000 um að leiða fylkinguna gegn Fjórflokknum .
Oft var þörf en nú er nauðsyn .
