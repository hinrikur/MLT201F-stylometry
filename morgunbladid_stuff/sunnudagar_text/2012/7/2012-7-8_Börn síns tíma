Ein mesta bylting 20. aldarinnar er húsnæðisbyltingin .
Þegar fólk flykktist úr sveitinni á mölina um miðbik aldarinnar varð það hlutskipti margra fjölskyldna að hafna í mjög lélegu húsnæði , bröggum eftir hernámsliðið eða húskofum sem hróflað hafði verið upp af litlum efnum .
Framboð á húsnæði annaði engan veginn eftirspurn en svo var einnig hitt að efnalítið fólk hafði ekki fjárráð til að standa straum af kostnaði við kaup á eigin húsnæði .
Við þessar aðstæður urðu verkamannabústaðir til en áður hafði hugmyndin – hugsjónin – þessi sjálfsögðu mannréttindi , orðið til og öðlast merkingu .
Og bústaðirnir voru ekki af verri endanum .
Þegar Héðinn Valdimarsson og félagar stóðu í fararbroddi fyrir byggingu verkamannabústaða var haft á orði hve háar gæðakröfur þeir settu fyrir skjólstæðinga sína .
Með tilkomu verkamannabústaða komst efnalítið fólk úr heilsuspillandi húsnæði í góðar og vandaðar íbúðir .
Verkamannabústaðirnir gerbreyttu lífi þúsunda Íslendinga .
Þetta varð lífskjarabylting .
Og sú bylting varð fyrir baráttu verkalýðshreyfingar og félagslegra afla í stjórnmálum bæði fyrir stríð og eftir .
Þessi öfl mynduðu órofa samstöðu um þetta málefni .
Það var ekki að ástæðulausu að menn dásömuðu samstöðuna .
Menn uppgötvuðu að með sameiginlegu átaki – samstöðunni – var allt gerlegt .
Þetta vissi kynslóð Héðins .
Og síðar Eðvarðs , Péturs Sig .
og Guðmundar J. Þetta fengu verkamennirnir í Gdansk í Póllandi einnig að reyna þegar þeir brutu niður ofríki valdstjórnarkerfisins pólska upp úr 1980 .
Það gerðu þeir undir merkjum samstöðu – Solidarnosc .
Þeir vissu hvað þeir vildu og sameinuðust um að hrinda baráttumarkmiðum sínum í framkvæmd .
En tíminn líður og baráttumarkmiðin vilja gleymast , hugsjónir trénast og stofnanavæðast .
Eftir stendur formið .
Verkamannabústaðirnir voru reistir til að auðvelda efnalitlu fólki að komast í heilsusamlegt og gott húsnæði .
Það var takmarkið .
Verkamannabústaðir voru leiðin að því marki en ekki takmarkið sjálft .
En svo koma nýjar lausnir til sögunnar ; þá reynir á að menn festist ekki í gömlu hjólfari , taki ekki ástfóstri við form en gleymi sjálfu innihaldinu .
Kannski er Búsetaformið snjöll lausn ? Eða kaupleiga ? Eins er það um stjórnmálaflokka .
Þeir eru upphaflega myndaðir um markmið og hugsjónir .
Þeir áttu – og eiga – að vera tæki til að koma sameiginlegum stefnumiðum í framkvæmd .
Síðan vill það gerast að þeir öðlist sjálfstætt líf .
Með öðrum orðum , hagsmunir verða markmið , hagsmunir og markmið verða hugsjón og til verður tækið – flokkurinn .
En þá fyrst reynir á ; að menn muni að spyrja öllum stundum , til hvers ? Ég hef stundum sett fram þá kenningu í gamni en einnig alvöru , að ef úr heilabúi sérhvers alþingismanns væri numin brott vitneskjan um hvaða stjórnmálaflokki hann tilheyrði , þá reyndi á að hann treysti á eigin dómgreind .
Þá yrði líka margt öðru vísi á þingi .
Ef þingmenn hugsuðu einvörðungu með hliðsjón af markmiðum sem þeir vilja ná fram en ekki fylgispekt við stjórnmálaflokk þá er ég sannfærður um að menn skipuðust stundum í annars konar fylkingar og breytilegri en nú er , þar sem flokksaginn er ráðandi .
Auðvitað endurspegla stjórnmálaflokkar í grófum dráttum skoðanir manna og þar með stefnumarkmið , einkum þegar flokkar eru ungir að árum og markmiðin fersk .
En svo líður tíminn og flokkurinn öðlast sjálfstætt líf sem menn samsama sig .
Þá er ekki að sökum að spyrja .
Mín tilfinning er sú að með aukinni áherslu á beint lýðræði , sem ég er sannfærður um að muni ryðja sér til rúms á 21. öldinni , muni draga úr vægi stjórnmálaflokka .
Og það sem meira er , þeir munu verða lausbeislaðri , mynda samstöðuhópa , sem iðulega skarast við aðra slíka hópa um tiltekin baráttumarkmið .
Þetta væri þróun til góðs .
Samstaða er nefnilega góð svo lengi sem hún er málefnaleg og byggist á markmiðum en ekki formum .
Formið er alltaf barn síns tíma .
