U m helgina verður haldið upp á 100 ára vígsluafmæli kirkjunnar á Breiðabólstað .
Kirkjan , sem vígð var í febrúar árið 1912 , hefur gegnt mikilvægu hlutverki í sveitinni síðustu hundrað árin og margur merkismaðurinn lagt leið sína að kirkjustaðnum .
Gríðarlegar breytingar í sveitinni Séra Önundur S. Björnsson er sóknarprestur í Breiðabólstaðarprestakalli og hefur verið þjónandi þar síðastliðin 14 ár .
" Ég var kosinn hingað sóknarprestur 15. júlí 1998 .
Þá tók ég við af séra Sváfni Sveinbjarnarsyni sem hafði verið hér sóknarprestur í 36 ár auk þess að vera uppalinn hérna á Breiðabólstað .
Það sama haust tók ég síðan við embættinu og hef búið hér síðan og þjónað .
Hér hefur mér liðið afar vel .
Breiðabólstaður er fagur og merkur staður í sögu lands , þjóðar og kirkju .
Það er sagt um presta sem þjónað hafa Breiðabólstað að héðan fari þeir ekki nema þá til þess að sinna biskupsembætti , samanber Jón helga Ögmundsson og Ögmund Pálsson , fari á eftirlaun eða deyi .
Breiðabólstaður hefur frá örófi verið mikil hlunnindajörð , ýmsar fjörur suður af staðnum eru í hans eigu .
Á árum áður hafði Breiðabólstaður umtalsverðar tekjur af því , " segir Önundur .
Hann segir talsverðar breytingar hafa orðið í sveitinni að undanförnu , búskapur hafi heldur vikið fyrir ferðaþjónsutu og annarri afþreyingu .
" Það á einnig við um Breiðabólstað .
Séra Sváfnir var mikill bóndi og rak hér stórt mjólkurbú ásamt því að halda einhvern sauðfénað .
Aftur á móti þegar ég kom hingað þá tók ég aðeins við fáeinum kindum .
Það hafa einnig orðið umtalsverðar breytingar á samsetningu prestakallsins .
Stórólfshvolssókn á Hvolsvelli var tekin út úr Oddaprestakalli árið 1996 og lögð undir Breiðabólstaðarprestakall , en við þá sameiningu fjölgaði um það bil fjórfalt í prestakallinu .
Fyrir tveimur árum var síðan gamla Bergþórshvolsprestakall fellt undir Breiðabólsprestakall .
Þannig að mitt gamla prestakall stækkaði um tvo þriðju af landflæmi og fjölgaði um tvær sóknarkirkjur og eina kapellu , " bætir sóknarpresturinn við .
Önundur segir búskapinn og prestsstörfin hafa annars farið vel saman .
" Þótt ég komi ekki mikið að búskapnum þá er hann bara þjónusta við náttúruna eins og hún leggur sig , svo eru þær nú ekki kröfuharðar kindurnar á þessum bæ .
Þær ganga náttúrlega bara sína haga en góður nágranni minn , vinur og meðhjálpari , Kristinn Jónsson bóndi á Staðarbakka , ber mestan þunga af umhirðunni .
Hann er með stórt bú og nýtir túnin hérna á Breiðabólstað og sér um mínar kindur í staðinn , " segir Önundur .
Fallega í sveit settur " Yfir vetrarmánuðina messa ég þriðja hvern sunnudag á fjórum stöðum að jafnaði nema náttúrlega yfir stórhátíðir , þá eru messur á hverjum helgum degi .
Yfir hábjargræðistíma til sveita er helgihald mun strjálla .
Á sumrin hafa vinsældir hjónavígslna við Seljalandsfoss og inni í Þórsmörk farið gríðarlega vaxandi og má geta þess að fólk kemur um langan veg til að ganga í hjónaband á þessum stöðum .
Til gamans má geta þess að fólk frá Texas í Bandaríkjunum lét pússa sig saman við Seljalandsfoss í apríl síðastliðinn .
Kannski má segja að fyrrgreindir staðir séu ekki síður vinsælir en kirkjurnar til slíkra athafna , " segir Önundur .
Kirkjan á Breiðabólstað er ein fegursta kirkja landsins og að sögn Önundar fer þaðan enginn ósnortinn .
" Þetta er algjör drottning .
Kirkjan hefur fengið mjög gott viðhald í alla staði .
Hún er teiknuð af Rögnvaldi Ólafssyni , eins og Húsavíkurkirkja og litla kirkjan í Hjarðarholti í Dölum .
Ég held að ég fari rétt með að það eru um það bil 30 ár frá því að hún var tekin í gegn .
Til dæmis var turninn tekinn algerlega í gegn og skipt um fúna viði .
Síðan hefur hún fengið jafnt og öruggt viðhald í alla staði .
Þess má geta að þeir miklu heiðursmenn Jón , Guðmundur og Elías , bræður sem bjuggu hérna á Uppsölum í Fljótshlíð , arfleiddu kirkjuna að talsverðum fjármunum og það hefur hjálpað mikið til við að viðhalda henni , " segir Önundur og bætir við að Óskar Magnússon , sem tók við starfi sóknarnefndarformanns af Jóni Kristinssyni í Lambey , hafi verið mikill hvalreki fyrir kirkjustarfið í Breiðabólstaðarsókn .
" Staðurinn er afar vel og fallega í sveit settur , stendur hátt , fagurt heim að líta og sömuleiðis frá að horfa .
Hér blasa beint við okkur í hásuðri Vestmannaeyjar í allri sinni tign og fegurð , og " byggðarbýlin smáu , dreifð yfir blómguð tún og grænar grundir " eins og segir í Gunnarshólma Jónasar Hallgrímssonar .
Þessi staður er paradís og óskaplega góður andi yfir honum öllum , " segir Önundur .
Helsta heimilisfang Fjölnismanna Margir þjóðþekktir einstaklingar hafa lagt leið sína um Breiðabólstað og nefnir Önundur sérstaklega þá Fjölnismenn í því samhengi .
" Það má auðvitað geta þess að mér finnst Breiðabólstaður vera helsta heimilisfang Fjölnismanna .
Hér var séra Tómas Sæmundsson prestur um sex ára skeið og hér dvaldi Jónas , vinur hans , Hallgrímsson hjá honum .
Ekki er ósennilegt að hér hafi hann ort kvæðið Gunnarshólma .
Séra Tómas lést ungur af brjóstveiki eins og kallað var , líklegast af berklum , 1841 en hann tók við staðnum 1835 .
Hér í kirkjugarðinum er minnisvarði um séra Tómas sem er gerður úr brúnsteini úr Borgundarhólmsnámum .
Fjölnismenn efndu til söfnunar til þess að láta gera þennan stein og fengu svo danska myndhöggvarann Herman Vilhelm Bissen til að gera fjórar lágmyndir úr marmara sem felldar voru inn í steininn .
Steinninn lá til fjölda ára á kajanum í Kaupmannahöfn þar til Jóni Sigurðssyni forseta fannst tími til kominn að koma honum heim þannig að hann borgaði flutninginn til landsins úr eigin vasa .
Hann lá svo á Eyrarbakka í nokkur ár þar til einn frostaveturinn að Tómas bóndi á Barkarstöðum og frændi séra Tómasar fór þangað við nokkra menn og flutti minnisvarðann hingað heim , " segir Önundur .
Hundrað ára vígsluafmæli " Við notum nú bara árið og sumarið til að halda upp á vígsluafmælið , kirkjan var í raun vígð 18. febrúar 1912 og er því orðin hundrað ára nú þegar .
Hátíðin heitir Kirkjan og fólkið og við munum aðeins rétta úr okkur og horfa til himins og til víðari átta .
Hér munum við efna til mikilla tónleika með öflugu listafólki og hingað eru allir velkomnir .
Það verður stórt og mikið svið hérna niðri á túni og svo verður setið í brekkunum og horft og hlustað .
Við eigum von á fjölmenni en við rennum svo sem algjörlega blint í sjóinn með fjöldann .
Ég tel þó víst að fólkið í sveitinni mun væntanlega láta sjá sig .
Ég held að menn sitji ekki af sér svona góða tónleika og öflugt listafólk , " segir Önundur en þess má til gamans geta að meðal þeirra sem munu stíga á svið eru Bubbi Morthens , Reiðmenn vindanna og Dóri DNA .
Spurður út í framtíðina segir Önundur ekkert brottfararsnið á sér .
" Hér má ætla að liggi grafnir í kirkjugarðinum átta til tíu þúsund manns .
Garðurinn er nú ekki stór en á þessari torfu hefur verið jarðsett í gegnum aldirnar , væntanlega aftur og aftur í sömu grafirnar .
Það er vitað um kirkju hérna árið 1040 sem var tileinkuð Maríu guðsmóður , þetta var því Maríukirkja .
Það styttist því í þúsund ára afmæli kirkjustaðarins .
Ef að Guð lofar þá fer ég ekki annað það sem eftir er minnar opinberu starfsævi , héðan fer ég ekki nema tilneyddur .
Ég hyggst vera hérna þessi átta ár sem ég á eftir og lít björtum augum til þess .
Það hefur aukið á sæluvist mína hér , satt best að segja hrein forréttindi , að fá að þjóna öllu því góða fólki sem hér býr , " segir séra Önundur S. Björnsson að lokum .
Þjónuðu Breiðabólsstaðarkirkju í 71 ár Séra Sváfnir Sveinbjarnarson er hvað kunnugastur manna lífinu á Breiðabólstað enda er maðurinn fæddur og uppalinn á staðnum .
Auk þess gegndi hann starfi prests í kirkjunni frá því sumarið 1963 og til ársins 1998 .
" Ég tók við af föður mínum , séra Sveinbirni Högnasyni , þann 1. júní árið 1963 .
Hann var prestur á Breiðabólstað frá 1927 og ég var til 1998 þannig að við feðgarnir vorum þarna samtals í 71 ár , " segir Sváfnir .
Hann segir margt hafa breyst frá þeirri tíð er hann steig sín fyrstu skref um kirkjugólfið .
" Það má segja að það hafi margt breyst með tækninni og þegar útvarpið og sjónvarpið kom ásamt annarri afþreyingu .
Þá fór fólk að stunda kirkjulífið minna .
Þegar ég var ungur þá var svo sem ekki margt sem bauðst , fólk kom því ekki einungis í kirkjuna til að njóta guðsþjónustunnar heldur kom það til að hitta hvert annað , njóta samverunnar og fá fréttir .
Fólkið hittist líka inni á prestsetrinu á eftir og þar var alltaf kirkjukaffi .
Prestkonurnar lögðu líka alltaf mikið til þó að þær væru ekki á launum .
Fólk klæddi sig ætíð í betri fötin og bjó sig vel er það lagði leið sína í kirkjuna , " segir Sváfnir .
Prestur og alþingismaður " Það voru tvær kirkjur í Breiðabólstaðarprestakalli .
Auk kirkjunnar á Breiðabólstað var ein á Hlíðarenda , faðir minn messaði yfirleitt til skiptis í kirkjunum .
Það féll að vísu úr einn og einn sunnudagur en oftast nær var messað hvern sunnudag .
Fyrstu árin mín voru messurnar mun fleiri heldur en síðar varð , " segir Sváfnir en faðir hans , séra Sveinbjörn , gegndi ekki einungis starfi prests heldur var hann einnig alþingismaður .
" Þegar faðir minn var á þingi þá kom hann nú heim að mig minnir aðra hverja helgi og messaði þá í báðum kirkjunum , það var eiginlega reglan hjá honum , " bætir hann við .
Sváfnir minnist þeirrar tíðar er menn komu fótgangandi í kirkjuna .
" Það hefur fækkað í sveitinni að undanförnu .
Fyrst og fremst er orðið svo mikið færra á hverjum bæ heldur en var , það var yfirleitt mjög margt fólk hérna á bæjunum í gamla daga .
Fólk kom yfirleitt bara gangandi til kirkju , þetta var áður en bílar urðu algengir .
Þá voru bara troðnar götur eftir mannsfætur yfir túnin á milli bæjanna og þær urðu svo greinilegri eftir því sem nær dró kirkjunni og prestsetrinu , slík var umferðin .
Þeir sem komu lengst að komu þó oft ríðandi , " segir sérann .
Hestar bundnir á streng Sváfnir segir þó að hestarnir hafi lítið verið brúkaðir á veturna .
" Hestar voru ekki hafðir svo mikið á fóðrum yfir veturinn .
Eftir höfuðdag þá þótti ekki gott að svita reiðhestana .
Það var stundum mikið af hestum þarna á hlaðinu við kirkjuna og þeir voru bundnir á streng sem kallað var .
Þá voru tveir og tveir hestar bundnir saman þannig að taumurinn var bundinn í taglið á hinum , þannig gátu þeir ekki snúist nema í hring hvor um annan .
Maður gat vorkennt þeim að þurfa að vera svona , oft hátt í tvo tíma .
Það var oft æði mikið af hestum sem voru þannig bundnir á streng á hlaðinu fyrir vestan kirkjuna .
Það kom síðan seinna hestarétt fyrir austan kirkjuna og þar voru hestarnir hafðir á meðan fólkið var í kirkjunni og kirkjukaffinu , " segir Sváfnir .
Einn merkasti kaleikur Íslendinga Kaleikurinn í kirkjunni á Breiðabólstað er ansi merkur og margar sögur sem fylgja honum .
" Það er talið að hann sé franskrar gerðar frá því um 13-14 hundruð .
Það má finna í gamalli lýsingu á gripum kirkjunnar , frá dögum Hafliða prests , þar sem getið er um kaleik sem stóð þar tíu merkur silfurs .
Það er jafnvel talið að það sé sá sami kaleikur , hann er því mjög gamall .
Svo er til önnur saga um uppruna hans en það er að hann sé kominn frá álfum .
Hann á þá að hafa fundist á svokallaðri Sölvabreiðu fyrir suðaustan Þríhyrning .
Til marks um það er dökkur blettur í botni skálarinnar .
Ef kaleikurinn er ekki fægður í nokkurn tíma þá fellur meira á blettinn í botninum sem er silfurlitaður en annars er kaleikurinn gullhúðaður .
Þessi blettur mundi maður þó telja að væri vegna þess að það hefur einhverntíma verið gert við hann .
Skálin hefur verið fest á fætinum og ekki verið gyllt aftur yfir , " segir Sváfnir sannfærandi .
" Svo hefur nú alltaf verið talað um að það fylgi honum lækningarmáttur .
Einstaklingar , pör og hópar komu eingöngu til að ganga til altaris og bergja af þessum kaleik .
Það kom nokkrum sinnum fyrir að fólk hafði samband við mig eftir á og taldi sig hafa fengið bót meina sinna .
Þetta jókst svolítið eftir að maður sem bjó í Kaupmannahöfn , uppfinningamaður að nafni Jóhannes Pálsson , dreypti á kaleiknum .
Hann skrifaði svo í eitthvert blaðið frásögu af því að hann taldi sig hafa fengið bót meina sinna .
Ég er helst á því að eftir það hafi þessi aðsókn aukist svolítið , " segir hann .
Kirkjan hefur haldið formi sínu Sváfnir segir að það hafi alltaf blundað í sér að feta í fótspor föður síns .
" Faðir minn var fyrst eitt ár prestur í Laufási við Eyjafjörð og elsta systir mín var fædd þar .
Foreldrar mínir , Sveinbjörn Högnason og Þórhildur Þorsteinsdóttir , fluttu sig þó fljótt um set og héldu staðinn í 36 ár .
Þau eru jörðuð í Breiðabólstaðarkirkjugarði .
Þau voru bæði Sunnlendingar , faðir minn var úr Mýrdalnum og móðir mín úr Vestmannaeyjum , " segir Sváfnir .
Hann segir kirkjuna hafa haldið formi sínu frá því á fyrri tíð þó svo ýmislegt hafi breyst .
" Kirkjan er alveg í sama formi og hún var í upphafi .
Henni hefur hinsvegar verið haldið við , til dæmis var einhverntíma skipt um útihurð og sett ný og breytt hurð en henni var fljótt skipt út fyrir hurð sem leit út eins og sú upprunalega , " segir Sváfnir .
" Það sem er einna helst ólíkt því sem áður var er kirkjugarðurinn .
Þegar ég man fyrst eftir þá voru engin tré í kirkjugarðinum , nú er það eiginlega að verða um of .
Það er eiginlega ekki næg birta þarna fyrir miðjan garðinn þannig að grasið á svolítið erfitt uppdráttar .
Að innan hefur kirkjan breyst að því leytinu til að það er aðeins einn ljósahjálmur í miðjunni sem var upprunalega í henni en svo eru tveir aðrir sem komu 1935 .
Kirkjubekkirnir voru upphaflega heilir þvert yfir kirkjuskipið og þá var gengið fyrir enda þeirra við vegginn .
Síðar voru þeir teknir í sundur um miðju og styttir þannig að breiður gangur myndaðist fyrir miðju upp að altarinu .
Í fyrstu lýsingu á kirkjunni segir að hún taki 200 manns í sæti en þá hlýtur að hafa verið ansi þétt setið og eiginlega óskiljanlegt að það hafi verið taldir út úr henni 365 manns þegar hún var vígð , " segir Sváfnir sposkur .
Tilkoma rafmagnsins breytti miklu Árið 1938 varð geysileg breyting því þá var virkjaður lækurinn fyrir vestan bæinn og þá kom rafmagn í kirkjuna og úr varð mikil ljósadýrð .
Það var mikill kirkjukuldi á veturna því að í fyrstu voru bara tveir járnofnar , litlir olíuofnar .
Svo kom stór kolaofn sem var hafður í norðausturhorninu og steyptur skorsteinn upp úr þakinu og það var nú betri hiti eftir þetta .
Árið 1952 þegar Sogsrafmagnið kom þá voru settir rafmagnsofnar undir bekkina meðfram veggjunum .
Breytingin er svipuð og með öll trén í kirkjugarðinum , nú er farið að verða of hlýtt inni í kirkjunni , " segir Sváfnir með kátínu í rödd .
" Annars er ég er bara guði þakklátur , og söfnuðinum , fyrir að hafa fengið að vera hluti af þessu samfélagi svona lengi .
Ég er afskaplega ánægður að það skuli vera hægt að halda upp á hundrað ára afmæli kirkjunnar , og að ég fái að upplifa það .
Þetta er stór áfangi og þessi hátíð verður falleg , " segir hann .
" Ég óska bara kirkjunni , söfnuðinum , prestinum og öllum öðrum til hamingju með þetta , " segir Sváfnir Sveinbjarnarson að lokum .
