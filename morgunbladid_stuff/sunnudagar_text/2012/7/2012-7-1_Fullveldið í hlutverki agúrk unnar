Mörkuðum leið miklu mun betur eftir ákvarðanir leiðtogafundar ESB aðfaranótt föstudags .
Leiðtogar bandalagsins halda því snitti að taka sínar örlagaríkustu ákvarðanir úrvinda og svefnlausir .
Aldrei hefur fengist skýring á því vinnulagi , því þegar mikið er í húfi virðist ekki ofrausn í því að lengja neyðarfund um einn eða tvo daga .
Nú þurfti ekki að taka tillit til markaðarins eða leika á hann því helgin öll var framundan .
Hefðbundin uppsetning á óhefðbundnu leikriti En nætursviðsetningin er sennilega til að afsaka " eftirgjöf " eins og undirstrika " sigur " annars , eins og einnig er alþekkt á slíkum fundum .
Leikritið sjálft tekur auðvitað nokkrum breytingum í hvert skipti og leikarar hverfa af sviðinu og aðrir koma í staðinn , en endirinn er alltaf af sama toga .
Þetta eru leikrit sem skrifuð eru til að enda illa .
Og eins og hjá Shakespeare er mikið mannfall í lokaatriðinu .
En í stað þess að kóngar , prinsar , prinsessur og elskendur liggi blóði drifnir í valnum , þá eru fórnarlömbin hvergi sjáanleg og þau rísa ekki upp til að njóta klappsins .
Enda eru þau raunveruleg og eiga ekki erindi upp á sviðið .
Fullveldið skorið í þunnar sneiðar Stigið er enn eitt skrefið á þessum fundi í átt til þess að gera ESB að sambandsríki .
Að því leyti er hann eins og allir hinir fundirnir .
Og alltaf er þetta allt gert til að bjarga evrunni .
Nú snerist stærsta atriðið í fyrsta þætti um að Ítalía og Spánn hefðu tekið aukið framlag til opinberra atvinnusköpunarsjóða ESB í sína gíslingu .
Ítalía og Spánn sem " þurfa " á framkvæmdafé að halda tóku þá hugmynd sem sagt í gíslingu til að þrýsta á Þýskaland sem þarf alls ekki á þessum byggðasnúningi að halda ! Hvernig er hægt að láta slíkt líta sæmilega út í leikriti , sem þó er fullyrt að sé ekki svokallað " absúrd " leikrit ? Svarið , sem gefið er , felst í því , að Þýskaland hefði nauðugt lofað Frakklandi slíku aukaframlagi í framkvæmdasjóði gegn því að Frakkland myndi í staðinn nauðugt samþykkja nýjar reglur um ríkisfjármálapakka einstakra aðildarríkja ESB , sem Hollande sagði fyrir kosningar fyrir langa löngu ( í maí s.l. ) að hann myndi aldrei samþykkja .
Þess vegna gátu Ítalía og Spánn tekið málið í gíslingu , sem þau studdu þó heilshugar sem Þjóðverjar gera á hinn bóginn alls ekki .
Og til þess að losa um " gíslatökuna " neyddust Þjóðverjar til að samþykkja að neyðarsjóðir ESB gætu lánað veikburða bönkum á Spáni og Ítalíu beint og þyrftu ekki að fara með slíka lánafyrirgreiðslu í gegnum ríkissjóði einstakra landa með tilheyrandi hækkun á lánskjörum viðkomandi ríkissjóða .
Og til þess að Þjóðverjar gætu gefið þennan þátt frá sér og haldið samt andlitinu heima fyrir urðu öll litlu löndin , líka þau sem ekki eru í neinum vandræðum , að samþykkja að fjármálaeftirlit einstakra landa færðist í raun til yfirevrópsks fjármálaeftirlits í Frankfurt .
Þar með voru leikslokin fengin : ESB nær að færa sig upp á skaftið í ríkisfjármálalegum efnum á kostnað einstakra landa og einstök ríki eru svipt sjálfstæðu fjármálaeftirlitsvaldi sínu .
ESB 2 - fullveldisréttur aðildarríkja evrunnar 0 .
Og eins og fyrr sagði varð uppi fótur og fit á mörkuðunum og föstudagurinn náði að lokast með lúðraþyt og söng á meginlandi Evrópu og Ameríka virðist taka þátt í gleðinni .
Ekki er útilokað að spár sem gengið höfðu um fundinn eigi nokkurn þátt í hinni óvæntu gleði markaðanna .
Fullyrt hafði verið að Þýskaland væri búið að gera upp við sig að nógu langt væri þegar gengið og myndi alls ekki samþykkja að farið yrði fetinu lengra .
Og því myndi fundurinn leysast upp í öngþveiti með tilheyrandi óróleika og skelfingu hjá fjárfestum .
En til hve langs tíma var nú tjaldað ? Svo sannarlega væri mikill fengur af því ef þessar ákvarðanir í morgunsárið dygðu til þess að skapa nokkra bjartsýni á evrusvæðinu og þó miklu fremur að eitthvert hald yrði í henni .
Það hafa mörg lönd og þjóðir hangið allt of lengi á efnahagslegri bjargbrún og þreyta og vonleysi hafa gripið um sig víða .
Nokkurra mánaða skjól fyrir efnahagslegum sviptivindum gæti verið mjög hjálplegt og þarft .
En jafnvel þótt svo vel tækist til nú er varasamt að kasta öllu raunsæi fyrir borð .
Það hefur engin meginbreyting orðið .
Rót vandans sem skekið hefur evrusvæðið er enn til staðar .
Þar hefur lítið eða ekkert breyst .
Það eina sem hefur lukkast er að búrókrötum í Brussel hefur lánast að toga enn nýja þætti til sín úr höndum þjóðríkjanna .
Hið andlitslausa vald ESB hefur enn eflst .
Tvískinnungur Forsætisráðherra Bretlands fagnaði þeim áfanga sem náðst hefði á neyðarfundinum í Brussel .
Sagði hann mjög mikilvægan .
Jafnframt notaði hann tækifærið til að ítreka að hans eigið land myndi alls ekki framselja meira vald til Brussel en þegar er orðið .
Hvers vegna talar þessi valdamaður svona ? Hann fagnar því í öðru orðinu að evruríkin fallist á lausn til líknar bráðavanda sem felur varanlega í sér meiri valdflutninga frá lýðræðislega kjörnum stjórnvöldum landanna til Brussel .
Hin varanlega fórn er gefin fyrir tímabundna hjálp í nauð .
En jafnframt lofar breski forsætisráðherrann hástemmt því , að slíka fórn myndi hann aldrei láta sína þjóð færa .
Skýringin á þessum tvískinnungi er sú að Bretar óttast að áframhaldandi öngþveiti á evrusvæðinu muni gera þeim sjálfum erfiðara um vik að hafa stjórn á eigin efnahag .
Lítill vafi er á að það mat er rétt til skemmri tíma horft .
En það er alls ekki víst og raunar ólíklegt að þannig horfi mál við þegar til lengri tíma er litið .
Því sá tími mun koma að einstakar þjóðir skynja að valdarán hefur átt sér stað með markvissum hætti .
Allt í smáum stíl í hvert sinn , en alltaf gengið lengra í sömu átt .
Þegar það mun renna upp fyrir þjóðunum þá spyrna þær við fast .
Það segir sagan , og hún hefur enga sérstaka ástæðu til að segja ósatt um það .
