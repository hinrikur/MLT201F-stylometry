Eitthvað sem áreiðanlega margir ætla sér er að sumarið í ár verði meira ferðasumar en það í fyrra .
Hver stund skal nýtt til hins ýtrasta , sú er að minnsta kosti fyrirætlunin .
Stundum líður sumarið það hratt að ekki er búið að fara í öll tjaldferðalögin , gönguferðirnar og bíltúrana sem fyrirhugaðir voru .
Þá er hugsað næsta sumar , það verður ferðasumarið mikla ! Í blaðinu í dag eru mörg viðtöl og greinar tengd ferðalögum , sem er við hæfi því fyrsta helgin í júlí hefur löngum verið mikil ferðahelgi .
Eitt er víst , að engin ein tegund ferðalaga hentar öllum .
Fólk hefur mismunandi þarfir , fjárhag og langanir .
Pakkaferðir til sólarlanda eru draumur eins en annar vill helst ganga einn á fjöll og tjalda .
Svo breytast líka þarfirnar eftir aldri , draumaferðin frá unglingsárunum myndi fljótt breytast í martröð þegar börnin eru búin að bætast við .
Það þarf alls ekki að útiloka börnin frá göngum um okkar fagra land en Hálendisferðir hafa sérhæft sig í ferðum þar sem börnin eru velkomin með og markmiðið er að " njóta en ekki þjóta " eins og fallegar myndir í blaðinu bera með sér .
Vilhjálmur Andri Kjartansson blaðamaður er einn þeirra sem njóta landsins í sumar á tveimur jafnfljótum .
Hann fór með gönguhópnum Elsuferðum fyrir rúmri viku í sína árlegu göngu , sem farin er fyrst og fremst til þess að njóta náttúru landsins .
" Bunárfossinn var flottur , en enginn hætti sér út á steininn fyrir neðan hann , til að finna svalandi úðann frá honum kæla sólbrennda vangana , " skrifar blaðamaður , sem mætti sólbrunninn til vinnu að göngunni lokinni og sá eftir að hafa ekki borið sólarvörn í andlit en bar á handleggina sem sluppu við roðann .
Blaðamenn eru víðförulir þessa dagana en Ingibjörg Friðriksdóttir fór ásamt stórum hópi Íslendinga á fjögurra daga tónlistarhátíð í Belgíu fyrir rúmri viku .
Hátíðir sem þessar eru haldnar um alla Evrópu og virðast vinsældir þeirra frekar vera að aukast en hitt .
Enda er það stórgóð skemmtun að sjá margar af þekktustu hljómsveitum í heimi spila hverja á eftir annarri á hátíð sem þessari .
Sérstaklega þegar veðrið er gott eins og í þessu tilviki .
Það er gott að losna við rigninguna en verra þegar þarf að bíða í klukkutíma í röð eftir að komast í sturtu og vatnið í sturtunni dugar ekki til að skola sápuna úr hárinu .
Lengi lifi rokklífsstíllinn ! Inga Rún Sigurðardóttir ingarun@mbl.is 