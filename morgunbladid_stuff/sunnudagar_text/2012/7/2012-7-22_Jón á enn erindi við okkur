Einhverjir samkennarar mínir í Háskóla Íslands hafa orðið til að andmæla þeirri skoðun minni , að Jón Sigurðsson forseti hafi verið frjálshyggjumaður .
Á því er þó enginn vafi .
Jón hafði lesið með skilningi og samúð rit Jean-Baptiste Says , sem var helsti lærisveinn Adams Smiths á meginlandinu , og Johns Stuarts Mills .
Ég hef þegar á þessum vettvangi vitnað í ýmis ummæli Jóns , sem sýna þetta .
En margt fleira úr ritum Jóns Sigurðssonar á erindi við okkur .
Hann segir til dæmis 1842 : " Þá hefir menntunin verið mest , þegar mestar hafa verið utanferðir og Íslendingar átt mest viðskipti við önnur lönd ; þó ekki við eitt land , heldur mörg .
" Íslendingar verða einmitt að gæta sín á því að lokast ekki inni í Evrópusambandinu , heldur stunda viðskipti við aðra aðila líka , til dæmis Noreg , Kanada , Bandaríkin , Brasilíu , Rússland , Indland og Kína .
Jón segir 1860 : " Maður verður að venja sig af að treysta á stjórnina eina sér til hjálpar og venja sig á að nota sína eigin krafta ; maður verður að læra að samlaga þessa krafta , svo þeir geti unnið saman til almennra heilla .
" Skýrar verður úrlausnarefni stjórnmálanna varla lýst .
Stefna þarf jafnt að sem mestu frelsi sem flestra og að gagnkvæmri aðlögun einstaklinganna , svo að árekstrum fækki og frelsi eins verði ekki ófrelsi annars .
Fróðleg er líka sagan af því , þegar Jón vandaði um við skólapilta í Lærða skólanum 1875 .
Þeir höfðu fært honum kvæði Gests Pálssonar , þar sem sagði : Þú kappinn dýr , er aldrei þekktir bönd .
Jón vísaði því á bug , að hann hefði aldrei þekkt bönd ; " bönd væru jafnnauðsynleg inn á við sem út á við , jafnnauðsynleg fyrir líf einstakra manna sem þjóða , og frelsið án banda , án takmörkunar , væri ekki frelsi , heldur agaleysi og óstjórn , " eins og segir í einkabréfi um fund hans og skólapilta .
Jón á hér aðallega við sjálfstjórn og sjálfsaga , þá menningu , sem kemur að innan , en án þess verður frelsið orðið tómt .
Jón var eins og nafni hans Þorláksson síðar í senn frjálslyndur og íhaldssamur .
Athugasemdir og leiðréttingar vel þegnar Hannes H. Gissurarson hannesgi@hi.is 