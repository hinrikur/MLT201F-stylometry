Vinsæl , íslensk hljómsveit spurði eitt sinn , og spyr útvarpshlustendur enn reglulega : Skyldi maður verða leiður á því til lengdar , að vera til ? Sem betur fer svara flestir spurningunni neitandi .
Fæstir verða leiðir á því að vera til , enda segir sveitin í sama texta : Lífið er yndislegt , ég geri það sem ég vil .
Sumir hafa reyndar ekki þá sögu að segja , en gera hins vegar það sem þeir mögulega geta .
Marte Ødegården , 18 ára norsk stúlka , er ein þeirra .
Fyrir réttu ári var hún eins og hver annar unglingur sem lífið lék við , þar til fjöldamorðinginn Anders Behring Breivik kom til sögunnar .
Líf Marte tók stakkaskiptum og á svipstundu breyttust raunar norskt samfélag til frambúðar .
Eins og fram kemur í magnþrunginni grein í Sunnudagsmogganum í dag – þegar nákvæmlega eitt ár er liðið frá hryðjuverkunum í Osló og Útey , var sá atburður frábrugðinn eftirminnilegum árásum í Bandaríkjunum og Bretlandi á síðasta áratug að því leyti , að innfæddur heimamaður var að verki .
" Kristinnar trúar , ljóshærður , " segir í grein norskra blaðamanna sem birt er í blaðinu í dag , en nokkrir þeirra tóku sig til og fylgdu mánuðum saman nokkrum þeirra sem særðust í Útey þann örlagarík dag , 22. júlí 2011 .
Staðreyndin er því miður sú að óvinurinn getur verið maðurinn í næsta húsi .
Það sýndi sig í Osló fyrir réttu ári .
Hvað er þá til bragðs að taka ? Reisa stóra girðingu um hvert hús ? Um hvert land ? Eða er raunverulega hægt að bregðast við hatrinu með ást og væntumþykju að vopni , eins og Norðmenn vildu og hafa gert .
Vonandi .
Múslimar áttu fótum fjör að launa í Osló á fyrstu augnablikunum eftir sprenginguna fyrir ári .
Þeir voru umsvifalaust dæmdir , en það var að ósekju .
Þeir báru enga ábyrgð á voðaverkinu .
Þvert á móti .
Enda ómögulegt að dæma fólk af útlitinu einu saman , trúarbrögðum eða kynþætti .
Hatursmaður múslima var að verki .
Sagt er að trúin flytji fjöll , en trúarbrögðin þvælast stundum fyrir fólki .
Góð eru þau og falleg að mörgu leyti , en margan harminn má kenna trúuðum um ; ekki trúarbrögðunum heldur fólkinu .
Í þessu tilfelli manni sem var sérlega illa við eina tegund trúarbragða .
Eins og þeim sem koma óorði á áfengið .
Hóflega drukkið vín gleður mannsins hjarta en sannkallað spilliefni er það í óhófi .
" Þessi maður svipti mig fullkomnum 18 ára afmælisdegi .
Hann svipti mig síðasta árinu í menntaskóla .
Það sem hann vildi í raun var að svipta mig lífinu .
Öllu , " skrifaði Marte Ødegården í bloggfærslu þegar hún leiddi hugann að afmælisdeginum .
Rétt er það og hörmulegt í senn .
Illskiljanlegt .
En Marte veit að bjartsýnin flytur fjöll , ekki síður en trúin .
" Ég verð fær í flestan sjó .
Ég get gert allt sem mig langar til með stuðningi allra vina minna , " segir hún í grein norsku blaðamannanna .
Vonandi geta sem flestir tekið undir með norsku stúlkunni .
Gleymum því að minnsta kosti ekki að lífið er yndislegt eða getur í það minnsta verið það .
Nánast sama á hverju gengur .
Skapti Hallgrímsson skapti@mbl.is 