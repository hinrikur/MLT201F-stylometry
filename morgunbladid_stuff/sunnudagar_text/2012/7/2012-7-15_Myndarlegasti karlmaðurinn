Ísland hefur ósjaldan freistað frægðarfólks sem kýs að eiga hér nokkra góða daga fjarri heimsins glaumi og látalátum .
Stundum berast fréttir af heimsóknum heimsfrægra leikara , poppara eða stjórnmálamanna sem hingað koma .
Mörgum er til dæmis minnisstætt þegar Mick Jagger söngvari Rolling Stones birtist fólki á reiðhjóli vestur á Ísafirði fyrir rúmum áratug .
Mættust þá á götuhorni goðið mikla og Ólafur Helgi Kjartansson sem á þessum tíma var yfirvald Ísfirðinga .
Þegar Ameríkuvél Icelandair kom til landsins einn morgun í ágúst 1997 var í hópi farþega ungur maður sem kunnugir voru ekki lengi að bera kennsl á .
Þetta var John F. Kennedy , sonur og alnafni hins dáða Bandaríkjaforseta sem myrtur var í Dallas í Texas haustið 1963 .
" Helst ekki neitt , þetta er einkaheimsókn , " sagði Kennedy yngri við blaðamann Morgunblaðsins þegar hann var spurður hvort hann vildi segja nokkur orð .
Að svo mæltu sneri hann frá og vildi fá að vera í friði .
Svo liðu nokkrir dagar og viti menn ! Úr Grunnavík í Jökulfjörðum fregnaðist að þar hefði hinn dáði drengur verið á ferð og var honum vel borin sagan .
" Við vorum rétt að hefja lummubakstur þegar við sáum fjóra kajaka koma fyrir fjallið Maríuhorn .
Við fórum niður í fjöru og veifuðum og hrópuðum .
Þeir komu í land og við buðum þeim inn í kaffi , " sagði Bergþóra Reynisdóttir í samtali við Morgunblaðið þann 20. ágúst 1997 .
Hún gerði vel við sína gesti og bauð þeim upp á rabbabaragraut og lummur úr hafragraut .
Dóttirin Lilja Ósk , Sigurðardóttir þá tíu ára gömul , hafði sérstaklega á orði í blaðinu að sér hefði þótt Kennedy " sætur svona órakaður , " eins og hún komst að orði .
" Þetta er myndarlegasti karlmaður sem ég hef hitt nokkru sinni .
Hafði yfir sér látlausa fegurð , " sagði Bergþóra þegar hún rifjaði þetta atvik upp í samtali við Morgunblaðið .
" Þetta var góðlegur maður og gaman að tala við hann , " sagði hún ennfremur .
" Strákarnir gerðu lummunum góð skil enda þreyttir og svangir eftir langt volk á kajökunum .
Fyrst kom ég manninum ekki fyrir mig en fannst hann samt eitthvað kunnuglegur .
Tengdi svipinn svo við móður hans Jacqueline og þar með var gátan ráðin .
Líklega á þotuliðið svonefnda til að fara geyst fram svo rigni upp í nefið á því .
Raunin var hins vegar allt önnur með Kennedy , sem var alþýðlegur og gaf sér tíma til að spjalla við alla .
Ætli hann hafi ekki stoppað í tvo tíma hjá okkur , þarna í litla húsinu í eyðifirðinum vestra , " segir Bergþóra Reynisdóttir um John F. Kennedy sem , ásamt eiginkonu sinni og mágkonu , fórst í flugslysi skammt frá eyjunni Martha ' s Vineyard , undan ströndum Massachusetts-ríkis í Bandaríkjunum , í júlí 1999 .
Sigurður Bogi Sævarsson sbs@mbl.is 