Ég hef svo sem aldrei kallað mig lestrarhest .
En það er ekki þar með sagt að ég elski ekki bækur .
Ég hef alla tíð haft mikið yndi af bókum af öllum stærðum og gerðum , mér finnst bækur til dæmis mjög mikilvægur partur af hverju heimili .
Ég hef auðvitað lesið ógrynni bóka , svona eins og gengur og gerist , sumar á hundavaði , aðrar hafa staldrað lengur við .
Mér finnst alltaf dálítið sérstök tilfinning að klára góða bók .
Það má kannski líkja henni við að kveðja vinkonu eftir náið samstarf og vilja einlæglega halda lífi í sambandinu en vita innst inni að það mun ekki gerast .
Svo eru þessar sem , hvað sem fögrum áformum líður , klárast ekki .
Margar bækur eru nefnilega þeirrar náttúru gæddar að þær geta gróið fastar við náttborðið , séu þær ekki lesnar í einum rykk .
Það þarf ekki að vera náttborð í eiginlegri merkingu orðsins , en líkingin á við um þær bækur sem engin leið er að viðurkenna að ekki sé verið að lesa lengur .
Flestum náttborðsbókum má skipta í tvo flokka .
Annars vegar eru sögur sem stendur til að klára en aldrei vinnst tími til því þær týnast í forgangsröðinni .
Í mínu tilviki eru þetta yfirleitt bækur með löngum köflum sem ég hyggst lesa seint á kvöldin en legg ekki í að byrja á nýjum kafla sökum takmarkaðs lestrarhraða ( ég á það einkum til að gleyma mér yfir því hvað hlutirnir eru skemmtilega eða fallega orðaðir í stað þess að einbeita mér að því hvað er verið að orða ) .
Mér fellur illa að hætta í miðjum kafla og á því oft í hatursfullu ástarsambandi við þessar bækur – sambandi sem gleymist smám saman en reynir þó að minna á sig með reglulegu millibili .
Hins vegar eru bækur sem krefjast þess ekki að vera lesnar spjaldanna á milli , en eru of áhugaverðar til að sleppa alveg takinu á milli lestra .
Þar má nefna ljóðabækur á borð við Spámanninn , orðabækur eins og The Meaning of Liff , ýmsar sjálfshjálparbækur , uppflettirit og þar fram eftir götum .
Ég hef gengið út í hléi í bíó ef mér hefur ekki líkað myndin , en ég hætti ekki svo glatt við bækur .
Ný náttborðsbók í staflann hylur nefnilega rykið á þeirri næstnýjustu .
