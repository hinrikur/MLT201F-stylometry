Á þessum degi , fyrir 108 árum , lést eitt merkasta skáld sem gengið hefur þessa jörð .
Anton Pavlovitsj Tsjekhov fæddist kaldan vetur árið 1860 .
Hann var kominn af alþýðufólki í smábænum Taganrog í suðurhluta Rússlands .
Tsjekhov byrjaði að skrifa þjóðfélagsádeilupistla og háð í blað sem gefið var út í Pétursborg aðeins 22 ára gamall .
Hann kom sér í gegnum læknisfræðinám í Moskvu og hafði réttindi sem læknir .
Hann þénaði þó ekki mikið á því enda meðhöndlaði hann aðallega fátækt fólk , því að kostnaðarlausu .
Ástríða hans lá þó greinilega í skrifum og árið 1886 , þá 26 ára gamall , var hann ráðinn af fjölmiðlarisanum Aleksey Suvorin til að skrifa í blaðið , Novoye Vremya , sem var eitt vinsælasta fréttablað Pétursborgar á þeim tíma .
Sama ár versnuðu til muna hóstaköst sem Tsjekhov þjáðist af og var hann farinn að hósta blóði .
Hann hafði þá smitast af berklum en hélt því leyndu fyrir vinum og vandamönnum .
Skrif hans voru vinsæl og metnaður hans fyrir þeim , sérstaklega skáldskapnum , efldist .
Dmitry Grigorovitsj , útgefandi og skáld sem meðal annars hafði unnið með Dostoyevski og Tolstoy , hreifst af skrifum Tsjekhovs og hvatti hann til að einbeita sér að skáldskap sínum umfram allt annað .
Ári síðar gaf hann út smásagnasafn og með smá hjálp frá Grigorovitsj vann hann hin rómuðu Pushkin-verðlaun .
Tsjekhov einblíndi meira á persónusköpun en margir forverar hans sem höfðu lagt meira upp úr fléttunni .
Persónur hans voru ætíð margræðar og sögur hans mjög raunsæjar .
Árið 1889 lést Nikolay , bróðir Antons Tsjekhov , úr berklum og hafði það mikil áhrif á skrif hans .
Hann byrjaði að leggja meira upp úr einskonar tilvistarspeki og niðurlög margra verka hans leituðust eftir því að finna merkingu í ákveðnu tilgangsleysi .
Anton Tsjekhov ferðaðist talsvert eftir þetta og varð vitni að fátækt og þjáningu í útnárum Rússlands .
Hann settist að nálægt Moskvu , nánar tiltekið í Melikhovo , og bjó þar til ársins 1899 .
Á þeim tíma skrifaði hann einmitt tvö af þremur frægustu verkum sínum , Vanja frænda og Mávinn .
Hann kom sér upp garði þar sem hann ræktaði matjurtir , tré og rósir .
Hann annaðist einnig fátækt fólk og sjúklinga sem bjuggu í nágrenni við hann og ferðaðist um sveitirnar í kring með læknatöskuna sína .
Hann byggði auk þess þrjá skóla í nágrenninu , slökkvistöð og heilsugæslustöð .
Hann sótti þó einnig samkvæmi á meðal yfirstéttarinnar og hafði það meðal annars á orði að þar væri að finna nákvæmlega sömu ljótu líkamana , tannlausu gamalmennin og eymdina og í fátæktinni í sveitinni .
Í Melikhovo ræktaði Tsjekhov kirsuberjatré auk annarra trjáa .
Bróðir hans , Mikhail , hafði það á orði að hann hefði séð um þau eins og eigin börn .
Það var hinsvegar ekki fyrr en hann flutti suður til Yalta sem hann skrifaði Kirsuberjagarðinn , líklega frægasta verk sitt .
Læknir hafði þá skipað honum að breyta um lífsstíl og því ákvað Tsjekhov að reisa sér hús við norðurströnd Svartahafs .
Í húsi sínu í Yalta tók hann á móti mjög áhugaverðum persónum .
Meðal þeirra sem heimsóttu hann voru tónskáldið Sergei Rachmaninoff og ritlistamennirnir og hugsuðirnir Maxim Gorky og Leo Tolstoy .
Árið 1904 var Anton Tsjekhov orðinn mjög veikburða af berklum .
Hann flutti ásamt eiginkonu sinni , Olgu Knipper , í Svartaskóg í Þýskalandi þar sem hann hugðist ná bata .
Dauða hans bar þar fremur skáldlega að .
Hann sat uppréttur í rúmi sínu og sagði hátt og skýrt á þýsku að nú væri hann að fara að deyja .
Læknir róaði hann niður , sprautaði í hann kamfóru og pantaði kampavín inn á herbergið .
Tsjekhov á þá að hafa tekið fullt glas , skoðað það gaumgæfilega og tjáð konu sinni með bros á vör að langt væri liðið frá því hann hefði drukkið kampavín síðast .
Hann teygaði síðan drykkinn , lagðist á vinstri hliðina og hætti að anda .
davidmar@mbl.is 