Um daginn flutti ég tímabundið í hús við sjó og þar sem hafið hefur ætíð heillað eyddi ég miklum tíma utan dyra , sat á stól úti á palli , las og hlustaði á gjálfrið í öldunum .
Svo komu gæsirnar .
Dag hvern fóru þær í spássitúr um lóðina mína , fullorðnar gæsir með hóp af ungum , um tuttugu gæsir þegar mest var .
Þær busluðu um stund í lítilli tjörn sem þar er og röltu niður að sjó .
Þar sem ég hef aldrei almennilega vitað hvað gæsir borða hafði ég áhyggjur af mataræði unganna og móðureðlið sagði mér að ég yrði að leggja mitt af mörkum svo þeir yxu úr grasi og yrðu að heilbrigðum gæsum .
Ég fór í bakaríið .
Þar velti ég því fyrir mér hvort ég ætti að kaupa franskbrauð eða hollt heilkornabrauð .
Sjálf er ég sælkeri þannig að ég vildi gera vel við ungana og keypti franskbrauð .
Það sló rækilega í gegn .
Ungarnir tístu af ánægju meðan þeir kepptust við að háma í sig brauðið .
Foreldrarnir sýndu ábyrgð og borðuðu ekki frá ungum sínum en fengu sér smakk öðru hvoru .
Eftir þetta mættu foreldrarnir dag hvern með unga sína til að fá matinn sinn .
Ungarnir urðu frekari með degi hverjum , höfðu gríðarhátt og stundum brutust út slagsmál um brauðið .
" Ég get ekki gefið ykkur að borða ef þið ætlið að haga ykkur eins og vitleysingar , " þrumaði ég yfir þeim við engar undirtektir .
Það er ekki hægt að rökræða við gæsir .
Á þessum tíma komst ég að því að það sem ég hafði litið einn gæsahóp var í reynd tveir hópar , sem stundum tókust á .
Þegar gæs vildi vernda svæði sitt og unga fyrir öðrum gæsum lagði hún undir sig hausinn , teygði úr hálsinum og sýndi gogginn .
Þetta var ógnvekjandi sjón sem gat ekki annað en framkallað virðingu .
Gæsirnar sýndu mér þó aldrei annað en vinsemd .
Ein gæsin , með afar viturleg augu , horfði stundum á mig með augnaráði sem sagði : " Ég met það sem þú ert að gera fyrir ungana mína en hef samt fullar gætur á þér og ef þú reynist illa þá hef ég beittan gogg .
" Svo liðu dagar án þess að gæsirnar kæmu en alltaf beið ég samviskusamlega með franskbrauðið .
Einn daginn sá ég þær móka á malbikuðu plani nágrannans fyrir framan nýtískulegt einbýlishús .
" Eftir allt sem ég hef gert fyrir ykkur , " hugsaði ég , ögn bitur .
En þar sem ég taldi mína aðstöðu henta gæsum betur en nýtísku einbýlishús beið ég endurkomu gæsanna .
Ég var bæði með tjörn og brauð .
Eftir tveggja daga fjarveru sneru gæsirnar aftur .
Ég fylltist fögnuði og dreifði tveimur stórum franskbrauðshleifum um svæðið við gífurlegan fögnuð .
Eftir vel heppnaða máltíð lögðust gæsirnar til svefns , svo að segja við fætur mína .
Sólin var að setjast , ég sat með bók meðan gæsirnar mínar sváfu .
Ég fann að mér þótti undurvænt um gæsirnar mínar um leið og ég gerði mér grein fyrir því að í þeirra huga var ég einungis gangandi matarkista .
Svo kom að því að ég kvaddi húsið og gæsirnar mínar og síðan hef ég hugsað til þeirra með hlýju og vott af söknuði .
Kolbrún Bergþórsdóttir kolbrun@mbl.is 