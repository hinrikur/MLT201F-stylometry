Bardagaíþróttaklúbburinn Mjölnir hefur vaxið hratt að undanförnu og iðkendur þrefaldast á einu ári .
Mjölnir hefur nú aðsetur sín við Seljaveg 2 , þar sem áður var leikhúsið Loftkastalinn , og aðstaðan vægast sagt glæsileg .
Félagið stofnað árið 2005 Jón Viðar Arnþórsson , formaður Mjölnis , sem starfaði áður sem lögreglumaður , segir aðdraganda að stofnun félagsins ekki langa .
" Í raun og veru byrjuðum við með Mjölni áður en ég byrjaði í lögreglunni .
Fyrsta æfingin okkar var árið 2003 , þá byrjuðum við með þetta undir formerkjum Þórshamars og þaðan er nafnið Mjölnir dregið .
Á sama tíma voru aðrir strákar að æfa svipaða hluti í Skeifunni .
Við byrjuðum að æfa saman árið 2004 og árið 2005 ákváðum við að stofna þetta formlega .
Þá sameinuðust þessir tveir hópar og úr varð níu manna hópur sem skuldbatt sig til að greiða ákveðna upphæð í 12 mánuði til að við gætum byrjað að leigja okkur húsnæði .
Þeir sem eru í þeim hópi eru kallaðir stofnfélagar Mjölnis .
Það var haustið árið 2005 sem það var gert og við héldum Mjölnisnafninu .
Flestir af stofnfélögunum koma enn þann dag í dag að rekstri Mjölnis og má þar nefna menn á borð við bardagakappann Gunnar Nelson og Pétur Baldursson sem var stór þáttur í allri tækniþjálfuninni hérna .
Hann flutti mann inn frá Bandaríkjunum , Matt Gorton , sem hélt námskeið hér á landi árið 2004 .
Við höfum síðan þá verið í mjög góðu sambandi við hans klúbba , sem eru úti um allan heim , meðal annars vill Gunnar æfa undir þeim samtökum í Írlandi , " segir Jón Viðar .
Sjálfboðavinna gulls ígildi Það er ekki langt síðan Mjölnir flutti inn í gamla Loftkastalann og þakkar Jón Viðar gríðarlegri sjálfboðavinnu fyrir það hversu góð aðstaðan er .
" Fyrst leigðum við hjá Júdófélagi Reykjavíkur í eitt ár og svo ákváðum við að flytja á Mýrargötuna .
Menn voru til að byrja með pínu smeykir við það , 50-60 manna hópur , hvort við myndum ráða við að borga leiguna .
Stór hluti ástæðunnar fyrir því að allt er eins stórt og flott og það er í dag er sú svakalega sjálfboðavinna sem hefur verið unnin hérna .
Fyrsta árið þrifum við allt í sjálfboðavinnu , kenndum allt í sjálfboðavinnu , vorum með afgreiðsluna í sjálfboðavinnu og greiddum samt æfingagjöld .
Það voru strákar sem eru grafískir hönnuðir sem voru að æfa í Mjölni sem hönnuðu plaköt og prentuðu þau út og svo höfum við líka klippt mikið af myndböndum og dreift um netið , það hefur vakið mikla athygli .
Gunnar Nelson er náttúrlega okkar helsta auglýsing , hann er gríðarlega mikið í fjölmiðlum og flott ímynd fyrir sportið , " segir formaðurinn .
Félag en ekki fyrirtæki Hjá Mjölni er hægt að æfa bardagaíþróttir á borð við jú-jitsú , hnefaleika og MMA auk þess sem hægt er að nýta sér aðstöðuna til líkamsræktar .
" Fyrir tveimur vikum ákváðum við að vera með opið allan daginn svo að fólk gæti mætt og til dæmis lyft .
Við viljum samt að þeir sem eru að æfa hér hafi klárað að minnsta kosti eitt byrjunarnámskeið í einhverju .
Við viljum ekki að þetta breytist í hefðbundna líkamsræktarstöð .
Við viljum að fólk þekkist hérna og æfi saman .
Við erum með 650 iðkendur og við förum örugglega hátt í 800 innan skamms , " segir Jón Viðar .
Með allan þennan fjölda iðkenda er ljóst að talsverður peningur er í spilinu en að sögn Jóns Viðars fer hann ekki í vasa eigenda félagsins .
" Þetta er félag en ekki fyrirtæki þannig að peningurinn sem kemur hérna inn fer bara í það að reka félagið , borga leiguna , starfsmönnum og þjálfurum .
Allur sá peningur sem kemur aukalega fer strax aftur inn í félagið og við kaupum búnað , sendum keppnisliðið okkar út og styrkjum það , borgum fyrir þjálfara og allt sem gerir félagið betra , " segir Jón Viðar .
Von á frábærum þjálfurum " Við fáum alltaf reglulega erlenda þjálfara til okkar .
Við erum til dæmis að fá til okkar þvílíkt nafn núna í september sem kemur inn í fulla vinnu , John Kavanagh .
Hann er einn fremsti MMA þjálfari í Evrópu í dag og þjálfar meðal annars Gunnar .
Þessir samningar verða til þess að Mjölnir verður ennþá meiri miðstöð í Evrópu , það mun fullt af liði koma til Íslands til að æfa með John og í Mjölni til að undirbúa sig fyrir bardaga úti um allan heim , " segir Jón Viðar og tekur það fram að Mjölnir sé orðið ágætlega þekkt nafn innan bardagaíþróttasamfélagsins í Evrópu .
Gunnar Nelson er ekki eini bardagakappinn sem keppir undir formerkjum Mjölnis en Árni Ísaksson , sem einnig er mjög framarlega í MMA íþróttinni , æfir undir formerkjum Mjölnis og einn fremsti boxari landsins , Gunnar Þór Þórsson , gerir slíkt hið sama .
Mjölnismenn í Hollywood-mynd Jón Viðar og Mjölnismenn hafa einnig komið talsvert að gerð kvikmynda .
" Ég hef sjálfur verið svolítið í kringum kvikmyndir , aðallega út af kærustunni minni Ágústu Evu .
Ég hef oft séð um áhættuatriði , til dæmis í myndunum Borgríki , Svartur á leik , auglýsingum og þess háttar .
Ég hef mikið til fengið stráka úr Mjölni til þess að vera í bardagaatriðunum , " segir Jón Viðar .
Næsta kvikmynd sem er á borðinu hjá Jóni Viðari og félögum er stórmyndin Noah , sem leikstýrt er af Darren Aronofsky sem leikstýrði meðal annars Requiem for a Dream og Black Swan .
" Það er síðan fullt af strákum sem er að fara að koma að kvikmyndinni Noah .
Leikstjóri myndarinnar , Darren Aronofsky , var bara hérna fyrir skemmstu og var að velja Mjölnisstráka í hlutverk hjá sér .
Það eru náttúrlega misstór hlutverk sem menn fá , þetta er allt mjög mikið leyndamál , en þetta er allt frá því að vera einhver smáhlutverk og yfir í eitthvað stærra .
Ég veit ekki hvað það verða margir valdir að lokum en það verða líklegast vel yfir 100 Mjölnismenn sem munu koma fram í myndinni , " segir Jón Viðar sem skartar alskeggi að beiðni leikstjórans .
Félagslíf innan Mjölnis er frábært Mjölnir hefur verið mikið í kastljósinu upp á síðkastið og segir Jón það næstum því vera sjálfsprottið .
Hann segir að Mjölnismenn hafi aldrei greitt fyrir eina einustu auglýsingu , allt sé til komið af umfjöllunum og sjálfboðavinnu .
Hann segir stemninguna innan félagsins vera frábæra og mikið sé í það lagt að skapa gott andrúmsloft .
" Það er mjög gott félagslíf hérna .
Það eru partí nánast í hverjum mánuði , við förum í bíó saman og reynum að hittast alltaf reglulega .
Það hefur orðið fullt af samböndum hérna og stemningin er mjög góð .
Stelpum hefur líka fjölgað alveg svakalega innan Mjölnis upp á síðkastið .
Það eru kannski ekki alveg jöfn kynjahlutföll ennþá hjá okkur en það eru líklegast eitthvað um 150 stelpur hjá okkur um þessar mundir .
Kynin æfa nær alltaf saman .
Við erum með tvær æfingar í viku sem eru bara fyrir stelpur en annars viljum við að það æfi allir saman , þannig myndast betra andrúmsloft , " segir Jón Viðar .
Aðspurður segir hann að fólk sé fljótt að venjast því að taka hvað á öðru á æfingum hjá þeim .
" Fólki finnst svolítið skrítið fyrst að kljást svona fáklætt við hvað annað en um leið og það er búið að gera þetta nokkrum sinnum finnst því þetta bara eðlilegt , þetta er bara íþrótt .
Ef þú spáir í það þá er það að kljást og glíma í raun bara elsta íþrótt mannsins .
Menn byrjuðu að takast á löngu áður en menn byrjuðu að sparka í bolta .
Þetta er líka bara hreinasta íþrótt sem þú getur stundað , þetta gengur bara út á það hvor maðurinn sé öflugri að takast á , án allra aukahluta .
Þetta er allt gert í vinskap , " segir fyrrverandi formaðurinn .
Víkingasveitin æfir í hverri viku Jón Viðar segir alla aldurshópa velkomna og tekur það fram að yngsti meðlimur félagsins sé 5 ára á meðan sá elsti sé hátt í sextugt .
Jón Viðar , sem starfaði áður sem lögreglumaður , segir einnig vinsælt meðal lögreglumanna að æfa hjá Mjölni .
" Víkingasveitin æfir í hverri viku hjá okkur og er þá á lokuðum æfingum þar sem við förum yfir æfingar sem henta þeim .
Svo er líka fullt af öðrum lögreglumönnum sem æfa hérna og lögreglumenn hafa mikið verið í stjórn Mjölnis , " segir fyrrverandi lögreglumaðurinn .
Eins og áður segir er Mjölnir vinsæll meðal lögreglumanna og margir þeirra leita til Jóns Viðars til að þjálfa sig .
" Við erum með samning við lögregluna og lögreglumenn þurfa til dæmis að borga mjög lág æfingagjöld .
Það mætti samt vera meira af því að lögreglumenn kæmu til okkar .
Þeir læra öll þau brögð sem hér eru kennd en þegar þú ert orðinn nógu öruggur í átökum getur þú alveg slegist við mann án þess að meiða hann .
Þú getur pakkað honum saman án þess að hann hljóti neinn skaða af , það er það sem við viljum .
Um leið og það er orðið eitthvert óöryggi í átökum hjá lögreglumönnum eru náttúrlega miklu meiri líkur á því að einhver slasi sig .
Öll þau ár sem ég var hjá lögreglunni notaði ég aldrei kylfu og aldrei piparúða .
Ég lenti í fullt af átökum en ég þurfti aldrei að grípa til vopna því ég var svo vanur því að takast á og hnoðast , " segir Jón Viðar .
Glæpamenn ekki velkomnir Mjölnismenn vilja opna augu almennings gagnvart því að í félaginu séu stundaðar íþróttir en ekki ofbeldi .
" Þetta kemur ofbeldi í rauninni ekkert við .
Ofbeldi er eitthvað sem einhver er beittur sem vill það ekki .
Þegar menn stíga inn í hringinn vilja báðir takast á , þetta er gert með samþykki beggja og því íþrótt .
Auðvitað verða slys hérna eins og í öllum öðrum íþróttum en það er ekki mikið um það .
Þetta er í raun bara fyrir alla þá sem vilja læra að verja sig eða koma sér í gott form .
Ef fólk væri alltaf að slasa sig hérna í Mjölni væri náttúrlega enginn að æfa hér .
Það æfa 650 manns hérna og aðalreglan er að allir eigi að skemmta sér og enginn eigi að slasast .
Þú ert hérna til að æfa þig en ekki til að meiða þig , " segir Jón Viðar .
Jón Viðar tekur það jafnframt fram að dæmdir ofbeldismenn og þeir sem fást við eitthvað í þeim anda séu ekki velkomnir .
" Ef menn eru staðnir að því að slást með ólögmætum hætti er viðkomandi vísað úr klúbbnum .
Við erum búnir að vísa það mörgum úr klúbbnum að þeir sem eru flæktir í eitthvað svoleiðis vita að þeir eru ekki velkomnir hingað .
Þeir láta varla sjá sig hérna lengur .
Við viljum ekki sjá þá menn sem eru að slást niðri í miðbæ eða eru að stunda ofbeldi einhvers staðar , " segir Jón Viðar .
Dýrt er að reka félagið Mjölnir tilheyrir ekki ÍSÍ , félagið er alveg sér á báti .
Jón Viðar segir að klúbburinn hafi aldrei þegið styrki úr neinum sjóðum enda hafi þeir aldrei beðið um neitt slíkt .
Hann segir kostnaðinn við að reka Mjölni þó talsverðan .
" Það er alveg gríðarlegur kostnaður sem fylgir því að reka þetta .
Við erum með um 60 tíma í viku þar sem við erum að greiða þjálfurum tímakaup og við erum með um 20 þjálfara hérna .
Svo erum við með 4 starfsmenn í fullri vinnu .
Þannig að það fer alveg hellingur í launakostnað .
Rafmagnsreikningurinn er líka rosalega hár .
Þennan vetur , eftir að við fluttum hingað á nýja staðinn kostuðu breytingarnar 7 milljónir .
Þennan vetur höfum við því verið að spara til að greiða niður lánið sem við tókum og við verðum vonandi búin að greiða það niður í sumar .
Við sendum því ekki keppnisliðið út síðasta vetur eins og við höfðum gert veturna þar á undan en við getum vonandi byrjað á því aftur strax í haust .
Fyrsti styrkurinn sem við höfum fengið var bara núna um daginn og það var fyrir keppnisliðið okkar .
Við fengum matarstyrk frá Vegamótum .
Annars höfum við aldrei fengið styrk frá ríkinu , Reykjavíkurborg eða neinni nefnd enda höfum við aldrei beðið um styrki .
Annars eru öll íþróttafélög oftast bara rekin á styrkjum , bæði frá ÍSÍ og hinum og þessum , " segir Jón Viðar .
Styrkur kæmi sér vel Jón Viðar kveður á um að talsverður mismunur sé á milli íþrótta .
" Þú sérð það bara , það er miklu meira fjallað um einhvern gaur sem skoraði mark í annarri deildinni í fótbolta en keppendur frá okkur sem eru að vinna Norðurlandameistaramót , " segir hann .
Jón Viðar viðurkennir einnig að styrkur frá ÍSÍ kæmi sér eflaust vel .
" Það myndi alveg hjálpa helling , við gætum gert talsvert meira með keppnisliðið .
Þrátt fyrir að allur þessi fjöldi sé að æfa hérna eru ekkert einhverjar milljónir sem við fáum í hagnað við hver mánaðamót .
Það verður að gæta vel að því hvernig þetta er rekið .
Við erum að fara að skoða það núna í haust hvort við viljum fara í samstarf með einhverjum upp á það að geta sent liðið meira út og gert ennþá meira , " segir Jón Viðar .
MMA er ekki fyrir byrjendur Jón Viðar fullyrðir að aðeins eina æfingu þurfi til að heillast .
" Menn verða bara að prófa eina æfingu og þá mun það heillast af þessu .
Fólk kemst náttúrlega í frábært form á því að æfa hjá okkur og á sama tíma ertu að læra eitthvað sem hentar þér , gæti þess vegna einhverntímann bjargað lífi þínu .
Sumir sem þekkja bæði til glímu og jóga segja að það að stunda glímu sé í rauninni hæsta stig af jóga sem þú getur komist í .
Þú hugsar ekki um neitt annað en bara þá glímu sem þú ert að taka þátt í , gleymir öllu öðru , " segir formaðurinn .
Hann segir MMA hinsvegar ekki vera fyrir byrjendur .
" Við stefnum á að senda hóp nú í haust til Manchester að keppa í MMA fyrir byrjendur , það eru aðeins meiri reglur í því en hefðbundnu MMA .
Við erum með keppnislið í þeirri íþrótt sem er kannski svona 20 manns .
Ef þú ert að æfa MMA ertu líka að æfa box og glímu og þarft að ná ákveðnum grunni í hvoru tveggja til að geta mætt á MMA-æfingar .
Þetta gengur út á það að sigra andstæðinginn , það getur til dæmis verið með rothöggi , með lás eða með dómaraúrskurði .
Það eru svo margar leiðir til að vinna bardaga í MMA og um leið og dómarinn sér að þú ert ekki lengur að verja þig stoppar hann bardagann strax .
Í dag , í Bandaríkjunum , er MMA talið mest vaxandi íþróttin og hún er búin að taka yfir hnefaleikana og fullt af öðrum íþróttum í áhorfi .
Þetta er orðið svo rosalega stór íþrótt , " segir Jón Viðar .
Jón Viðar segir feril bestu MMA-bardagakappanna í raun vera lengri en meðal atvinnumanns í fótbolta .
" Bestu MMA-kapparnir í dag eru um 37 ára og alveg yfir fertugt þannig að þetta er alveg langlífur íþróttaferill .
Þetta snýst bara svo mikið um hversu vel og rétt þú æfir .
Ef þú æfir eins og vitleysingur og ert rotaður í fyrstu fimm bardögunum þínum þá er þinn ferill búinn .
Þegar þú færð slíkt höfuðhögg ferðu í heilaskanna og mátt ekki keppa í nokkra mánuði .
Það ar því mjög mikið passað upp á keppendur .
Þeir sem fara í hringinn eru líka svakalega vel undirbúnir , þú ferð ekkert í hringinn ef þú ert bara búinn að vera að æfa í eitt ár .
Þú þarft að vera búinn að æfa á fullu og líkaminn verður að vera orðinn vanur því að fá högg á sig , " segir þjálfarinn .
Fordómar í garð íþróttanna Jón Viðar segir að nokkuð sé um fordóma gagnvart bardagaíþróttum hér á landi og þá helst MMA .
" Ef fólk þekkir ekki íþróttina , til dæmis MMA , og er að sjá hana í fyrsta skiptið finnst því þetta eflaust vera svakalegt .
Um leið og þú ert búinn að æfa þetta og fylgjast með þessu færðu allt aðra sýn á þetta , þú sérð þetta ekkert sem ofbeldi heldur bara eins og hverja aðra íþrótt , " segir hann .
Hann segir það misjafnt eftir foreldrum hvort þeir séu smeykir að senda börnin sín á æfingar hjá Mjölni .
" Ef foreldrar þekkja ekki þessar bardagaíþróttir eru þeir kannski smeykir við að senda börnin sín til okkar .
Það er hinsvegar ótrúlega mikið af krökkum sem líta til dæmis upp til Gunnars og þegar foreldrar sjá það hversu góð fyrirmynd hann er fyrir sportið vill fólk frekar senda börnin sín hingað .
Allir barnatímarnir hjá okkur eru gerðir þannig að allt er sett upp í formi einhverra leikja og krakkarnir eru ómeðvitað að læra glímu .
Þau læra enga lása eða neitt svoleiðis , þau fá að kýla í púða og svo eru þau bara að leika sér að ná einhverjum stöðum og sleppa og hlutirnir ekki settir upp sem keppni , " segir Jón Viðar .
Jón Viðar segir framtíðina bjarta fyrir MMA .
" Ég held að eftir nokkur ár muni þetta vera búið að taka yfir sem eitt stærsta sport í heiminum .
Menn munu líta miklu meira upp til stærsta MMA-kappans heldur en einhverrar fótbolta- eða handboltastjörnu .
Ef þú ímyndar þér að fyrir framan okkur séu þrír vellir og á þeim væri verið að spila körfu- , hand- og fótbolta og á einum þeirra myndi brjótast út slagsmál þá myndu allir horfa á það .
Fólk elskar að horfa á svona átök .
Það að hnoðast , hvort sem það er með vini þínum eða barninu þínu , er bara í eðli mannsins .
Þegar þú horfir á dýr eru þau alltaf eitthvað að hnoðast sér til gamans , " segir Jón Viðar .
Þetta snýst ekki um vöðva Hann segir að æfingarnar hjá Mjölni styrki sjálfstraust og geti bætt líðan fólks til muna .
" Það koma krakkar að æfa hjá okkur sem hafa lent í einelti og það hafa komið foreldrar til okkar sem hafa sagt okkur að við höfum gjörbreytt lífi þeirra og líðan í skólanum .
Ekki endilega vegna þess að þeir séu að taka í lurginn á þeim sem eru að stríða þeim heldur vegna þess að sjálfstraust þeirra verður meira fyrir vikið og krakkarnir bera sig betur og þeim líður betur .
Ég er með eitt dæmi um strák sem var ekkert búinn að vera svakalega vinsæll í skólanum og svo var haldin glímukeppni í leikfimi .
Hann náttúrlega pakkaði öllum saman og eftir það var hann aðalgaurinn í hópnum .
Það er ekkert öðruvísi í þessu en öðrum íþróttum , ef þú ert góður í þeim þá fylgir því ákveðið sjálfstraust , " segir Jón Viðar .
Jón Viðar segir íþróttina ekki eingöngu snúast um vöðvamassa keppandans .
" Þú getur kannski lyft einhverjum 200 kílóum en svo þegar það kemur að því að beita kraftinum gegn aumari einstaklingi pakkar hann þér saman .
Hvor er þá öflugri ? Tækni er ekkert annað en styrkur .
Strákar sem eru að sprauta sterum í rassinn á sér eru heldur ekki beint velkomnir hingað , við viljum ekki að það séu ólögleg lyf sem koma nálægt félaginu .
En annars eru allir velkomnir hingað hvort sem um er að ræða massatröll eða anorexíusjúklinga .
Þess má geta að upplýsingar um æfingatíma og annað þess háttar má nálgast á heimasíðu félagsins mjolnir.is eða facebook síðu þeirra .
