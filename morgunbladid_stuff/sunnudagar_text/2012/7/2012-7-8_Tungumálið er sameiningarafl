Tungumálið er helsta sameiningarafl þeirra hópa sem kallast þjóðir .
Sameiningaraflið býr í þeim sáttmála sem hópurinn byggir á um merkingu einstakra orða og hvernig þeim skuli beitt .
Þessi sáttmáli er hvergi mótaður í orð heldur verður hann til á löngum tíma meðal þeirra sem tala tungumálið .
Hann birtist á hverjum degi í málnotkun þeirra .
Orðabækur og málfræðirit leitast við að orða þennan sáttmála og stundum er vitnað til slíkra bóka líkt og ofsatrúarmenn vitna í trúarrit með tilvísun í númeraða kafla .
Merkingin og málnotkunin ræðst samt ekki af því sem einstakir málfræðingar segja heldur ræður sjálft málsamfélagið .
Almenna reglan er sú að málfræðingar lýsa því tungumáli sem talað er – og geta að sjálfsögðu tekið að sér að leiðbeina fólki um þær meginreglur sem mótast hafa af langri hefð í samfélaginu .
Við þau leiðbeiningarstörf verða þeir að miða við málhefðina en ekki þær reglur sem þeir sjálfir kjósa að gera að sínum .
Í skyldum tungumálum eru oft notuð lík orð en þeim er ekki alltaf léð sama merking .
Frægt dæmi er til dæmis hvernig Svíar og Danir nota orðið rólegur eða rolig .
Danir skilja það eins og við en Svíar hafa komist að samkomulagi um að láta það merkja fyndinn og skemmtilegur .
Þessu til staðfestu er sögð saga um Svía sem kemur til Kaupmannahafnar að skemmta sér og biður leigubílstjóra að aka sér á rólegan stað – og bílstjórinn fer með hann beina leið í kirkjugarðinn .
Fiskheiti geta líka tekið stökkbreytingum á milli landa eins og Íslendingar hafa reynt sem panta sér steinbít í Danmörku og fá afgreiddan rauðmaga .
Þau mistök gætu þeir forðast með því að fletta upp á islex.is í tölvunni sinni eða símanum og fundið út að Danir kalla steinbít hafkött eða kótelettufisk .
Merkingarmunur á milli tungumála verður fólki líka að uppsprettu tilbúinna kringilyrða .
Dæmi um það er saga sem ég heyrði oft í æsku um að stjórnarbyltingin í Frakklandi væri " kollveltingurinn mikli " á færeysku og að upphaf samnefndrar bókar hljóðaði svo : " Standurinn á Loðvíki XVI hafði lengi verið dárlegur .
" Nauðsyn þess að fólk noti orðin þannig að það samræmist málhefðinni og þar með skilningi annarra á orðunum er eitt af viðfangsefnum Lewis Carroll í framhaldssögu Ævintýra Lísu í Undralandi ( sem Þórarinn Eldjárn þýddi árið 1996 ) : Í gegnum sjónglerið ( Through the Looking-Glass , 1872 ) .
Í þessari sögu hittir Lísa þekkta persónu úr enskri barnagælu eða gátu , Humpty Dumpty , sjálfumglatt egg sem hreykir sér uppi á vegg án þess að velta niður ( eins og það gerir í gátunni ) .
Samtal þeirra snýst um merkingu orðanna og þau hafa ekki talað lengi þegar lesandanum verður ljóst að Humpty Dumpty telur sig geta ráðið merkingunni sjálfur .
Lísa áttar sig á þessu þegar hún á erfitt með að skilja hvað hann eigi við með orðinu dýrð .
Humpty Dumpty svarar henni yfirlætislega að auðvitað skilji hún það ekki fyrr en hann hafi sagt henni það .
Þegar hann noti orð merki þau nákvæmlega það sem hann ákveði að þau skuli merkja , hvorki meira né minna .
Þegar Lísa efast um að hann geti látið orðin merkja það sem honum sýnist svarar Humpty Dumpty því til að spurningin snúist bara um það hver ráði .
Það sé allt og sumt .
Það sé svolítið snúið að stjórna sagnorðunum , að vísu , en hann geti gert hvað sem er við lýsingarorðin .
Þessi einræðislega afstaða Humpty Dumptys til tungumálsins hefur oft orðið málfræðingum , stjórnmálamönnum og dómurum umhugsunarefni .
Flestum lýðræðissinnum þykir sem það sé ekki á færi einstaklings að skilgreina merkingu orðanna eftir dyntum sínum hverju sinni heldur verðum við að fylgja málhefðinni ef við ætlum að halda áfram að sammælast um tungumálið og þau lög um mannlega hegðun sem hafi verið sett saman í orð .
Um leið og merking og orðanotkun sé slitin úr samhengi hefðarinnar verði til nýtt tungumál .
Kjósi einhver að fylgja hinni nýju málnotkun væri að sjálfsögðu hægt að mynda nýtt málsamfélag sem talaði á endanum annað tungumál – nema málið héldi áfram að breytast eftir hugdettum Humpty Dumptys .
Og þá væri aldrei að vita hvert málið þróaðist .
