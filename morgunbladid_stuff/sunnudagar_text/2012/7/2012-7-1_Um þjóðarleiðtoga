Í dag kjósum við Íslendingar forseta til næstu fjögurra ára .
Skoðanir eru skiptar eins og eðlilegt er í lýðræðisríki .
Sumir kjörnir þjóðhöfðingjar verða aldrei sannir þjóðarleiðtogar en stundum eignast þjóðir slíka leiðtoga með allt öðrum hætti en í kosningum .
Við Íslendingar þekkjum sögu Jóns Sigurðssonar sem við köllum forseta , þótt hann væri aldrei kjörinn forseti Íslands enda Ísland ekki sjálfstætt ríki þá , heldur forseti Hins íslenzka bókmenntafélags .
Sigurbjörn Einarsson var kjörinn biskup en margir telja , að hann hafi orðið helzti andlegi leiðtogi íslenzku þjóðarinnar á síðari hluta 20. aldar , þótt hann væri aldrei kjörinn í það hlutverk .
Það er ekki hægt að bjóða sig fram í það .
Nelson Mandela var orðinn leiðtogi Suður-Afríku eða öllu heldur mikils meirihluta þeirra , sem þar bjuggu og búa á meðan hann var enn í fangelsi og sú staða hans var ekki staðfest í kosningum fyrr en löngu síðar .
Að undanförnu hefur verið á ferð á Vesturlöndum kona , sem með sanni má segja að sé leiðtogi Búrma , þótt hún hafi ekki verið til þess kjörin og aðrir hampi þeim titli .
Raunar er hún ekki kjörgeng til þess embættis af því að hún giftist útlendingi .
Hún heitir Aung San Suu Kyi og hefur að mestu verið innilokuð í stofufangelsi síðasta tæpan aldarfjórðung .
Það er hollt fyrir okkur Íslendinga að hugsa til slíkra þjóðarleiðtoga til þess m.a. að ná áttum , þegar við horfum til Bessastaða .
Við megum ekki láta tildrið og hégómaskapinn í kringum forsetaembættið villa okkur sýn .
Og reyndar athyglisvert að einhverjir úr hópi hinna nýju frambjóðenda töldu sig í umræðuþætti Stöðvar 2 á dögunum finna kröfu á meðal fólks um að látleysi réði þar ríkjum .
Faðir Aung San Suu Kyi , Aung Sang , sem varð einn helzti leiðtogi Búrma í sjálfstæðisbaráttu þeirra í lok heimsstyrjaldarinnar síðari , hafði skýra sýn á stöðu þeirra , sem örlögin útnefna í slík embætti .
Hann hafði tilhneigingu til svartsýni og var einmana .
Á milli hans og háttsetts brezks embættismanns , sem reyndar var Íri hafði orðið til trúnaðarsamband .
Aung San sagði við þennan trúnaðarmann sinn , að hann ætti enga vini og ætti erfitt með að eignast vini .
Hvernig getur þú sagt þetta sagði viðmælandi hans , þegar þú ert átrúnaðargoð fólksins .
" Ég sóttist ekki eftir að verða það " , sagði Aung San .
" Ég vildi bara frelsa þjóð mína .
En nú er ég einmana " .
Svo grét hann og bætti við : " Hversu lengi lifa þjóðhetjur ? Ekki lengi í þessu landi ; þær eiga of marga óvini ...
Ég gef sjálfum mér ekki meira en átján mánuði til viðbótar " .
Veröldin er lítil .
Líka í Búrma .
Þeir voru á sama tíma í háskóla í Rangoon , Aung San , U Nu , sem síðar varð forsætisráðherra Búrma , U Thant , sem síðar varð framkvæmdastjóri Sameinuðu þjóðanna og Ne Win , sem síðar varð einræðisherra í Búrma í áratugi .
( Heimild um ofangreint er bókin The River of Lost Footsteps – Histories of Burma eftir Thant Myint-U , dótturson U Thants , sem út kom 2006 ) .
Aung San var myrtur , þegar dóttir hans var fimm ára gömul eða þar um bil .
Nú er hún þjóðhetja .
Ekki bara í Búrma heldur líka í okkar heimshluta .
Hvað ætli valdi því , að við verðum svo hugfangin af fólki eins og Nelson Mandela og Aung San Suu Kyi ? Sennilega er ástæðan sú , að við finnum að þetta fólk hefur fórnað miklu fyrir eitthvað sem miklu máli skiptir .
Kannski of miklu .
Við finnum líka , að þeir sem hafa fórnað svo miklu fyrir málstað , sem þeir trúa á , hafa jarðbundna sýn á tilveruna .
Þeir tala skýrt og þannig að við skiljum .
Það hefur verið lærdómsríkt að hlusta á Aung San Suu Kyi , hvort sem var í Noregi eða Bretlandi .
Sú kona talar ekki af þeim upphafna , sjálfhverfa hégómaskap , sem um of einkennir þá kjörnu þjóðarleiðtoga , sem hafa ekki af miklu að státa .
Við Íslendingar þurfum á næstu árum að endurmeta og endurskoða forsetaembættið .
Það hefur orðið eins konar " séð-og-heyrt " væðingu að bráð .
Það þarf að snúa þeirri þróun við .
Raunar snýr hún ekki bara að forsetaembættinu heldur fleiri stofnunum lýðveldisins líka og þá m.a. utanríkisþjónustunni .
Að einhverju leyti eiga fjölmiðlar hér hlut að máli .
Þeir hafa ýtt undir þessa þróun með yfirborðslegri umfjöllun um fólk sem gengst upp í því .
Hver sem úrslit kosninganna í dag verða er ljóst að það er ekki hlutverk þess , sem verður kjörinn forseti að endurmóta og endurskapa þetta embætti á einn eða annan veg .
Það er verkefni þjóðarinnar sjálfrar .
En umræðurnar , sem hafa orðið í kosningabaráttunni nú um hlutverk og stöðu forseta valda því , að það er brýnna en ella að hraða þessu verki .
Því miður reyndi núverandi ríkisstjórn að stytta sér leið í stjórnarskrármálinu með þeim afleiðingum að það fór í rangan farveg og er þar enn .
Boðuð þjóðaratkvæðagreiðsla í haust er skoðanakönnun en ekki þjóðaratkvæðagreiðsla .
Það er hins vegar ekki hægt að hafa svo stórt mál í lausu lofti , ekki sízt ef hætta er á því að einhverjir reyni að notfæra sér þá stöðu .
Þess vegna er aðkallandi að forystumenn stjórnarflokkanna komi sér saman um leiðir til þess að koma stjórnarskrármálinu í réttan farveg og að þjóðin geti innan ekki langs tíma kosið um nýja stjórnarskrá , þar sem hlutverk forseta verði svo skýrt og afmarkað að það verði hvorki teygt né togað .
