Nora Ephron lést nýlega , 71 árs , úr lungnabólgu eftir að hafa verið heilsuveil um nokkurt skeið .
Hún var fjölhæf kona , var rithöfundur , handritshöfundur , leikstjóri , pistlahöfundur , blaðamaður og framleiðandi .
Hún hafði sinn einstaka stíl , var bæði í verkum sínum og eigin lífi ákaflega orðheppin og fyndin og alveg hæfilega rómantísk , eins og sýndi sig vel í kvikmyndum eins og When Harry Met Sally , Sleepless in Seattle og Julie & Julia , en hún var handritshöfundur þeirra og leikstýrði sömuleiðis þeim tveim síðastnefndu .
Hún var ein af fáum konum sem hafa náð frama sem leikstjórar og handritshöfundar í Hollywood .
Allt frá unga aldri þekkti hún vel til kvikmynda en foreldrar hennar , Phoebe og og Henry Ephron voru gyðingar og handritshöfundar í Hollywood og gerðu meðal annars handritið við söngvamyndina Carousel árið 1956 .
Ephron var ein fjögurra systra en allar hafa systurnar sinnt ritstörfum .
Rómantísk og þrígift Ephron hóf feril sinn sem blaðamaður og þar sem hún var ákaflega vel skrifandi og hafði persónulegan og skemmtilegan stíl náði hún athygli lesenda en það eru kvikmyndirnar sem hún leikstýrði og handritin sem hún skrifaði sem færðu henni heimsfrægð .
Hún sýndi hreina snilldartakta í handritum að rómantískum gamanmyndum , þar sem segja má að hún hafi endurvakið stemningu rómantískra Hollywoodgamanmynda frá fjórða og fimmta áratugnum .
Handrit hennar að kvikmyndinni When Harry Met Sally ber vitni um hugmyndaríki hennar og fyndni en einkennist umfram allt af ríkum skilningi á flóknum samskiptum kynjanna .
When Harry Met Sally er orðin klassísk kvikmynd og hið sama má segja um hina fallegu Sleepless in Seattle þar sem ýmis konar tákn leiða réttar manneskjur saman .
Einkalíf Ephron var framan af ekki dans á rósum , þannig að dást má að því hversu staðfastlega hún stóð með ástinni í verkum sínum .
Fyrsti eigimaður hennar var rithöfundurinn Dan Greenburg en því hjónabandi lauk með skilnaði eftir níu ár .
Annað hjónabandið var með rannsóknarblaðamanninum Carl Bernstein sem ásamt Bob Woodward kom upp um Watergate hneykslið .
Því hjónabandi lauk svo með gríðarlegum látum þegar Ephron komst að því , þá barnshafandi að öðru barni þeirra hjóna , að eiginmaðurinn ætti í ástarsambandi við sameiginlega vinkonu þeirra hjóna .
Ephron gerði það sem rithöfundar gera , skrifaði lítt dulbúna skáldsögu um framhjáhaldið og sársaukafullan skilnað .
Þessi stórskemmtilega skáldsaga , Heartburn , sló í gegn og varð að kvikmynd með Jack Nicholson og Meryl Streep í aðalhlutverkum .
Bernstein var sannarlega ekki skemmt vegna lýsinga á sjálfum sér sem ábyrgðarlausum flagara og varð æfur vegna lýsingar fyrrverandi eiginkonu sinnar á ástkonu hans , en sú lýsing var reyndar svo grimmileg að vart var annað hægt en að kveinka sér undan henni .
Hann hótaði málsókn , sem hann lét þó ekki verða af .
Þriðji eiginmaður Ephron var rithöfundurinn og blaðamaðurinn Nicholas Pileggi .
Hann hefur einkum einbeitt sér að skrifum um mafíuna .
Hann er höfundur bókarinnar Wiseguys sem varð að kvikmyndinni Goodfellas sem Martin Scorsese leikstýrði og Pileggi gerði handrit að .
Hann gerði einnig handritið að Casino sem Scorsese leikstýrði .
Pileggi og Ephron voru gift í rúm tuttugu ár og hann lifir hana .
Sjálfstæð nútímakona Ferill Ephron einkenndist ekki af stöðugri velgengni .
Hún var reyndar alla tíð frábær pistlahöfundur , hafði næmt auga fyrir því skoplega í tilverunni og gat verið verulega fyndin um leið og hún var beitt og gagnrýnin .
Þegar kom að kvikmyndagerð tókst henni ekki alltaf jafn vel upp .
Nokkrum sinnum á ferlinum leikstýrði hún kvikmyndum sem voru hálf -misheppnaðar en þegar hún var í essinu sínu var hún leikstjóri sem skapaði klassískar kvikmyndir , eins og Sleepless in Seattle , You ' ve Got Mail og Julie & Julia sem var síðasta myndin sem hún leikstýrði og sló rækilega í gegn með Meryl Streep í aðalhlutverki .
Sú mynd fjallaði um matargerð , sem var mikið áhugamál Ephron .
Ephron starfaði oft með sömu leikurum og þá stórstjörnum eins og Meryl Streep , Meg Ryan og Tom Hanks .
Þessir vinir hennar og aðrir hafa minnst hennar með mikilli hlýju síðustu daga .
Þótt Ephron leitaði aftur til gullaldartíma Hollywood í kvikmyndahandritum sínum og kvikmyndum þá var hún nútímakona í bestu merkingu þess orðs .
Hún var sjálfstæð , skemmtilega gagnrýnin , ákaflega orðheppin og vel skrifandi .
Ritgerðasafn hennar I Feel Bad About My Neck komst á metsölulista New York Times árið 2006 og annað ritgerðarsafn kom út árið 2010 , I Remember Nothing .
Í þeim báðum fjallaði hún meðal annars um veikindi og dauða og gaf í skyn að sjálf ætti hún í glímu við sjúkdóm .
Sjálf sagði hún eitt sinn : " Umfram allt á maður að vera hetja í eigin lífi , ekki fórnarlamb .
" 