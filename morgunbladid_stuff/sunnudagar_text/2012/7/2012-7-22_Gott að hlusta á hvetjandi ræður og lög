Knattspyrnukonan Arna Sif Ásgrímsdóttir og félagar hennar í Þór / KA hafa komið skemmtilega á óvart í sumar undir stjórn Jóhanns Gunnars Kristinssonar og eru í efsta sæti Pepsi-deildarinnar þegar hún er liðlega hálfnuð .
Akureyraliðið mætti Íslandsmeisturum Stjörnunnar í Garðabæ á miðvikudaginn .
Fyrirliðinn lýsir hér þeim degi í lífi sínu .
09.00 Leikdagur .
Fer á fætur og fæ mér hafragraut í morgunmat .
Ég verð að gera það á hverjum degi , helst með eplum , kanil og múslí .
Gæti borðað það í öll mál .
Svo tek ég mig til , var búin að setja flestallt ofan í töskuna áður en ég fór að sofa svo ég var enga stund að því .
Svo tek ég alltaf með mér kodda og teppi í rútuna .
Allt klárt og þá keyri ég niður í Hamar , stoppa reyndar í Strax til að kaupa mér smá nesti fyrir ferðina .
10.00 Lagt af stað frá Hamri til Reykjavíkur .
Allar mættar tímanlega og hressar .
Orðið hálfþreytt að dröslast á milli svona á leikdegi , en það er komið upp í vana og ég skelli bara ipod í eyrun og reyni að sofna aðeins .
En ég náði ekki að loka augunum einu sinni alla leiðina .
Hún virkaði því óvenjulöng í þetta skipti .
En ég hafði þá hellings tíma til að hugsa um leikinn og byrjaði strax að gíra mig upp .
Ég hlusta oft á hvetjandi ræður eða lög og gerði mikið af því á leiðinni .
Við stoppum tvisvar sinnum á leiðinni , í Staðarskála og svo borðum við í Borganesi .
Stoppið í Staðarskála er stutt , bara rétt til að pissa , teygja úr sér og fá sér eitthvað létt að borða .
Við höfum síðustu ár borðað í Hyrnunni í Borganesi og það er alltaf það sama í boði , pasta , salat , súpa og kjúklingur .
Stoppum yfirleitt í 40-45 mínútur .
16.00 Komnar í Garðabæinn á Samsung-völlinn .
Vorum komnar snemma og höfðum nægan tíma til að kíkja á aðstæður .
Stjarnan fékk nýtt gervigras á völlinn fyrir tímabilið og við höfðum því ekki spilað á honum áður .
Við tökum með okkur bolta út og héldum á lofti í dágóðan tíma og spjölluðum saman og fengum að venjast grasinu aðeins .
Rosaflottur völlur en mér fannst grasið reyndar of mjúkt .
Svo dundum við okkur aðeins þangað til fundurinn byrjar .
16.45 Jói þjálfari byrjar fundinn aðeins fyrr en venjulega til að ná lengri tíma úti á grasi til að venjast því betur .
Hann setur upp leikinn og peppar okkur upp .
Skilaboðin voru ansi skýr núna og við gerðum okkur alveg grein fyrir stöðunni ; með sigri héldum við toppsætinu og værum með fimm stiga forskot , en ef við töpuðum myndum við missa Stjörnuna fram úr okkur .
Síðan er tónlistin sett í botn og við byrjum að græja okkur .
Finna búninginn sinn , kíkja á sjúkraþjálfarann ef þess þarf og jafnvel að skella einni fléttu í hárið .
17.20 Farið út á völl , byrjað að hita upp og gíra sig upp í leikinn .
Byrjuðum aðeins að skokka til að fá tilfinningu fyrir grasinu .
Svo er alltaf sama upphitun fyrir leik , smá FIFA , drill með bolta , sendingar og spil .
Mér finnst upphitunin það leiðinlegasta við fótbolta ! Vil helst bara skella mér í spil eða eitthvað strax .
En í leikjum , þegar tónlistin er spiluð og maður er kominn með fiðring í magann er þetta hryllilega skemmtilegt .
Sérstaklega ef það eru mikil læti og stemning í hópnum .
18.00 Leikurinn flautaður á .
Toppslagur , hellingur undir og bæði lið staðráðin í að taka þrjú stig .
Draumabyrjun fyrir okkur .
Skoruðum strax á 5. mínútu en svo var brekkan brött .
Allir geta verið sammála um að Stjarnan stjórnaði leiknum lengst af .
Leikmenn Stjörnunnar sóttu og sóttu , okkur gekk illa að halda boltanum og þar af leiðandi að vera með liðið framar á vellinum en raunin varð .
Þær jafna rétt fyrir hálfleik .
19.00 Sama sagan í seinni hálfleik .
Þær sækja og sækja og við verjumst af bestu getu .
Eftir frábæra sókn náum við að skora og þá er korter eftir og bara eitt í stöðunni – að halda forystunni ! Sem tókst ; dómarinn flautar leikinn af og ég finn fyrir frábærri tilfinningu .
Að verjast í 90 mínútur á móti svona sterku liði er virkilega erfitt og því mjög sætt að þetta skuli hafa gengið .
20.15 Búnar í sturtu og þá er bara að henda sér upp í rútu og leggja í hann heim .
Stoppuðum í Mosó og fengum okkur að borða .
Oftast farið á Subway eða KFC , svo oft eitthvert smá góðgæti til að eiga á heimleiðinni því við stoppum helst ekki aftur .
Moli [ Siguróli Kristjánsson aðstoðarþjálfari ] þarf alltaf að flýta sér svo mikið heim , veit ekki af hverju .
Fékk aðeins að knúsa systur mína sem býr í Mosfellsbænum .
Stutt stopp og svo brunað af stað til Akureyrar .
02.00 Komnar heim .
Algjörlega búin á því líkamlega , erfitt að sitja svona lengi í rútu og ég sé rúmið mitt í hillingum .
Á heimleiðinni spjölluðum við flestar alla leiðina og því leið tíminn hratt .
02.30 Virkilega gott að komast upp í rúm eftir góða ferð , og með þrjú mikilvæg stig í farteskinu .
