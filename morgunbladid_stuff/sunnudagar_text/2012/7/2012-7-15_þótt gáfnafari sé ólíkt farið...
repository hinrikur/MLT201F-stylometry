Um síðustu helgi voru níutíu ár frá því Ingibjörg H. Bjarnason tók sæti á Alþingi , fyrst kvenna .
Líkt og með margar aðrar sem á eftir komu , er saga hennar ekki aðeins saga um jafnrétti heldur einnig saga um hugrekki .
Hugrekki sem skipti máli þá og skiptir líka máli nú , sérstaklega þegar þörfin fyrir kjark og þátttöku bæði karla og kvenna í stjórnmálum hefur sjaldan verið meiri .
Þegar því er í dag haldið fram að erfitt sé að breyta stjórnmálunum og samfélaginu , er ágætt að minnast þeirra tíma og aðstæðna sem blöstu við þeim sem áður tóku slaginn fyrir komandi kynslóðir .
Lítum fyrst til ársins 1911 , þegar konur fengu rétt til menntunar og embætta til jafns við karla .
Sama ár fæddist annar merkur brautryðjandi , Auður Auðuns .
Þá ræddu karlmenn á Alþingi stöðu kvenna og sögðu t.d. að " þótt konur séu góð guðs gjöf til síns brúks þá eru þær ekki færar í embætti , sem karlmönnum væru sérstaklega ætluð " .
Og annar bætti við : " Ég er því hlynntur , að konur fái jafnrétti við karlmenn , því að þótt gáfnafari og lundarfari sé ólíkt farið og konur skorti oftast dómgreind á við karlmenn , þá bæta konur það upp með öðrum kostum .
" Nú er varla hægt að setja sig í spor þeirra kvenna sem fyrstar fóru inn á þennan vettvang .
Erfitt er að ímynda sér hversu mikla ákveðni og ástríðu hefur þurft til að breyta viðhorfum , brjóta múra og skapa tækifæri fyrir aðrar sem á eftir komu .
Sagan segir reyndar að Auður hafi hlaupið út af sínum fyrsta pólitíska fundi skelfingu lostin .
En sem betur fer var skelfingin ekki meiri en svo að hún hélt áfram og ruddi úr vegi öllum hefðbundnum hindrunum þess tíma .
Auður varð fyrsta konan til að klára lögfræðipróf , fyrsta konan til að gegna embætti forseta borgarstjórnar , borgarstjóra og ráðherra .
Þótt við færum okkur nær í sögunni , til áranna í kringum sjálfstæði þjóðarinnar þegar móðir mín sleit barnsskónum , var staðan lítið breytt .
Þá sat engin kona á Alþingi , engin kona í sveitarstjórn og konur voru lítið áberandi í atvinnulífinu .
Á þeim árum kom hins vegar út bandaríska metsölubókin Aðlaðandi er konan ánægð og þremur árum síðar felldi Alþingi frumvarp til laga um jafnrétti kynjanna með þeim rökum að " ekki væri nógu vel rannsakað hvort kynjunum væri mismunað , " eins og það var orðað .
Þegar ég fæddist , árið 1966 , sat hins vegar ein kona á Alþingi og tæplega 2% sveitarstjórnarmanna voru konur .
Nöfn þeirra sem þá ræddu landsins gagn og nauðsynjar voru Geir , Gunnar , Bjarni , Ólafur , Benedikt , Jónas og Vilmundur .
Og þrátt fyrir að ég hafi hlustað á þessa menn ræða mál þjóðarinnar , man ég ekki eftir að hafa velt því mikið fyrir mér hvers vegna þarna væri aldrei nein kona .
Stjórnmálin voru einfaldlega ekki þeirra vettvangur og um leið voru skilaboðin til ungra stelpna ; þetta er ekki þinn staður – þetta er þeirra staður .
En nú er tíminn annar .
Konur eru 40% þingmanna , rúmlega 40% sveitarstjórnarmanna og þátttaka þeirra í menntun og atvinnulífi er meiri en nokkru sinni fyrr .
Þennan árangur mælum við hvað sterkast í viðhorfum barnanna okkar og þegar ég spyr dætur mínar hvort þeim þyki eðlilegra að konur eða karlar taki virkari þátt í stjórnmálum horfa þær undrandi á mig en svara svo " hvað meinarðu ? " Þessa þróun og þennan árangur er gott að hafa í huga þegar rædd er nauðsyn þess að bæði konur og karlar komi að verkefnum samfélagsins .
Tækifærin eru til staðar fyrir konur .
Við þurfum sem betur fer ekki lengur að hugsa , líkt og ég gerði fyrir svo löngu , að stjórnmálin séu þeirra staður en ekki okkar .
Stjórnmálin eru bæði staður karla og kvenna .
Verkefnið er að breyta þeim áherslum , hefðum og vinnubrögðum sem þar hafa ríkt og færa þau nær fólkinu .
Konur eiga og munu taka virkan þátt í því verki og þurfa til þess hvorki sérlausnir , kvóta né sérstök leyfi – heldur aðeins hugrekki og baráttuvilja til að verða breytingin sem færir okkur fjölbreyttar fyrirmyndir og betri framtíð .
