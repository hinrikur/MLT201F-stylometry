Úrslitaleiknum í Evrópukeppni meistaraliða í knattspyrnu vorið 1986 ( eins og virðulegasta mót Evrópu hét í þá tíð ) lauk með sigri rúmensku meistaranna , Steaua frá Búkarest , á spænsku meisturunum , Barcelona , 2:0 , í Sevilla .
Alls ekki óvenjuleg markatala í leik sem þessum en það sem sætir tíðindum er að úrslit fengust ekki fyrr en eftir framlengingu og vítaspyrnukeppni .
Markvörður Steaua , Helmuth Duckadam , gerði sér nefnilega lítið fyrir og varði fjórar vítaspyrnur Börsunga .
Afrek sem á sér enga hliðstæðu í sparksögunni , alltént ekki í jafnsterku móti og Evrópukeppni meistaraliða .
120 mínútur og fjórar vítaspyrnur dugðu þessu mikla sparkveldi , Börsungum , sumsé ekki til að koma tuðrunni framhjá Helmuth Duckadam .
Markvörður Barcelona , Urruti heitinn , lá heldur ekki á liði sínu þetta kvöld , varði tvær fyrstu spyrnur Steaua-manna en það dugði skammt .
Duckadam varði frá José Ramón Alexanko , Ángel Pedraza , Pichi Alonso og Marcos og Steaua nægði að skora úr tveimur af sínum spyrnum .
Þar voru að verki Marius Lãcãtus og Gavril Balint .
Af öðrum leikmönnum Barcelona í leiknum má nefna Þjóðverjann Bernd Schuster og Skotann Steve Archibald en þeir voru báðir farnir af velli þegar kom að vítunum .
Terry Venables stóð í Brúnni hjá Börsungum en Emerich Jenei hjá Steaua .
Ekki fórnarlamb Ceausecus Búkarest gekk af göflunum enda var þetta fyrsti Evróputitill Rúmena .
Steaua-liðinu , einkum og sérílagi Duckadam , var tekið sem þjóðhetjum við komuna heim og það hyllt á torgum .
Duckadam var 27 ára á þessum tíma , sem er kjöraldur fyrir markvörð .
Eigi að síður varð þetta síðasti leikur hans fyrir Steaua .
Var þar heilsubresti um að kenna .
Rætnar tungur hermdu að sá brestur væri af mannavöldum .
Athyglin sem Duckadam fékk í kjölfar afreksins var sögð hafa farið í taugarnar á Nicu , syni Nicolaes Ceausescus , hins illræmda einræðisherra í Rúmeníu , með þeim afleiðingum að hann hafi látið mölva aðra höndina á markverðinum .
Duckadam hefur alla tíð borið þessa sögu til baka .
" Þetta er það heimskulegasta sem ég hef heyrt um dagana , " sagði hann í blaðaviðtali eftir að Ceausescu var steypt í byltingunni um jólin 1989 .
" Fólk hataði Ceausescu svo innilega að það bjó til ótrúlegustu sögur um hann og fjölskyldu hans .
" Hið rétta í málinu mun vera að Duckadam fékk blóðtappa í annan handlegginn .
Verkir höfðu hrjáð hann hríð , frá því fyrir úrslitaleikinn fræga , en hann dregið að láta líta á sig .
Þegar hann loksins komst undir læknishendur var ástandið orðið það alvarlegt að honum var hent rakleiðis upp á skurðarborðið .
Segja má að læknar hafi bjargað lífi Duckadams með átta klukkustunda langri aðgerð .
Skoraði yfir völlinn Það tók kappann þrjú ár að ná sér að fullu og þá var Steaua löngu búið að leysa hann undan samningi .
Duckadam tók hanskana fram aftur , gegn læknisráði , árið 1989 og gekk til liðs við 2. deildar lið í heimabæ sínum , Vagonul Arad .
Vann sér þar helst til frægðar að skora mark yfir endilangan völlinn .
Duckadam náði aldrei fyrri styrk og árið 1991 var knattspyrnuferli hans lokið .
Hann lék tvo landsleiki fyrir Rúmeníu , báða árið 1982 .
Erfiðir tímar tóku við hjá Duckadam , hann reyndi fyrir sér í viðskiptum en með vondum árangri .
Segja má að hann hafi misst allt út úr höndunum , þar á meðal heimili sitt um tíma .
Neyddist markvörðurinn til að selja hanskana góðu sem hann klæddist í Sevilla fyrir nokkur þúsund evrur .
Árið 2003 hljóp loksins á snærið hjá Duckadam þegar hann vann sér inn rétt til að setjast að í Bandaríkjunum í lottói þeirra Rúmena .
Hvers vegna býður Íslensk getspá ekki upp á þann möguleika ? Duckadam-fjölskyldan settist að í Phoenix en heimilisfaðirinn fann sig aldrei í landi hinna hugprúðu og frjálsu og sneri heim eftir tveggja ára dvöl .
Spúsa hans og dóttir urðu á hinn bóginn eftir vestra og lauk þeim viðskilnaði með hjónaskilnaði skömmu síðar .
Orðinn forseti Steaua Heima í Arad-héraði tók Duckadam saman við tæplega tuttugu árum yngri konu , Alexöndru Lincar , sem er stjórnmálamaður að atvinnu .
Sjálfur reyndi Duckadam að ná kjöri í sveitarstjórn árið 2005 en var hafnað af kjósendum .
Hvurslags er þetta , vilja menn ekki vera í öruggum höndum ? Undanfarin ár hafa verið Duckadam gjöful .
Fyrir fjórum árum sæmdi forseti Rúmeníu hann heiðursorðu fyrir framlag hans til íþrótta í landinu og fyrir tveimur árum sneri hann aftur til Steaua í Búkarest – nú sem forseti félagsins .
Sannkölluð rússibanareið en Duckadam , sem orðinn er 53 ára , er síður en svo ósáttur við lífshlaup sitt .
" Hver veit hvers vegna ég tapaði svo miklu ? Enginn getur þó tekið af mér kvöldið ótrúlega í Sevilla .
Ég myndi glaður tapa aleigunni aftur í skiptum fyrir tilfinningar af því tagi .
Fólk dreymir vitaskuld um auð , peninga , stórhýsi og bíla en minningarnar verða alltaf minn auður .
Þess vegna er ég gæfusamur maður .
" 