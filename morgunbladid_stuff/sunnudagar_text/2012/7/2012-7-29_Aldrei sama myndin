Þrjátíu ár eru síðan fyrsta bók Sigurgeirs Sigurjónssonar ljósmyndara kom út .
Á þessum áratugum hefur Sigurgeir sent frá sér fjölmargar ljósmyndabækur um Ísland og af þeim hafa selst á þriðja hundrað þúsund eintök .
Hann er því einn af söluhæstu höfundum landsins .
Nýjasta bók hans er ljósmyndabókin Iceland Small World sem nú er í efsta sæti á metsölulista Félags bókaútgefenda .
Það eru 30 ár síðan fyrsta bókin þín , Svip-myndir , kom út .
Segðu mér aðeins frá henni .
" Svip-myndir var ljósmyndabók með svart / hvítum portrettmyndum .
Jóhann Páll Valdimarsson gaf bókina út í 500 eintökum .
Þar sem Jói sá enga sölumöguleika í bókinni ákváðum við að skipta upplaginu bróðurlega á milli okkar og gefa vinum og kunningjum .
Fyrir þremur árum fann ég 20 eintök af þessari bók á bókamarkaði í Perlunni á nokkur hundruð krónur stykkið og keypti upplagið .
Árið 1992 gerði ég svo bókina Íslandslag , sem segja má að sé fyrsta bókin mín með íslenskum landslagsmyndum .
Hún er eiginlega uppháhaldsbókin mín .
Jóhann Páll gaf hana út .
Við hittumst fyrir tilviljun á Laugaveginum , fórum að tala um útgáfu og handsöluðum samning fyrir utan Landsbankann .
Jói er fyrirmyndarútgefandi og það var brotið blað með gerð þessarar bókar því hún var stór og vegleg og mikil landkynningarbók .
Vigdís Finnbogadóttir skrifaði formálann og Sigurður Steinþórsson jarðfræðingur textann .
Bókin seldist mjög vel og síðan fóru hlutirnir að rúlla .
" Ákvaðstu snemma að verða ljósmyndari ? " Já , ég er haldinn einhvers konar skráningarbakteríu .
Ljósmyndaáhuginn hófst um þrettán ára aldur en þá byrjaði ég að mynda skólafélaga og félaga mína í popphljómsveitum .
Ég hef alltaf haft áhuga á fólki og á þessum tíma snerist allt um að mynda fólk .
Eftir ljósmyndanám á Íslandi fór ég í nám við ljósmyndaraskóla Christers Strömholms í Stokkhólmi sem var mjög virtur skóli í þá daga .
Áður vann ég á Vikunni sem blaðaljósmyndari .
Þegar ég kom heim frá námi fór ég að vinna í auglýsingabransanum .
Besti ljósmyndaskóli sem hægt er að ganga í gegnum er að taka auglýsingamyndir en oft fannst mér það sem ég var að gera nauðaómerkilegt .
Ég vann sem auglýsingaljósmyndari í nær 20 ár .
Ég hafði mikla ánægju af útiveru en aldrei hvarflaði að mér að taka myndir af náttúrunni .
Mér fannst það fyrir neðan mína virðingu – eins og það hefur nú reynst yndislegt ! Það er dálítið skrýtið hvað ég fór seint að einbeita mér að mynda náttúruna því hún var allt í kringum mig þegar ég var krakki .
Á sumrin var ég í sveit í Landeyjunum hjá afa og ömmu og hafði fjallahringinn í kringum mig .
Ég spekúleraði alltaf mikið í því hvað væri á bak við fjöllin og hef nú aldeilis komist að því ! Faðir minn var mjög natinn garðyrkjumaður og sýndi hverri plöntu alúð .
Þær voru eins og börnin hans .
Það má eiginlega segja að ég hafi alist upp í mold .
En það var ekki fyrr en ég fékk skyndilega verkefni hjá Eimskip við að gera dagatal að ég fór að mynda náttúruna í miklum mæli .
Sú vinna vatt upp á sig og ég gerði dagatöl fyrir fyrirtækið í níu ár .
Á þeim tíma sá ég að það gat verið ákveðinn lífsstíll að blanda saman fríi úti í náttúrunni og vinnu .
Síðan hef ég hagað starfi mínu þannig og veit aldrei hvort ég er í vinnunni eða í fríi .
Út úr þessu hefur komið atvinnurekstur sem hefur plummað sig ágætlega .
Ég rek eigið fyrirtæki í kringum ljósmyndagerð mína og er með fólk í vinnu .
" Þú hefur ferðast um allt Ísland .
Áttu þér uppáhaldsstað á landinu ? " Uppáhaldsstaðirnir mínir eru margir .
Ég mynda þá aftur og aftur .
Konan mín segir oft þegar ég fer aftur á sömu staðina til að taka myndir : " Ertu ekki búinn að taka þessa mynd ? Ólíkt því sem margir kynnu að halda þá fæ ég aldrei sömu mynd af sama stað .
Landslagið og birtan eru svo fjölbreytileg og aldrei eins .
Ég fer oftast af stað með það að markmiði að taka myndir , en mér er alveg sama þó ég komi ekki heim með mynd , bara ef það hefur verið gaman í ferðinni .
Það er mjög gott að leggja af stað með þetta hugarfar því þá verður maður ekki vonsvikinn .
" Meira um magn en gæði í ferðaþjónustunni Þú ert mikið á ferðinni úti í náttúrunni , er ekki alls staðar troðfullt af ferðamönnum á þessum tíma árs ? " Á sumum stöðum á Íslandi er allt krökkt af ferðamönnum , en fari maður á Vestfirði þá eru fáir ferðamenn þar og það er frábært .
Ég var á Vestfjörðum á dögunum .
Þeir sem keyra í gegnum stað eins og Hólmavík segja kannski við sjálfa sig : " Mikið er þetta nú lítið spennandi staður ! " En þeir sem hafa viðkomu á Hólmavík og gista í tvo eða þrjá daga , eins og ég gerði , komast að því að þeir eru á flottum stað .
Maður gengur um og skoðar höfnina og plássið og þessa undarlega samsettu byggð og uppgötvar heillandi þorpsbrag .
" Hefurðu skoðun á þróun ferðaþjónustu í landinu ? " Já , það er verið að gera mikið fyrir ferðamenn og ekki er það allt til góðs , þó margt sé vel gert .
Í ferðaþjónustunni sýnist mér að verið sé að gera meira út á magn en gæði .
Í stað þess að fara með ferðamenn á færri staði og leyfa þeim að njóta hvers staðar fyrir sig er þeyst með þá hringinn í kringum landið á sjö dögum með þeim afleiðingum að þeir verða gjörsamlega uppgefnir .
Við þurfum líka að íhuga hvað við erum að selja útlendingunum .
Ég held að margir Íslendingar hafi hrokkið í kút þegar þeir áttuðu sig á því að Kínverji vildi kaupa Grímsstaði til að búa þar til golfvöll .
Útlendingar heillast af óspilltri náttúru Íslands , þeir koma hingað til að sjá náttúruna , en ekki til að skoða rafmagnslínur og virkjanir .
Það er okkar að gæta þess að varðveita hina óspilltu náttúru .
Ferðamenn sem koma til Íslands eru ekki að leita að sól og sumri þegar þeir koma hingað .
Ég man að þegar ég stakk upp á því að nota sem kápumynd á bókina Lost in Iceland dökka og drungalega mynd sem var tekin í mígandi rigningu á leið inn í Veiðivötn þá leist engum á Forlaginu á það .
Menn töldu að það væri ekki söluvænlegt að nota slíka mynd á forsíðu ljósmyndabókar .
En bókin rokseldist vegna þess að ferðamenn sem koma hingað muna eftir auðninni og söndunum og þeirri tilfinningu sem umlykur mann á svona stöðum .
Stundum verða til góðar myndir við ólíklegustu skilyrði .
Tvær myndir sem ég tók út um bílgluggann hafa ratað á forsíður .
Önnur er kápumyndin á Lost in Iceland , sem ég var að segja þér frá , og hin er forsíðan á Iceland Small World sem er af húsi á Hofsósi en þegar ég tók þá mynd óttaðist ég mest að húsið væri einhvers konar listagerningur , tilbúið listaverk sem ég gæti ekki notað .
En húsið reyndist vera raunverulegt og myndin kemur manni í gott skap , auk þess sem hún segir ýmislegt um íslenskt þjóðfélag og sjálfstætt fólk .
Það er eitthvað mjög sjarmerandi við þessa glöðu mynd .
" Í lífshættu á Seychelles-eyjum Þú hefur ferðast mikið erlendis .
Hvaða land heillar þig mest fyrir utan Ísland ? " Það sem heillar mig mest við útlönd er fjölbreytt mannlíf .
Skemmtilegast er að koma til Austurlanda þar sem mannmergðin er bæði landslagið og lífið .
Það er einstök blanda .
Ég hef komist að því á ferðum mínum til annarra landa að Ísland býr yfir einstakri náttúrufegurð .
En sama má segja til dæmis um þjóðgarða í Ameríku sem sumir eru engu líkir en bara á allt annan hátt .
Ég hef gengið milli fjallaþorpa í Norður-Taílandi og Nepal sem eru einstæð en verða mjög sennilega horfin eftir tíu ár .
Við Helga konan mín höfum myndað mikið á þessum ferðalögum okkar erlendis og kannski verður til bók um þetta heimshornaflakk – eða kannski ekki .
Þessar ferðir hafa óneitanlega þroskað mig en líka þroskað sýn mína á mitt eigið land .
Við Sæmundur Norðfjörð og Helga gerðum á sínum tíma bók um Argentínu og vorum þar í fjóra mánuði .
María Kodama , ekkja Jorge Luis Borges , skrifaði formálann að bókinni .
Það var fínn og háfleygur texti sem var miklu meira um Ísland en Argentínu því þau hjónin voru svo miklir Íslandsvinir .
Við Sæmundur höfðum hugsað okkur að kalla bókina Lost in Argentina en urðum sammála um að það myndi ekki ganga því þarna týndu um 40.000 manns lífinu í pólitískum hreinsunum .
Það var flogið með fólk og því kastað út úr þyrlum í hafið .
En forlagið þarna úti gerði enga athugasemd við þennan titil og bókin kom út þar í landi og gekk ágætlega .
En það er langt á milli staða í Argentínu ég held að við höfum keyrt 14.000 km fyrir utan allt flug .
Hér á landi tekur eitt við af öðru .
Það er einstakt fyrir ferðamann að koma til Íslands og sjá sífellt eitthvað nýtt .
" Það var ráðist á þig á Seychelles-eyjum í Indlandshafi fyrr á þessu ári .
Segðu mér frá því svona í lokin .
" Ég hef oft orðið fyrir ónæði þegar ég er að mynda .
Stundum vill fólk vernda mann og passa – og fá borgað fyrir .
Þá fýkur oft í mig .
En þarna á Seychelles-eyjum varð mjög alvarlegt atvik .
Við Helga vorum í þjóðgarði sem við töldum öruggan , búin að ganga um þrjá tíma eftir göngustígi upp á fjall .
Ég var nýbúinn að segja við konuna mína : " Helga , ef við heyrðum ekki í fuglunum þá væri eins og við værum ein í heiminum .
Í þeim töluðu orðum birtist skyndilega grímuklæddur maður í hermannabuxum , vopnaður sveðju .
Hann hótaði að drepa okkur ef við létum hann ekki fá peninga og myndavélina .
Ég brást ekki skynsamlega við .
Ég var með allar myndirnar mínar í vélinni og vildi ekki missa þær .
Þannig að ég veitti viðnám og hrópaði til konu minnar að kalla á hjálp .
Ræninginn skar mig í bakið og annan fótinn .
Þegar ég var við það að gefast upp þá var eins og úr honum væri allur máttur og hann lét sig hverfa .
Þetta mál vakti mikla athygli og komst í pressuna þar og ég fékk afsökunarbréf frá forsætisráðherra Seychelles-eyja .
Refsingar voru þyngdar og löggæsla aukin í kjölfarið á eyjunum .
Ef ég hefði ekki veitt viðnám þá hefði þessi árás aldrei vakið athygli .
Það tók mig um viku að átta mig á því sem hafði gerst .
Heldur óskemmtileg lífsreynsla .
" 