Undirtónn Ólympíuleikanna er alltaf pólitískur .
Valdahlutföll og viðhorf í heiminum birtast skýrt á þessum vettvangi , " segir Stefán Jón Hafstein .
Í hlutverki fréttamanns Ríkisútvarpsins var hann á vettvangi Ólympíuleikanna í Moskvu árið 1980 og í Los Angeles fjórum árum síðar .
Segja má að þessir tvennir leikar hafi verið sem spegilmynd hvor annars .
Sovétmenn réðust inn í Afganistan undir árslok 1979 sem skapaði viðsjár um veröld víða .
Í mótmælaskyni sniðgengu Bandaríkjamenn leikana í Moskvu og hið sama gerðu margar aðrar vestrænar þjóðir .
Rauður belgur var svo goldinn fyrir gráan þegar kom að leikunum í Englaborg .
Sovétmenn sátu heima eins og íþróttamenn frá fjölmörgum ríkjum Austur-Evrópu .
Ógnanir og gagnhernaður " Þetta er dæmigert fyrir kalda stríðið .
Ógnanir og gagnhernaður á báða bóga .
Ég hefði ekki fyrir nokkurn mun viljað missa af þeirri reynslu að vera á Ólympíuleikum – kynnast menningunni þar og eiga þess kost að flytja þjóðinni þaðan fréttir , " segir Stefán Jón ; fjölmiðlamaður í áratugi , síðar borgarfulltrúi og nú starfandi hjá Þróunarsamvinnustofnun Íslands .
Eitt af helstu álitamálum þjóðfélagsins vorið 1980 var hvort Íslendingar skyldu senda fulltrúa sína til Moskvu .
Af hægri væng stjórnmálananna var ráðandi viðhorf að réttast væri að sitja heima þó svo að niðurstaðan yrði önnur .
" Morgunblaðið talaði gegn þátttöku og sendi engan blaðamann til Moskvu .
Það gerði raunar enginn íslenskur fjölmiðill nema Ríkisútvarpið .
Hermann Gunnarsson var á þessum árum íþróttafréttamaður og hefði í réttu lagi átt að fara út .
Vildi hins vegar þetta sumarið halda sig við fótboltann og Val og niðurstaðan varð því sú að ég var sendur enda hafði ég oft hlaupið í skarðið fyrir Hemma í íþróttunum , " segir Stefán .
Kaldur hrollur Ólympíuleikarnir í Moskvu 1980 hófust 19. júlí .
Sem fyrr segir voru Bandaríkjamenn þar fjarri góðu gamni í mótmælaskyni rétt eins og til dæmis Japanir , Vestur-Þjóðverjar , Kínverjar og fleiri .
Nokkur ríki svo sem Bretland stóðu fyrir utan með óbeinum hætti ; leyfðu íþróttamönnum að taka þátt á eigin vegum – sem þá kepptu undir ólympíufána í stað þjóðfána .
" Aðalritarinn Leoníd Brjesnjev var fremstur í fylkingu við setningarathöfn leikanna í Moskvu .
Líklega setti kaldan hroll að einhverjum að sjá þarna manninn sem var í innsta hring kommúnistaflokksins og á margan hátt táknmynd alls hins versta sem Sovétríkin stóðu fyrir , " segir Stefán Jón sem í pistlum af leikunum sagði fréttir af íþróttum , mannlífi og pólitík .
Útsendari og eftirför " Sovétmönnum var í mun að sýna styrk sinn ; það er að þeim væri þetta risavaxna verkefni ekki um megn .
En vissulega var ekki allt sem sýndist .
Veruleikinn var settur í sparifötin eins og greina mátti í frásögnum sovéskra andólfsmanna sem ég hafði tal af en ábendingar um nokkra slíka hafði ég fengið hér heima , " segir Stefán Jón og bætir því við að sovéskir stjórnendur Ólympíuleikanna hafi lagt mikla áherslu á að erlendir fréttamenn brygðu upp þekkilegri mynd af leikunum og framkvæmd þeirra .
" Dagskipunin var sú að ekkert væri fjallað um pólitík í fréttum .
Ég kaus hins vegar að fara aðeins yfir strikið , tók þessi viðtöl við andófsfólkið og sendi heim athugasemdalaust , enda höfðu tæknimenn og fjölmiðlafulltrúar líklega í önnur horn að líta en fylgjast með útvarpsmanninum frá Íslandi .
En einhverjar gætur voru þó hafðar á mér ; þegar hlé var gert á keppni einn dag fór ég í bæinn og rölti um Rauða torgið .
Allan þann dag fylgdi útsendari mér eftir , þó að hann léti mig afskiptalausan .
" Undrabörn úr austri Alls níu Íslendingar tóku þátt í Ólympíuleikunum í Moskvu sem kepptu í lyftingum , júdói og frjálsum íþróttum .
Árangur þeirra var upp og ofan .
Hlaupararnir Oddur Sigurðsson og Jón Diðriksson áttu ágæta spretti en best gerðu kúluvarpararnir Hreinn Halldórsson og Óskar Jakobsson sem komust í tólf manna úrslit og náðu 10. og 11. sæti – en Hreinn náði að varpa kúlunni 19,55 m og Óskar 19,07 m. Það vakti athygli að Ísland ætti tvo kappa í tólf manna úrslitum þeirra fremstu í heiminum .
" Auðvitað sá þess stað á leikunum í Moskvu hve margar þjóðir höfðu sagt sig frá keppni .
Fulltrúar Sovétríkjanna og þjóða Austur-Evrópu urðu í staðinn meira áberandi ; t.d. keppendur í fimleikum og frjálsum íþróttum sem stundað höfðu stífar æfingar eftir vísindalegum aðferðum sem orðið hafa viðurkenndar um allan heim .
Það var oft gaman að fylgjast með þessum undrabörnum úr austrinu , " segir Stefán Jón Hafstein .
Góðir í handboltanum Íslendingar lögðu mikið undir þegar kom að Ólympíuleikunum í Los Angeles 1984 sem hófust í júlílok .
Landsliðið í handbolta fór utan og svo tólf keppendur í frjálsum íþróttum , sundi , siglingum og júdói .
Þátttaka handknattleiksmanna kom til óvænt ; þegar nokkrar þjóðir Austur-Evrópu sögðu sig frá keppni var Íslendingum boðin þátttaka sem þeir þáðu og vegnaði vel .
Fyrirfram var búist við ólympíusigri Júgóslava sem Íslendingar gerðu jafntefli við í æsispennandi leik í A-riðli .
Reyndist það vera upptaktur þess er verða vildi því 6. sætið þótti góður árangur þegar upp var staðið .
Á þessum tíma var Stefán Jón Hafstein , þá búsettur í Fíladelfíu , fréttaritari Útvarpsins í Bandaríkjunum .
Þótti því liggja beint við með tilliti til reynslunnar frá Moskvu að Stefán færi þvert yfir Bandaríkin og vestur á Kyrrahafsströnd og aflaði þar fregna af vettvangi heimsleikanna .
" Eftir að hafa æft handbolta sem unglingur þekkti ég leikinn .
Dembdi mér beint því beint út í djúpu laugina og lýsti leikjunum þó ég hefði aldrei gert slíkt áður , " segir Stefán Jón sem sat við hliðarlínu leikvallarins meðal áhorfenda , lýsti leiknum og tók upp á segulband .
Var svo kominn í blaðamannamiðstöð þegar klukkan var hálfátta að morgni heima á Íslandi .
" Ég tengdi segulbandstækið við símann og þannig var upptökunni útvarpað .
Og þetta gekk nákvæmlega upp .
Fyrri hálfleikur var á A-hlið kassettunnar , svo komu morgunfréttir af Skúlagötunni , og á meðan snéri ég snældunni við og á B-hlið var síðari hálfleikur .
Allt virkaði þetta sem á rauntíma væri , " segir Stefán Jón- sem bætir við að hápunktur þessara leika hafði tvímælalaust verið bronssigur jódókappans Bjarna Friðrikssonar .
Versti skrekkurinn " Á sama tíma og júdókeppnin var stórveisla í frjálsum íþróttum og ég einbeitti mér að henni , því í fyrstu glímunni tapaði Bjarni , ég taldi hann úr leik .
Það var svo langt liðið á kvöld þegar fréttamaður á vakt heima hringdi út og sagðist hafa óljósar fréttir um að Bjarni hefði verið að slá í gegn .
Þetta kom mér alveg að óvörum en þegar ég hringdi í Ólympíuþorpið varð staðfest að Bjarni og bronsið væru staðreynd .
Ég reif mig því upp , tók leigubíl bæjarenda á milli og náði viðtali við bronsmethafann , " segir Stefán Jón og heldur áfram : " Þetta er dýrasti leigubíll em ég hef tekið og ég bað Bjarna að hafa reiðufé tilbúið ef á þyrfti að halda að lána mér .
Sem betur fer átti ég nóg en mér fannst ég hafa sloppið með versta fréttamannsskrekk á ferli mínum .
Feginn varð ég þegar viðtalið fór á símalínum heim .
" Peningahyggjan var ráðandi Rétt eins og kalda stríðið og næðingur þess markaði Moskvuleikana 1980 voru amerísk gildi í forgrunni í Los Angeles .
Voru Bandaríkjamenn þarkappsamir um að endurheimta styrk sinn og stöðu .
" Forsetaár Jimmy Carters voru enginn uppgangstími í Bandaríkjunum .
Ronald Reagan boðaði bjartsýni : It is morning in Amerika , voru kjörorð hans .
Og nú var dagur risinn .
Ólympíuleikarnir voru hluti af því nema hvað mér þótti of langt gengið .
Allt var til sölu og útkoman varð vörumerkjahátíð stórfyrirtækja eins og MacDonalds og Coca-Cola .
Satt að segja þótti mér leikana setja niður við þetta – að minnsta kosti var lítt sýnilegur sá alþjóðlegi ólympíuandi að hér skyldu þjóðir heims sameinast undir einu merki íþróttanna .
Eftir þetta hefur peningahyggjan verið ráðandi enda staðreynd að flest verðlaun vinna þær þjóðir sem mestu fé verja til að þjálfa liðsmenn sína og stórfyrirtæki eigna sér dýrð leikanna .
Silfur íslenska liðsins í Bejing í handboltanum er í raun merkileg undantekning frá þeirri reglu .
" 