Eitt ár er í dag frá hryðjuverkunum í Osló og Útey þar sem Anders Behring Breivik myrti 77 saklausa borgara .
Norskir blaðamenn og ljósmyndarar fylgdu nokkrum ungmennanna eftir , í kjölfar hryllingsins í Útey .
Marte Ødegården , sem slasaðist alvarlega , er ein þeirra .
Eftir Aleksander Andersen , Lars Andreas Ellingsgard Øverli , Martin Slottemo Lyngstad / Paragon Features Hryðjuverkin sjöunda júlí 2005 í London voru frábrugðin árásunum 11. september 2001 í Bandaríkjunum .
Múslimsku sprengjumennirnir ólust upp á Englandi .
Þar gengu þeir í skóla .
Árásirnar 22. júlí 2011 í Noregi voru frábrugðnar hinum tveimur .
Ekki nóg með að hryðjuverkamaðurinn væri einn á ferð ; hann var kristinnar trúar , ljóshærður og Norðmaður í þokkabót .
Sextíu og níu manns , ungt áhugafólk um stjórnmál , áttu ekki afturkvæmt úr Útey , eftir að Anders Behring Breivik lét verkin tala 22. júlí ; hrinti hugmynd sinni um hryðjuverk í framkvæmd .
Marte Ødegården er í hópi rúmlega 500 ungmenna sem lifðu af hryllinginn í Útey og berjast nú fyrir því að daglegt líf þeirra verði hversdagslegt á ný .
Hér segir af henni ; norsku blaðamennirnir fylgdu Marte eftir frá því í september í fyrra og fram í desember .
Ungmennin eru nú öll komin heim í eigið sveitarfélag á ný .
Eru farin að umgangast vinina sem biðu lengi eftir því að þau snéru aftur .
En lífið er ekki samt .
Aftur til fortíðar Tuttugasti og fimmti september 2011 í Kongsberg .
Hópur ungmenna hitar raddböndin áður en tónleikarnir hefjast .
Kirkjubekkirnir eru að fyllast en aðalgesturinn er seinn fyrir .
Marte Ødegården er reyndar lengur að öllu nú en áður .
Þessi 18 ára stúlka , formaður unglingahreyfingar norska Verkamannaflokksins ( AUF ) í heimabyggð , er enn ekki fær um að hnýta skóþveng sinn .
Eða að komast hjálparlaust inn í bifreið .
Hún þarfnast aðstoðar við flesta hversdagslega hluti , til að mynda að komast inn í kirkjuna .
En þegar faðir hennar ýtir hjólastólnum inn um stórar trédyrnar fær hún ámóta athygli og brúður sem leidd er inn kirkjugólf .
Hún hverfur um stund inn í gamla tímann ; er komin aftur í eigið samfélag sem henni virðist þó svo fjarlægt : þarna eru bekkjarfélagarnir , vinirnir , tónlistarnemarnir – ungviðið allt .
Á Sunnaas sjúkrahúsinu er öryggið slíkt að engu var líkara en Marte væri geymd inni í blöðru sér til hlífðar .
En á þessu augnabliki , þegar vinir hennar höfðu skipulagt minningartónleika , springur blaðran .
Marte brestur í grát .
Pabbinn reynir að hugga dóttur sína en hún fær ekki neitt við ráðið .
" Þetta var í fyrsta skipti sem ég sneri aftur inn í eigin hvunndag , þó sem ný manneskja .
Það var erfitt að fylgjast með skólafélögum sínum troða upp á sviðinu , þar sem ég hafði sjálf margoft staðið .
Ég bara grét , grét vegna vinanna sem ég hafði misst .
" Væntumþykja gegn hatrinu Eftir 22. júlí í fyrra voru Norðmenn á einu máli um að berjast yrði við hatrið með væntumþykju .
Sú varð og raunin .
Ástandið var hins vegar þveröfugt að kvöldi árásardagsins .
Óttinn tók öll völd og ýtti undir tortryggni .
Í geðshræringunni sem greip um sig á fyrstu mínútunum eftir sprenginguna í miðborg Oslóar , var efst í huga flestra að erlendir hryðjuverkamenn bæru ábyrgð á voðaverkinu .
Múslimar áttu fótum sínum fjör að launa á götum úti ; ráðist var á þá ýmist í orði eða beinlínis í verki .
Ekki dró úr þessum grun almennings að fréttaskýrendur virtust allir á sama máli .
Skuggalegar samlíkingar voru dregnar fram ; 11. september og Ground Zero í New York .
Sjöundi júlí 2005 í London .
En einn grundvallarmunur er á þeim atburðum og voðaverkinu í Noregi .
Mohammed Atta fór fyrir hópi 20 araba , meðlimum Al Qaida , í árásinni á Bandaríkin .
Flugræningjarnir voru óþekktir og komu um langan veg .
Öðruvísi horfði við í London 2005 .
Vissulega voru múslimar þar að verki og 50 saklausir borgarar létu lífið .
En fjórmenningarnir sem fórnuðu lífi sínu með því að bera sprengjur innanklæða lifðu fram að því eðlilegu lífi í Leeds .
Óvinurinn var ekki utanaðkomandi eins og 2001 .
Eitt er deginum ljósara : allar hryðjuverkaárásir eru óskiljanlegar og hræðilegar .
En þrátt fyrir allt er enn erfiðara að kyngja árásunum í Noregi en öðrum .
Sprengingarnar í Osló voru ekki verk erlendra öfgamanna .
Ungmennin sextíu í Útey voru ekki drepin af skipulögðum glæpahópi .
Það var Norðmaður sem réðst á heimalandið .
Einn Norðmaður var að verki .
Anders Behring Breivik breytti ekki einungis Noregi til frambúðir .
Hann sýndi fram á með enn skýrari hætti en bresku múslimarnir árið 2005 að óvinurinn getur leynst hvarvetna .
David Cameron forsætisráðherra sendi Norðmönnum samúðarkveðju bresku þjóðarinnar með þessum orðum : " Bretar hugsa allir sem einn til Norðmanna á þessari miklu sorgarstundu .
Við minnumst þeirra sem létu lífið í villimannslegri árás í Osló og Útey þann 22. júlí .
Við vitum að hugrekki , göfuglyndi og seigla Norðmanna er slíkt að þeir munu sigrast á hinu illa , " sagði Cameron .
Hann vildi svipta mig öllu Kominn er desember .
Þrír mánuðir eru liðnir frá því unglingarnir skipulögðu minningartónleikana í kirkjunni .
Marte Ødegården er komin heim í frí í fyrsta skipti eftir árásina í Útey , til að fagna átjánda afmælisdeginum .
Þær Camilla , besta vinkona Marte , höfðu unnið að skipulagningu afmælisdagsins frá fjórtán ára aldri .
Camilla hafði einmitt orðið afar öfundsjúk á sínum tíma þegar þær áttuðu sig á því að afmælisdag Marte bæri upp á föstudag .
En afmælisdagurinn var ekki eins og ráð hafði verið fyrir gert .
" Þessi maður svipti mig fullkomnum 18 ára afmælisdegi .
Hann svipti mig síðasta árinu í menntaskóla .
Það sem hann vildi í raun var að svipta mig lífinu .
Öllu .
" Þetta skrifaði Marte á blogg sitt vegna afmælisdagsins .
Camilla hefur lesið það daglega síðan .
Og nú mun hún loks hitta bestu vinkonuna sína á ný .
Gráta smávegis .
Vonandi hlæja dálítið líka .
Camilla fer úr bláu Converse-skónum , og trítlar inn í stofuna .
Rauðar , bláar og gular blöðrur hanga niður úr loftinu .
Undir þeim liggur Marte í hægindastólnum sínum , niðursokkin í dagblöðin .
Les upphátt þrátt fyrir að Camilla sé komin fast að stólnum .
" Hæ , Marte ? " " Hæ .
Fæ ég faðm ? " " Nei .
" Camilla brosir .
Ísinn er brotinn .
Ís sem aldrei var fyrir hendi áður en 22. júlí rann upp , daginn sem voðaverkin áttu sér stað í Osló og Útey .
Þær voru svo nánar .
En fyrsta hryðjuverkið í Noregi , þar sem 77 manns láta lífið , hefur áhrif .
Samskipti vina geta breyst um stund .
Marte Ødegården var tvívegis skotin í bakið , en var samt sem áður ein hinna heppnu .
Þar sem hún lá undir kletti í Útey var hún skotin tvisvar í bakið .
Marte var ekki kunnugt hve illa hún særðist , um beinbrotin í bakinu , fyrr en nú , hún var í svo mikilli morfínvímu þegar læknarnir veittu henni þær upplýsingar á sínum tíma .
Lífið verið eins og rússíbani Hún leyfir sér að brosa við grátbroslegar aðstæður .
Það er nokkuð sem hún hefur ekki gert oft síðan 22. júlí , að brosa það er að segja .
Lífið hefur verið eins og rússíbani og andleg líðan upp og ofan .
En þessi vetrarmorgunn er góður .
Morgunþokan umlykur Oslófjörð , hvít eins og dauðhreinsaðir veggirnir á Sunnaas sjúkrahúsinu .
Þrír bangsar standa vörð við rúmið hennar þar , við hlið heillaóskakveðju frá unglingahreyfingu Verkamannaflokksins í Buskerudsýslu þar sem hún er formaður .
Bók um enska knattspyrnuliðið Manchester United liggur á náttborðinu .
Bókina fékk Marte lánaða fyrir sumarbúðirnar í Útey .
Eigandinn fékk hana ekki til baka eins og til stóð .
Nánast ekkert hefur reyndar verið samkvæmt áætlun síðan 22. júlí .
Þá var ekki á dagskrá að næstu mánuði myndi sjúkraþjálfari láta Marte þjálfa vinstri fótinn af miklum dugnaði .
Kúlur úr byssu Breiviks sem lentu nálagt Marte þar sem hún lá , köstuðust af grjótinu og í vinstri fótinn .
Hún er þreytt , en hér er Marte örugg .
Klædd brúnum fötum , þreytan í augunum fer ekki framhjá neinum og hún er umkringd læknaliði .
Þetta er eins atriði í sjónvarpsþáttunum House .
" Ef ég er ein heima verð ég að bjarga mér sjálf .
Hér kemur einhver inn á fimm mínútna fresti , " segir hún og brosir .
Reynir að bera sig vel .
" Hækjurnar verða að minnsta kosti til þess að ég verð sterkari ! " Einskær heppni Hún var flutt á héraðssjúkrahúsið í Drammen þegar ringulreiðin var sem mest á Ullevål sjúkrahúsinu í Osló að kvöldi 22. júlí .
Ferðin að Ullevål hefði ekki verið nema nokkrum mínútum lengri , en sá tími hefði getað kostað hana lífið .
Hún hafði legið í köldum sjónum í nærri níutíu mínútur .
" Þetta er einskær heppni , að minnsta kosti miðað við hve mikið ég skaddaðist í bakinu , " segir Marte .
Þegar lætin voru sem mest 22. júlí heyrði hún þegar læknir ákvað að láta bíða um stund að sinna henni .
Aðrir þyrftu meira á athygli hans að halda .
Þótt það hljómi fáránlega , var þetta ánægjuleg stund .
" Þarna gerði ég mér grein fyrir því að ég myndi ekki deyja , " segir hún .
" Þegar bakið er í molum geta brotin skaðað hin ýmsu líffæri .
Það var til dæmis heppni að miltað í mér eyðilagðist ekki .
Þá hefði mér líklega blætt hratt út .
" Þann 20. nóvember , hundrað dögum eftir hryllinginn í Útey , er Marte aftur komin til Drammen , en ekki á sjúkrahúsið að þessu sinni .
Hún fylgist með leik í norsku úrvalsdeildinni í knattspyrnu .
Strømsgodset gegn Vålerenga .
Þetta er síðasta heimaleikurinn á keppnistímabilinu .
Flóðljósin eru eins og pökkuð inn í þokuna og nóvembermyrkrið .
Hún hefur reglulega staðið á þessum áhorfendapöllum frá þriggja ára aldri .
Verður reyndar að sitja í þetta skipti .
Að minnsta kosti stærstan hluta leiksins .
Þó ekki þegar stuðningsmenn heimaliðsins grípa til þess ráðs að hrópa , að þeir sem ekki standi á fætur , sýni þar með stuðning við gestina .
Áhorfendastúkan nötrar .
Pabbi horfir stríðnislega á hana .
Spyr hvers vegna hún sitji enn sem fastast .
Hún starir út á völlinn .
Og svo gerist það .
Marte Ødegården teygir sig í handriðið , grípur þéttingsfast um það og togar sig á fætur .
Þetta er önnur keppni ; hún er um það bil að vinna mikinn sigur .
Stúlkan sem varð fyrir skotum í Útey stendur teinrétt .
Og svo hoppar hún .
Þetta er stórkostlegri sigur en nokkur annar .
Samhugur og hlýja " Ég hef lært meira um samstöðu og hollustu af fótboltanum en nokkru öðru .
Mig hefði skort ýmis gildi sem ég bý yfir , hefði ég ekki áhuga á fótbolta , " segir hún , í þann mund sem heimaliðið gerir sjálfsmark .
Mikil örvænting grípur um sig í hópi stuðningsmanna þess .
En bara örskamma stund .
Fáeinum sekúndum síðar hefja þeir upp raust sína á ný , í sameiningu .
Þetta er það sem Marte nefndi : einingin sem fylgir fótboltanum .
Hún hefur reynslu af hlýjunni sem streymir frá fólki í fótboltaheiminum .
Ekki bara í kvöld , líka á leiknum gegn Atletico Madrid , þegar stuðningsmennirnir brugðu út af vananum ; sungu ekki " Áfram Godset , áfram ! " heldur " Áfram Marte , áfram ! " Þessa hlýju hefur hún skynjað allan tímann ; frá Útey til sjúkrahússins í Drammen , á Ullevål sjúkrahúsinu , Sunnaas sjúkrahúsinu og heima í Kongsberg .
Margir fimm þúsunda fylgjenda hennar á Twitter eru knattspyrnuáhugamenn .
Og ekki bara áhugamenn , einnig leikmenn .
Einn þeirra hafði grúskað í ensk-norskri orðabók til að geta sent henni skilaboð eftir harmleikinn í Útey : " Hæ , Marte .
Ég sendi mínar bestu óskir um góðan bata .
Kveðja , Michael Owen .
" Owen er enskur landsliðsmaður , goðsögn í knattspyrnuheiminum og lék með Manchester United á þessum tíma .
Sex mánuðum eftir grimmdarverkin í Útey virðist Marte fremur þakklát en bitur .
Framfarir skipta öllu máli .
Alls ekki var búist við því að hún yrði útskrifuð af sjúkrahúsi fyrr en mun seinna , en Marte fær að yfirgefa Sunnas 16. desember .
Björninn er ekki unninn , en lítil atriði geta skipt sköpum og eru jafnvel mikilvægari en allt annað .
Eins og þegar hún gat fagnað því að Strømsgodset sneri leiknum gegn Vålerenga sér í hag og vann 2-1 .
Eða þegar Camilla birtist í blöðrum skreyttri stofunni á afmælisdaginn og hjálpaði vinkonu sinni upp stigann að herbergi hennar .
Þangað sem veggirnir eru skreyttir góðum kveðjum og ýmsum öðrum skilaboðum .
Þar sem stendur stórum stöfum á veggnum : MARTE .
Þær skreyttu herbergið með þessum hætti á sínum tíma , um svipað leyti og þær keyptu suma bangsana sem hvíla á rúminu .
Svona er Kongsberg í dag .
" Sá bleiki , " segir Marte og bendir á einn minnsta bangsann .
" Ég held ég hafi fengið hann í tíu ára afmælisgjöf .
Manstu eftir því ? " Tár sést á hvarmi þegar Camilla kinkar kolli .
Gleðitár .
Í augnablikinu er allt eins og áður en 22. júlí 2011 rann upp .
Eins og þegar líf Marte var sem líf hvers venjulegs unglings .
Eins og hún vonast til að lífið verði aftur einn góðan veðurdag .
En barátta Marte er enginn knattspyrnuleikur .
Hún snýst ekki um mínútur , vikur , mánuði eða ár .
Hún snýst um að komast aftur í skólann , að geta einhvern tíma farið út að skemmta sér og að taka bílprófið .
" Ég verð fær í flestan sjó .
Ég get gert allt sem mig langar til með stuðningi allra vina minna .
" Hún nefnir stuðning Eriks Niva hjá sænska dagblaðinu Aftonbladet , sem skrifaði um hana í greinaflokki sem hann kallaði Fótbolti eftir andlátið .
Orðin segja meira en þúsund myndir : Hún lifði af hryðjuverkið í Útey – með tvær byssukúlur í bakinu og allan fótboltaheiminn að baki sér .
" Ég stefni að því að láta húðflúra þetta einhvers staðar á mig .
Mér fannst það svo fallegt , " segir Marte .
