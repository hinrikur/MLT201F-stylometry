Flest höfum einhvern tímann gefið loforð .
Oftast reynist okkur auðvelt að standa við gefin loforð enda meðvituð um að ekki sé gott að lofa upp í ermina á sér .
Stundum göngum við hins vegar á bak orða okkar .
Fæstum þykir það ákjósanlegt eða til eftirbreytni og oft reynum við að bæta fyrir svikin loforð .
Loforð sem fólk gefur hvað öðru hafa sjaldan áhrif á aðra .
Ef ég lofa þeim sem ég bý með til dæmis að fara út með ruslið alla næstu viku en stend svo ekki við það er ólíklegt að svikin hafi áhrif á fleiri en þann sem ég gaf loforðið og sjálfa mig .
Ekki er ólíklegt að næst þegar ég gef viðkomandi loforð efist hann um að ég muni standa við það að fenginni reynslu .
Það að ég fari ekki út með ruslið hefur hins vegar ekki áhrif langt út fyrir heimili mitt .
Stundum notum við loforð til að fá okkar fram .
Hver hefur ekki heyrt eitthvað á þessa lund : " Ég lofa að hoppa ekki í rúminu ef ég má horfa á sjónvarpið " ? Í slíkum tilvikum er líkast því að reynt sé " selja " viðkomandi " vöru " .
Í þessu tilfelli væri það þá óbælt rúm sem við vildum kaupa því verði sem " seljandinn " setur upp .
Loforð eins og þetta hafa hvorki mikil né hættuleg áhrif á samfélagið .
Áhrif loforða af þessu tagi geta hins vegar haft víðtækari áhrif .
Það vita þeir best sem hafa það hlutverk að selja vörur .
Loforð af þessu tagi eru , eins og lesendur vita , algeng í auglýsingum .
Oft er þó farið í kringum loforðin því sjaldnast geta seljendur staðið við þau .
Það er til dæmis erfitt að tryggja góðan svefn þótt maður kaupi ákveðið rúm .
Það sem auglýsendur gera er að reyna að selja neytendum þá hugmynd að þeir muni sofa betur ef þeir kaupi rúmið góða .
Eflaust munu sumir sofa ágætlega í nýju rúmi en svo eru aðrir sem munu sofa jafnilla eða jafnvel verr en í gamla rúminu .
Í þeim tilfellum verður sá hinn sami líklega fyrst og fremst að horfast í augu við sjálfan sig og bíta í það súra epli að hafa trúað því sem stóð í auglýsingunni .
Um auglýsingar gilda þó ákveðin lög og reglur sem eiga að takmarka nokkuð það sem auglýsendur geta sagt .
Þeir sem bjóða sig fram til setu á alþingi eru þekktir fyrir loforð rétt fyrir kosningar .
Ólíkt loforðum sem fólk gefur hvað öðru geta kosningaloforð haft mikil áhrif á aðra en þá sem falla fyrir þeim .
Þannig getum við hugsað okkur stjórnmálamann sem lofar hærri sköttum eftir kosningar .
Líklegt er að margir muni ekki kjósa þann einstakling vegna þessa loforðs á meðan aðrir kjósa hann í trausti þess að hann standi við loforðið .
Komist viðkomandi til valda og efni hann loforð sitt hefur það áhrif á miklu fleiri en þá sem kusu tiltekinn einstakling .
Loforð um stórauknar framkvæmdir , niðurfellingu skulda og lægri skatta hafa líka áhrif langt út fyrir raðir þeirra sem trúa þess konar loforðum eða telja þau vera til bóta .
Af þessum sökum er nauðsynlegt að þau sem hafa áhuga á þingstörfum hugsi sig tvisvar um áður en loforðunum er dælt yfir kjósendur .
Kosningaloforð eru dýr orð og hafa áhrif á miklu fleiri en þá sem fyrir þeim falla .
