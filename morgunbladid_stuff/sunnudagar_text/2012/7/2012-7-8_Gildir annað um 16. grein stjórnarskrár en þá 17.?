Nú er gúrkutíð .
Hún er andhverfan við skammdegisáhrif á fréttir og fjölmiðla .
Í skammdeginu verður flest að fréttum .
Minnstu mál blása út og afstaða allra til þeirra liggur á lausu svo það hálfa væri nóg .
Furðusögur taka flugið og fyrirsagnirnar stækka .
Reiðir menn blogga um allt og bera jafnvel niður í hefðbundnum fjölmiðlum .
Utandagskrárumræður á þingi um mál sem ekki þola bið eru daglegt brauð .
Fréttapláss vantar þá hjá miðlunum til að gera öllu sæmileg skil og aðsendar greinar hrannast upp og þar með stundum grunsemdir um að birtingar dragist af annarlegum ástæðum .
Norðanbál , umhleypingar og nepja er úti fyrir á meðan .
Hinum megin á tilverunni er gúrkutíðin .
Sól skín á heiði .
Ekki verður þverfótað á þjóðvegum fyrir tjaldvögnum og færanlegum sumarhúsum eða fólki í bifreiðum á leið í sumarlandið sitt .
Þeir sem ekki hverfa úr bænum una sér í garðinum sínum eða úti á svölum í 18 gráðu hita , sötra safa , bjór eða blöndur og velta fyrir sér hvernig blessaðir aumingjarnir í útlöndunum fari að þegar hitinn þar fer jafnvel upp fyrir þetta .
Landinn verður góðgjarn og jafnvel menn sem alltaf má treysta til að vera önugir og eins þeir sem jafnan hafa allt á hornum sér bregðast illa , enda fréttist af sumum þeirra næstum berstrípuðum með sólhatt og sólgleraugu svo ekki sé eins augljóst að þeir séu í augnablikinu sáttir við fleira en verjanlegt sé .
Bloggheimar bera þessa merki og fréttastofur bera sig aumlega , en verða að treysta á þær útihátíðir sem framundan eru og þá fréttapunkta sem þaðan kunna að koma þegar morgnar .
Uppgjör og svo umræður um stjórnarskrá Þeir tíu dagar sem flokksræðið leyfði almenningi að fá undir kosningabaráttu um Bessastaði , eins og það heitir , hjálpuðu auðvitað aðeins til í þessari gósen-gúrkutíð .
Og nú fer fram uppgjörið um sigur en þó einkum ósigur .
Enn er of skammt liðið frá úrslitunum til þess að full hreinskilni fái notið sín í þeim umræðum , en að því kemur .
En framundan eru umræður um stjórnarskrána og vegna þeirra vonbrigða sem forsetakosningarnar ollu á ýmsum stöðum er hætt við að þær snúist ekki síst um ákvæðin um forsetaembættið og hvernig þau ákvæði hafa verið meðhöndluð á síðustu árum .
Aðdragandinn að atlögunni að stjórnarskránni gerir það hins vegar að verkum að fráleitt er að ætla að henni verði breytt í þessari andrá .
Bakgrunnur breytinganna var hugdetta um að stjórnarskráin sem slík hefði haft eitthvað með það að gera að viðskiptabankarnir þrír enduðu þar sem þeir enduðu haustið 2008 .
Ekkert hefur komið fram sem bendir til samhengis þessa .
En framhaldið hefur allt verið á sömu bók lært .
Vitleysu klínt á þjóðina Næst var sagt að þjóðin hefði komið að undirbúningi breytinga á stjórnarskrá með því að settir voru upp tíu manna fundir við hundrað hringborð dagspart einn í íþróttahöll , þar sem leiðbeinendur undirbúningsaðilans sátu við hvert borð og " tóku stikkorð af borðunum " .
Og viti menn : Samhljóða niðurstöður fengust með þessum óvenjulega hætti ! ( Haft var eftir einum skipuleggjandanum að það hefði komið þægilega á óvart að niðurstaða þjóðarinnar hefði verið í ótrúlega góðu samræmi við þær hugmyndir sem leiðbeinendurnir hefðu verið búnir að vinna að mánuðum saman .
) Einstaka maður er enn þá að vitna í þennan skrípaleik rétt eins og þarna hafi fengist eitthvert umboð frá þjóðinni .
Slíkum fækkar þó ört .
Þessi uppsetning öll var þó í besta falli álappaleg , en þó ekki með öllu laus við að vera ógeðfelld .
Svo var blásið í bullandi ósætti til stjórnlagaþingskosninga , eins og það var kallað .
Minnihluti þjóðarinnar sinnti kalli um að taka þátt í því .
Lagaramminn og ytri umbúnaður um þessar kosningar var allur í molum og framkvæmdin því slík og þvílík að Hæstiréttur Íslands , sem er seinþreyttur mjög til slíkra verka , samþykkti samhljóða , í dómi sem var fjölskipaðri en vant er , að ekki yrði komist hjá því að ógilda kosninguna .
Núverandi ríkisstjórn brást við dómi Hæstaréttar með þeim ósköpum sem allir þekkja .
Þegar súrbragðið af öðrum tölum úr kjörkössum en fréttastofa Ríkisútvarpsins hafði ætlað sér að fá í forsetakosningum var orðið óviðráðanlegt þar innanborðs var kosninganóttin notuð til að hnýta hvað eftir annað í Hæstarétt vegna niðurstöðu hans um stjórnlagakosningarnar .
Og þessu var haldið áfram , því eftir kjördag var fenginn í viðtal lögfræðingur sem hélt því fram að forsetakosningarnar yrðu dæmdar ólögmætar vegna þess að Hæstiréttur hefði markað þá stefnu með stjórnlagaþingsdómi að sérhver annmarki í kosningum skyldi leiða til ógildingar .
Fréttastofan sjálf bar það ekki við að lesa dóminn til að sjá að ekki var heil brú í þessari dæmalausu fullyrðingu .
Hefði hún lesið hefði hún ekki birt þessa vitlausu frétt sem var lítið betri en " ekkifrétt " sömu fréttastofu á kosninganótt um falsaða kjörseðla .
Aðdragandi og stýring ónýtir ferlið En þessi aðdragandi og allt þetta umrót sýnir að umgjörð og innihald ferils um breytingar á stjórnarskrá er hlaðið illindum og fordómum og algjörum skorti á viðleitni til að ná sátt um nokkurt atriði , hvort sem það er efni eða málsmeðferð .
Það getur því aldrei leitt til þess að almennar breytingar á stjórnarskrá fái framgang nú .
En nú er að nokkru komin upp ný staða varðandi stjórnarskrána .
Því í framhaldi af dómi Landsdóms eru nokkur atriði í framkvæmd á þeim vilja sem kemur fram í stjórnarskrá sem óhjákvæmilegt er að fara vel yfir .
Er stjórnarskránni fylgt með réttum hætti ? Ríkisstjórnin og meirihluti Alþingis fór mikla hrakför í Landsdómsmálinu eins og er í fersku minni .
Hátt hafði verið reitt til höggs .
En eina sem út af stóð við málslok var sakfelling vegna ákæru byggðrar á orðum 17. greinar stjórnarskrárinnar .
Næst minnsti hugsanlegi meirihluti Landsdóms , 9 af 15 dómendum , sakfelldi í þessum þætti ákærunnar .
Dómurinn dró svo úr þunga þeirrar sakfellingar með sektar- og refsileysi , með beinu orðalagi sínu um ákæruefnin og með ákvörðun um hvernig með málskostnað skyldi farið .
Þessi atriði eru vissulega þýðingarmikil en þau breyta þó ekki því að sakfellt var vegna brota á 17. grein stjórnarskrárinnar .
Það hljóta að vera mikil tíðindi , a.m.k. í stjórnskipunarlegum skilningi .
Þau orð greinarinnar sem leiddu til sakfellingar voru : " Ráðherrafundi skal halda um nýmæli í lögum og um mikilvæg stjórnarmálefni .
" Vörnin benti m.a. efnislega á að um formsatriði væri að tefla og augljóst að umgengni um greinina af hálfu ákærðs hefði verið algjörlega hefðbundin .
Lögspekingar , þeirra á meðal Róbert Spanó prófessor , hafa fjallað um niðurstöðu Landsdóms .
Virðist mat hans a.m.k. vera að stjórnsýsluvenjur , jafnvel þær sem staðið hafa árum eða áratugum saman , fríi ráðherra ekki frá því að fylgja bókstaf stjórnarskrárinnar .
Þetta er verðug ábending og hún er ekki bundin við 17. grein stjórnarskrárinnar .
Hvað má þá segja um umgengni við 16. grein ? Það leiðir hugann strax að öðru ákvæði stjórnarskrárinnar , sem óhjákvæmilega hlýtur að koma til álita ef mat prófessorsins er lagt til grundvallar .
Og svo vill til að það er næsta grein á undan , 16. grein stjórnarskrárinnar .
Þar segir : " Forseti lýðveldisins og ráðherrar skipa ríkisráð , og hefur forseti þar forsæti .
Lög og mikilvægar stjórnarráðstafanir skal bera upp fyrir forseta í ríkisráði .
" Fyrirmælum 16. greinar svipar mjög til fyrirmæla 17. greinar , sem nú hefur verið sakfellt fyrir .
Hér skal fullyrt af þeim sem vel þekkir til , að þessum ákvæðum 16. greinar stjórnarskrárinnar hefur lengi verið lakar fylgt eftir en ákvæðum 17. greinar , þannig að munar miklu .
Ríkisstjórn kemur saman minnst einu sinni í viku hverri og oftast tvisvar í viku .
Það er því næstum óhugsandi að mikilvæg mál ríkisins á hverjum tíma , svo ekki sé talað um hin stærstu þeirra , komi ekki þar á dagskrá eða til umræðu í einhverri mynd .
Löng " hefð " er hins vegar fyrir því að ekki eru önnur mál " borin upp fyrir forseta " í ríkisráði en þau ein sem kynnu að sæta ógildingu af formsástæðum væru þau ekki borin þar upp .
Mál eru ekki rædd eða skýrð í ríkisráði umfram þann knappa texta sem málunum fylgir .
Þar fara í raun ekki nokkrar umræður fram .
En það er ekki nóg með það .
Ríkisráðsfundir eru nú haldnir eins sjaldan og nokkur færi eru á .
Forsætisráðherra einn ræður því í raun , samkvæmt " hefð " , hvort fundir eru haldnir í ríkisráði og eina samráðið við formann ríkisráðs snýr að því hvenær hann er viðlátinn til að sækja fund .
Það samráð snertir þó aðeins sárafáa fundi , því einn fundartíminn er fastbundinn ( samkvæmt hefð ) , gamlársdagur .
Þetta er þó ekki það sem er mesta umhugsunarefnið eftir niðurstöðu Landsdóms og umfjöllun lögspekinga um hana .
Mikill fjöldi mála ( tugir , jafnvel hundruð mála ) , sem ekki verður komist hjá að fái ríkisráðsmeðferð , eru afgreidd " utan ríkisráðs " .
Sá ráðherra sem undirritar málin með forseta er ekki viðstaddur undirritun hans .
Engar umræður fara fram og engar skýringar eru gefnar .
Öllum þessum afgreiðslum utan ríkisráðs , sem fyrir löngu eru komnar til framkvæmda , er svo safnað saman og forseti fenginn til að endurstaðfesta þær í tuga eða hundraða tali á hinum sárafáu formlegu ríkisráðsfundum sem haldnir eru .
Eðli málsins samkvæmt fer ekki fram nein umræða um málin þá .
En hvað myndi gerast ef forseti myndi synja ráðherra um endurstaðfestingu í ríkisráði á máli sem haft hefur lagagildi samkvæmt hinni " hefðbundnu " skemmriskírn mánuðum saman ? Einhver myndi segja að forseti gæti ekki synjað máli endurstaðfestingar sem hann hefði áður staðfest .
" Gæti ekki .
" Slík orð hafa fengið allt aðra merkingu en áður var talin gilda .
Hvað sem því líður fer ekki á milli mála að 16. grein stjórnarskrárinnar er ekki bókstaflega skilin af stjórnarráðinu og þess vegna ekki tekin bókstaflega í verki .
Eftir niðurstöðu Landsdóms orkar tvímælis , svo ekki sé fastara kveðið að , að sú losaralega umgengni við stjórnarskrána fái staðist , þrátt fyrir " hefð " .
Í Noregi gilda eftir því sem best er vitað ( án skoðunar þó ) svipuð ákvæði um ríkisráð .
Þar fara ríkisráðsfundir fram allt að því vikulega í konungshöllinni í Osló .
Hvernig skyldi standa á því ? Vafasamt er að nokkur þörf reki menn til að breyta stjórnarskránni núna .
Forsendurnar sem menn hafa gefið sér fyrir breytingum eru augljóslega rangar .
En eftir úrlausn Landsdóms er á hinn bóginn óhjákvæmilegt að fara rækilega yfir það hvernig menn umgangast stjórnarskrána .
Það er sennilega á tæpasta vaði að vísa einvörðungu til " hefðar " í því sambandi , úr því sem komið er .
