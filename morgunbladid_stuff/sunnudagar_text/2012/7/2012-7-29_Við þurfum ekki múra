Spyrjið mig um þrjú forgangsatriði hverrar ríkisstjórnar og ég mun svara ; menntun , menntun , menntun , " sagði Tony Blair í aðdraganda kosninga í Bretlandi fyrir 15 árum .
Ummælin vöktu athygli .
Bretar vildu breytingar og verðandi forsætisráðherra fangaði væntingar þeirra um betra samfélag og fleiri tækifæri fyrir þau sem mestu skipta – börnin okkar .
Menntamálin flæktust reyndar fyrir honum síðar , þegar hann sendi sitt eigið barn í einkaskóla en ekki í hverfisskólann þar sem fjölskyldan bjó , en stefna flokks hans var sú að nám í opinberum skólum væri best fyrir bresk börn .
Þetta krafðist skýringa , sérstaklega þar sem sami forsætisráðherra hafði sagt við kjósendur : " Það sem ég vil fyrir mín eigin börn , það vil ég einnig fyrir þín .
" Klárlega það sem flestir vilja en Blair sýndi styrk sinn þegar hann hvorki bakkaði með eigin ákvörðun né ríghélt í kreddukenndar áherslur eigin flokks .
Þvert á móti sagðist hann hvergi hvika frá þeirri skoðun að umfram allt bæri að virða val foreldra þegar að námi barna þeirra kæmi .
Frá því breskur forsætisráðherra vinstri flokks stóð vörð um fjölbreytni og val í skólastarfi eru liðin mörg ár .
Í flestum löndum er þetta ekki lengur ágreiningsefni .
Það er löngu viðurkennt að fjölbreytni og val skipta miklu og pólitísk átök snúast frekar um hversu stór hluti fjármagnsins komi frá hinu opinbera og hversu stór hluti frá fyrirtækjum , félagasamtökum , fjölskyldum og einstaklingum .
Ísland er undantekning .
Hér er enn með gömlum kreddum tekist á um menntun .
Það sést best á því að við völd eru stjórnmálamenn sem raunverulega trúa að ein miðstýrð skólastefna geti hentað öllum .
Þetta er slæmt þar sem slíkar áherslur hægja á framþróun og koma í veg fyrir að börn njóti bestu menntunar .
Að hver og einn einstaklingur fái tækifæri við hæfi og samkeppni sé um hugmyndir , aðferðir og árangur .
Að auki er staðfest að þar sem raunverulegt val er í boði eykst ánægja íbúa með þessa mikilvægu þjónustu .
Þetta sést þegar litið er til sveitarfélaga þar sem Garðabær skorar hæst , enda mest áhersla lögð á val íbúa um menntun barna þar .
Velgengni þjóða er beintengd menntunarstigi þeirra .
Nýr listi OECD yfir tíu best menntuðu þjóðir heims staðfestir þetta .
Þær þjóðir sem státa af flestum vel menntuðum íbúum tilheyra einnig þeim hópi þjóða þar sem hagsæld er mest .
Þessar þjóðir eiga það líka sammerkt að verja miklum fjármunum , bæði frá hinu opinbera og einkaaðilum , til menntunar .
Fjölbreytt val um menntun veitt með ólíkum hætti af ólíkum aðilum er einkenni þessara þjóða , sem vita að val nýtist ekki aðeins barninu og fjölskyldum þeirra heldur skólunum sjálfum og samfélaginu öllu .
Ísland er ekki á þessum lista .
Þrátt fyrir að fáar þjóðir verji jafn miklu til grunnmenntunar náum við ekki sama árangri .
Þannig sýnir ársskýrsla OECD að við verjum um 50% meira fjármagni en meðalríki til grunnskólamenntunar .
Á framhaldsskólastigi verjum við svipaðri upphæð en fjórðungi minna en meðalþjóðin til háskólamenntunar .
Sú staðreynd á þó ekki að koma á óvart þar sem sú menntun er víða fjármögnuð mun meira af fyrirtækjum og einstaklingum sem gerir heildarframlag þeirra þjóða meira .
Þvert á allar þessar staðreyndir er á Íslandi við völd ríkisrekin einstefna í menntamálum .
Stefna sem bitnar ekki aðeins á einstaklingum heldur kemur í veg fyrir að fjármagnið til þessa málaflokks nýtist sem best .
Val um fjölbreytta menntun og að fjármagn fylgi nemendum er nefnilega besta leiðin til að tryggja ábyrga nýtingu fjármagns og aukin gæði skólastarfs .
Þegar foreldrar hafa val um að skrá börn sín í skóla sem þeir treysta eða taka þau úr skóla sem ekki hentar þeim , batnar ekki aðeins þjónustan heldur hvetur það skólana til að gera betur þar sem fjárveitingar eru tengdar árangri og ánægju nemenda .
Annar breskur forsætisráðherra , Margaret Thatcher , minnti á að við þurfum ekki múra og hindranir , heldur frelsi og val til að fólk njóti þess besta .
Það er kominn tími til að við Íslendingar hverfum frá múrum um einstaka skólastefnu , skólahverfi eða skóla og gefum nemendum á öllum skólastigum raunverulegt val um nám .
Í dag eru múrarnir of margir og of háir og þá verður að brjóta niður .
Það er besta leiðin til að bæta menntun , efla hagsæld og fjölga tækifærum .
