Jóhann Valbjörn Ólafsson á viðburðaríkan feril að baki .
Hann upplifði bankahrun í þremur löndum og glímdi samtímis við þrjá alvarlega sjúkdóma , geðraskanir , áfengissýki og heilaæxli , sem hver og einn hefði verið ærið viðfangsefni .
Á ferðum sínum um heiminn hefur hann notað það ráð , sem hann fékk hjá afa sínum , að þegar maður færi að heiman ætti að nota reglustikuna úr hinni sveitinni .
Karl Blöndal kbl@mbl.is Ég veit ekki alveg á hverju ég á von þegar ég kem til fundar við Jóhann Valbjörn í húsnæði Hugarafls í Borgartúninu .
Við vorum bekkjarbræður í þriðja bekk í menntaskóla , en ég hef ekki séð hann síðan á menntaskólaárunum .
Maðurinn , sem við mér blasir , er gildari um mittið en sá , sem ég er með í minningunni , og liðað hárið er horfið , en yfir honum er sama bjarta yfirbragðið og þá og í röddinni er einhver tónn óbilandi bjartsýni , sem ber því ekki vitni að á undanförnum misserum hafi hann barist við þrjá illvíga sjúkdóma , sem hver um sig hefði dugað til að ríða meðalmanni á slig .
Fræ geðhvarfa í barnæsku Jóhann hefur strítt við geðhvörf frá því að hann var barn að aldri .
" Þegar ég skoða þær hæðir og lægðir , sem ég hef gengið í gegnum , er ég þess fullviss í dag að einhver fræ sjúkdómsins hafi verið til staðar þegar í barnæsku .
Í skólanum var það allt eða ekkert og ég gat fengið algera dellu .
Einu sinni fékk ég til dæmis 0,0 í stærðfræði í menntaskóla , sem á ekki að vera hægt .
Næsta próf var munnlegt og þar fékk ég tíu .
Þetta er ekki eðlilegt .
Í munnlega prófinu lét kennarinn mig taka aukasönnun og aukadæmi af því að hann trúði ekki að sami maður ætti í hlut .
Þarna hafði ég hins vegar ekki áttað mig á því hvað var í gangi og var ekki orðinn veikur .
Þetta voru fremur persónueinkenni .
" Jóhann lét þessi persónueinkenni ekki aftra sér frá því að bjóða sig fram til inspectors scholae í MR og sigra í kjörinu .
Í þeirri stöðu lenti hann og skólafélagið upp á kant við Félag framhaldsskólanema , FFH .
" Okkur var hent út , " segir hann .
" Þegar lögð var fyrir félagið tillaga um að menntamálaráðuneytið ætti að hlutast til um að menntaskólanemar fengju að borða í hádeginu datt út úr mér , gott ef ekki í viðtali við DV , að við værum " í MR til að læra en ekki til að borða " .
Það féll ekki í góðan jarðveg og á endanum efndum við til samstarfs við Versló um gagnkvæmt samstarf í félagsstarfinu .
Þetta voru heit mál á þessum tíma og skiptu okkur máli .
" Litrík ár í lögreglunni Eftir stúdentspróf var Jóhann óráðinn um framhaldið .
Um sumarið fór hann í lögregluna og varð þar sumarlögga .
" Þegar fór að líða að hausti vissi ég enn ekkert hvað ég ætti að gera þannig að ég fór í lögguskólann , " segir hann .
" Ég var alla mína tíð á miðborgarstöðinni .
Skemmtilegast var hvað maður kynntist umhverfinu vel , búðareigendum , verslunarstjórum , afgreiðslufólki , ógæfumönnum , rónum og innbrotsþjófum , öllum þeim , sem þarna voru á ferli .
Á þessum tíma var Hallærisplanið enn við lýði og fylltist af ungu fólki um helgar .
Á laugardagskvöldum voru kannski 20 lögregluþjónar á vakt í miðborginni og ástandið eins og á útihátíð .
" Jóhann segir sögu af því þegar tilkynnt var um innbrot í miðbænum .
Skömmu áður höfðu hann og félagi hans séð einn af góðkunningjum lögreglunnar á ferli .
Þeir höfðu uppi á honum og hann reyndist vera með ránsfenginn .
" Þegar ákveðnir menn voru á ferli vissi maður að þeir ætluðu að fara að brjótast inn , " sagði hann .
" En hvað sem því leið var þetta allt mjög mannúðlegt .
" Sjö manna hæstiréttur Jóhann var einn af þeim , sem fóru fyrir rétt þegar Skaftamálið svokallaða var tekið fyrir .
Í því máli var lögreglan sökuð um að hafa beitt Skafta Jónsson harðræði .
" Já , það var sjö manna hæstiréttur , " segir hann þegar hann rifjar málið upp .
" Ég man að þetta endaði þannig að ég hitti Skafta á Gauknum , við heilsuðumst og ákváðum að fá okkur bjór .
Á meðan við sátum kom veitingahúsaeftirlitið , sem í eru löggur , og svipurinn á þeim þegar þeir sáu okkur saman var rosalegur .
" Jóhann hugsar sig aðeins um og segir svo : " Svona mál á náttúrlega ekki að fara fyrir sjö manna hæstarétt .
Menn misstu sig í tilfinningum og þetta var erfitt .
Kjarni málsins er þó sá að menn eiga ekki að slasast í höndunum á lögreglunni .
Aldrei ! " Eftir lögregluna fór Jóhann til starfa hjá Eimskipi og var þar til ársins 2005 .
Sterk bönd við Færeyjar Jóhann var upprunalega ráðinn til Eimskips 1988 til að sjá um flutninga yfir Atlantshafið , sem áður höfðu verið á vegum Hafskips .
" Um þetta leyti var búin til utanlandsdeild , sem fór í útrás , sennilega fyrstu útrásina á Íslandi , og þangað fór ég .
Í maí 1991 fór ég til Færeyja og átti eftir að vera þar í sjö ár .
Þetta var mjög skemmtilegt .
Við náðum góðum árangri og ég náði að byggja upp frábært fyrirtæki með frábæru fólki .
Afi minn , Sigurlinni Pétursson , sem var frá Aðalvík , sagði einhvern tímann við mig , að ef maður færi eitthvað , burt úr sveitinni , sem maður þekkir , yrði maður alltaf að nota reglustikuna úr hinni sveitinni til að mæla .
Ég hef alltaf hugsað þannig .
Þegar við fórum inn á markaðinn þurftum við að gera það dálítið fast , en samt þannig að umhverfið myndi samþykkja það .
Ég hef alltaf borið mikla virðingu fyrir Færeyingum og þykir mjög vænt um þá .
Mér finnst þeir hafa haldið í ákveðna manneskjulega hluti , sem við erum farin að gleyma svolítið á Íslandi .
Með þetta veganesti gekk okkur vel , en ef við hefðum farið eftir fræðunum hefði okkur vegnað verr .
Þetta veganesti dugði mér einnig vel þegar ég þurfti að átta mig á rússnesku þjóðarsálinni .
" Á slóð hrynjandi banka Jóhann virðist elta uppi bankahrun .
Hann var í Færeyjum þegar bankahrunið varð 1992 , Moskvu 1997 og Lettlandi þegar hrunið varð þar 2008 .
" Ég er bankahrunverji , " segir Jóhann og brosir .
" Ég upplifði bankahrunið í Færeyjum mjög sterkt , návígið er svo mikið .
Ég hafði verið stutt þar .
Hrunið spyrst út um morgun og ég fer til fólks sem ég þekki að fylgjast með í sjónvarpinu .
Vinir mínir misstu mikið af aurum í áfallinu .
Danska bankaeftirlitið kom til Færeyja – þetta minnir dálítið mikið á matsfyrirtækin í dag – og færði allt niður .
Þeir gerðu íbúðarhús nánast verðlaus , sömuleiðis togara og frystihús .
Við þetta hvarf eigið fé bankanna og þeir voru farnir .
Danir komu svo inn með pakka , sem gerði að verkum að Sjómannabankinn hrundi og allt var sett í Færeyjabanka og danskur bankastjóri settur yfir .
Sá var reyndar ágætis maður og var seinna fenginn til að skrifa um íslenska hrunið , en því plaggi var stungið undir stól .
" Hann sagði að þetta hefðu verið erfiðir tímar í Færeyjum vegna mannfæðarinnar og nálægðarinnar .
Einnig hefði verið magnað að vera í Rússlandi 1998 en hlutföllin öll önnur .
" Menn eru nú að ræða um evruna , " segir hann .
" Ég kom til Moskvu 1997 með fullt veski af rúblum .
Þegar kerfið hrynur 1998 hækkar allt úti í búð .
Þeir eru mikið með söluskála í undirgöngum og við neðanjarðarlestir .
Í nokkra daga hækkaði allt upp úr öllu valdi , fór úr 100 rúblum upp í 150 og svo upp í 200 þar til á fjórða eða fimmta degi að búið var að skipta öllum verðmerkingum í dollara .
Greitt var í rúblum , en miðað við gengi dollars .
Rússar voru ekkert að spyrja Kanann eða IMF um leyfi .
Þetta var bara gert .
" MGH , fyrirtæki í eigu Eimskips , átti peninga í banka , sem var að falla .
Með hjálp rússnesks vinar tókst Jóhanni að komast inn í bankann um hliðardyr og fá viðtal við taugaveiklaðan bankastjóra .
Öll inneign var síðan færð á reikning starfsmannanna , sem komu þessu í lóg og keyptu mat .
" Þarna stóð gamalt fólk í röðum fyrir utan banka í annarri eða þriðju holskeflu fjármálaáfalla á stuttum tíma .
Fólk , sem hafði misst allan sparnað og ellilífeyrir þess orðinn að engu .
Ef talað er við fólk þarna um glasnost eða perestrojku , opnun Gorbartsjovs og umbótastefnu , fer það bara í fýlu .
Og þegar talað er um lýðræði jafgildir það því að tala um þá atburði , sem ég er að lýsa .
Það er ástæðan fyrir því að sterkur karakter eins og Pútín nær völdum .
En nú er komin ný kynslóð , sem þekkir ekki Sovétið og lítur á það sem sjálfsagðan hlut að hafa ákveðin lífsgæði .
Pútín þarf að átta sig á þessu og sinna þeim til að halda sínu .
Annars getur farið illa þarna .
" Frá álnum til örbirgðar Jóhann lýsir samtali , sem hann átti við fyrrverandi herforingja úr rússneska kjarnorkuflugflotanum .
" Hans sveit átti að " eyða " Skandinavíu með kjarnavopnum , " segir hann .
" Þessi maður hafði haft mjög góð laun , bílstjóra og sumarhús .
Konan hans var virtur , forkunnarfagur píanóleikari og hafði meðal annars gifst honum út af stöðu hans .
Þegar ég kynntist honum var hann brotinn , lágt settur öryggisvörður á Sjeremetjevo-flugvelli og konan ill og bitur .
Hann hafði ekkert gaman af þessum breytingum og er einn af mörgum , sem fóru mjög illa út úr þessu , um leið og aðrir náðu sér í ríkidæmi , sem maður annars sér aðeins í bókum .
En á þessum tímum voru Moskvubúar gráir og guggnir og lífið var mjög erfitt .
Nokkrum árum seinna fór ég þangað aftur og þá voru allir farnir að brosa og allt í lagi .
En fólk misskilur kannski söguna , heldur að kommúnisminn hafi verið voðalega góður og lýðræðið vont .
Það ber ekki saman réttu hlutina .
" Jóhann segir að Moskva hafi verið " dálítið brjáluð " þegar hann kom þangað 1997 .
" Ég var að lesa að nú hefðu lögreglusveitir innanríkisráðuneytisins verið kallaðar til .
Ég hef upplifað það .
Einu sinni ætlaði ég í vinnuna og komst ekki út .
Ég bjó við Oktoberskja , Byltingartorgið , og þennan dag var afmæli uppreisnarinnar þegar Rútsjkov og félagar hreiðruðu um sig í þinghúsinu .
En ég hafði ekki hugmynd um það og þegar ég opnaði voru þungvopnaðir menn í búntum fyrir utan þannig að ég varð að hringja til Íslands og segja að ég kæmist ekki í vinnuna , það væru menn að bíta í skjaldarrendur úti um allt .
" Annan dag vaknaði hann við mikinn hávaða , leit út og sá að margt fólk var fyrir utan með fána og borða .
" Ég áttaði mig á að það var fyrsti maí og ákvað að ganga með fólkinu frá Byltingartorginu fyrir utan hjá mér á Rauða torgið til að upplifa stemninguna .
" Jóhann segir að hann hafi beðið um leyfi til að ganga með hópnum og það hafi komið sér vel því að einhverjir í hópnum hafi spurt reiðilega : " Hver er þessi útlendingur ? " Þá var svarað : " Hann er einn af okkur .
" Og þá var allt í lagi .
" Með arftaka KGB á Rauða torginu Jóhann fékk oft gesti til Moskvu frá Íslandi og eitt sinn var hann á ferð með vinkonu sinni .
" Við ákveðum að taka bíl á skemmtistaðinn Kabana , sem margir þekkja .
Ég fer út á götu að ná í bíl og þá birtist Volga frá FSB , arftaka KGB , eins og sást á númeraplötunum og bláum ljósum .
Vinkonu minni leist ekki á blikuna og sagðist ekki ætla upp í þennan bíl .
Samið var um verð og svo keyrði hann af stað .
Eftir smástund spurði hann hvort mig langaði til að keyra á Rauða torginu .
Ég játaði því en sagðist ekki ætla að borga aukalega fyrir það .
" Þú þarft þess ekki , mér líkar vel við þig , " sagði hann þá .
" Þú gætir alveg verið Rússi .
" Svo keyrði hann að Rauða torginu , verðirnir heilsuðu að hermanna sið og við keyrðum upp að grafhýsi Leníns .
Þetta var svolítið geggjað .
" Hrun í Lettlandi og sögulegt faxtæki Jóhann kom til Lettlands um áramótin 1998/99 .
" Bankahrunið í Rússlandi hafði haft mikil áhrif í Lettlandi , " segir hann .
" Við þurftum að fækka verulega starfsfólki hjá okkur og endurskipuleggja reksturinn .
Á þessum tíma var Eimskip með veruleg umsvif í Lettlandi , stórt og mikið vöruhús , skrifstofu á flugvellinum og í Tallinn .
Eimskip kom þangað snemma .
Þegar skrifstofan niðri í bæ var opnuð var þar fyrir faxtæki .
Á þeim tíma voru öll faxtæki skráð hjá lögreglunni – eða KGB .
Þegar sjálfstæðisyfirlýsing Lettlands var gefin út var þetta eina faxtækið , sem þeir komust í .
Hún var því send út á þessu faxtæki .
Ekki veit ég þó hvað varð um það , enda var ég ekki þarna þegar þetta gerðist , aðrir þekkja þessa sögu betur .
" Áfengi í bland við geðhvörf er slæmur kokkteill Jóhann Valbjörn fór frá Lettlandi til Kanada 2002 og er þar til 2005 .
" Þá er ég orðinn dálítið veikur , " segir hann .
" Ég er bæði farinn að drekka allt of mikið áfengi og það í bland við geðhvörf er mjög slæmur kokkteill .
Ég átta mig hins vegar ekki á því á þeim tíma að þetta sé eitthvað , sem ég ráði ekki við .
Ég var með konu og tvö börn og konan mín sagði mér síðar að þetta hefði bara gengið af því að við bjuggum í svo stóru húsi að þetta var í lagi .
" Í Kanada varð Jóhann mjög veikur .
" Ég fæ úr öllum áttum viðvaranir , sem ég hlusta á en tek ekkert mark á , " segir hann .
" Ég skila ágætis búi .
Ég er manískur í vinnunni , geri eitthvað geggjað , dett niður í einhvern tíma , geri svo aftur eitthvað geggjað .
Er svo í rauninni að jafna mig eftir neyslu eða undirbúa mig undir neyslu , sem er þekkt fyrirbæri með þann sjúkdóm .
Auðvitað sé ég í baksýnisspeglinum að ég þurfti bara aðstoð .
En á árunum 1992 til 2005 gerði ég alls konar hluti , sem ég er ekkert ánægður með og ollu ýmsum sárum .
Þegar aðstoðin loks kom var ég orðinn fús til að þiggja hana og hætti að drekka áfengi .
Það var þegar ég kom heim til Íslands 2005 .
Um svipað leyti er verið að greina geðhvörfin .
" Jóhann hugsar sig um eitt andartak og heldur svo áfram : " Ég fríka út á sjávarútvegssýningunni Boston Seafood fyrir framan alla og er sagt upp , ráðinn aftur , kem heim og byrja sem deildarstjóri í útflutningsdeild .
En þegar þetta gerðist datt mér ekki í hug að ég yrði rekinn , en það er víst partur af geðveikinni .
Þarna er ég með tvo sjúkdóma , sem hafa áhrif hvor á annan .
En einhvern veginn trúði ég að þetta myndi allt ganga upp , sem það gerði auðvitað ekki .
Eftir neyslu í viðskiptaferð til Boston var mínum góða vinnuveitanda nauðugur einn kostur að setja mig úr starfi og flytja mig heim til Íslands .
Reyndar var heilaæxlið líka farið að trufla mig helling þannig að það var nóg að gerast , en þetta var í einum hrærigraut og enginn sá neitt .
" Heim eftir 13 ára útiveru Þegar Jóhann kom heim fór hann og ræddi við geðlækni og fór á Vog .
Þannig komst hann inn í heilbrigðiskerfið á Íslandi .
" Þá fara alls konar fínir hlutir að gerast , " segir hann .
" Trúnaðarlæknir Eimskips og læknirinn minn bjuggu til áætlun , sem gerði mér kleift að mæta í vinnuna þótt ég væri mjög veikur .
Þeir þurftu ekki að gera það og það var mjög vel gert .
Ég fór í meðferð og hef ekki drukkið síðan .
Ég er mjög ánægður með hvernig fyrirtækið kom fram við mig .
Sómafólk þá og nú .
" Ekki gerðust þó bara fínir hlutir .
Á þessum tíma var æxli farið að vaxa við heila Jóhanns án þess að hann vissi af .
Í heilauppskurð í Riga Jóhann náði sér nokkuð vel á strik aftur eftir þessi áföll og réð sig til vinnu á ný , að þessu sinni hjá fyrirtækinu Arctic Trucks , sem sendi hann til Eystrasaltsríkjanna að selja breytingar á jeppum .
" Ég fór út , en fannst ég vera eitthvað sljór og hélt að þetta væri leti , " segir hann .
" Þarna er ég kominn með það sem kallast accoustic neuroma , sjaldgæft æxli við heila , sem einn af hverjum hundrað þúsund fær .
Við ráðumst í viðræður við sölumenn Toyota á svæðinu og förum í ævintýraferðir með fólki á staðnum og gengur ágætlega .
Mér finnst ágætt að hafa skipt um umhverfi og gaman í vinnunni .
Þá skellur kreppan á og skrifstofunni er lokað .
Þá veit ég af æxlinu , hætti hjá Arctic Trucks 31. janúar 2009 og er skorinn upp 10. febrúar .
Þarna vissi ég ekkert út í hvað ég var að fara .
Ég áttaði mig á að þetta væri sjaldgæft , en gerði mér ekki grein fyrir að sjúkrahúsið , sem ég fór á í Riga , byggi ef til vill ekki yfir æskilegri sérþekkingu .
Þeir eru að fara að skera í hausinn á mér – þú manst eftir Frankenstein – og prófessorinn heitir Ígor , " segir Jóhann og hlær .
" Mér fannst það ekki traustvekjandi .
" Jóhann segir að hann hafi gert vitleysu með því að fara ekki upp í flugvél , fara heim og leita sér lækninga á Íslandi .
" Það var allt í klessu – eftir allt hitt sem á undan var gengið .
Þarna lá ég uppi í rúmi í tvö ár og gerði lítið annað en að borða súkkulaði og stara upp í loftið .
Heyrnin var farin á hægra eyra , stöðugar höfuðkvalir , hægra augað virkaði illa , ekkert í fókus , gat ekki tuggið mat og labbaði eins og hauslaus hæna .
" Í félagsskap Rússa á geðsjúkrahúsi í Riga Í maí í fyrra var Jóhann orðinn þunglyndur af hinni löngu legu og var lagður inn á geðsjúkrahús í Riga .
" Vistin var æðisleg á þessum gamla spítala , sem var reistur fyrir fyrri heimsstyrjöld , " segir hann .
" Þetta var eins og að vera í bíó .
Ef það eru fordómar gagnvart geðsjúkdómum á Íslandi skalt þú fara þarna út .
Ég fór þarna inn á opna deild og þótt ég væri orðinn ýmsu vanur fannst mér aðstaðan hroðaleg , hvort sem það voru sturturnar , klósettið eða maturinn .
En þarna var frábær þjónusta .
Ungur geðlæknir , Anna að nafni , kippti mér þarna inn til að koma mér í jafnvægi og á spítalanum kynntist ég hvernig Rússar standa saman þegar illa stendur á .
Ég hafði verið þarna í viku þegar mér var boðið í " hlaðborð " með Rússunum .
Kvöldmatur spítalans var klukkan fimm og alltaf það sama í matinn , óætur grautur í stórri , ryðgaðri tunnu .
Helmingur vistmanna var Lettar og hinn helmingurinn Rússar .
Lettarnir sátu einir í sínu horni , en Rússarnir mynduðu hóp , sem ég komst inn í .
Rússarnir keyptu mat eða fengu frá ættingjum og héldu samkvæmi á kvöldin .
Þetta var eins og að vera kominn í Gaukshreiðrið .
Þarna var ég í fjórar vikur og þurfti á þessu að halda .
Frábær staður því sjúklingar stóðu saman og starfsfólkið kom fram við okkur eins og fólk .
Til fyrirmyndar .
" Á Íslandi og kominn heim til mömmu Í ágúst í fyrra kom Jóhann heim til Íslands og útlitið var ekki gott .
" Þá er ég búinn að kasta inn hvíta handklæðinu og gefast upp því að ofan á allt lenti ég í hruninu í Lettlandi þar sem ég hafði keypt hús fyrir tugi milljóna og skuldaði fimmtán milljónir þegar það hafði verið selt , " segir hann .
" Ég flutti inn til mömmu þegar ég kom heim .
Þarna var ég búinn að átta mig á að ég átti tvær leiðir , annað hvort þunglyndi og vesen , eða að finna einhverja leið út úr þessu .
Ég fór og hitti geðlækninn minn og hann kom mér á réttan kjöl eins og áður .
" Um áramótin fór Jóhann Valbjörn aftur á gamlar slóðir í Færeyjum þar sem hann hóf vinnu hjá Póstinum sem deildarstjóri fyrir flutningastarfsemi , þar sem hann er með sterkt tengslanet .
" Ég er bara að fara heim , " segir Jóhann Valbjörn .
Á maður að stökkva ? En hvernig skyldi vera að fá greiningu um geðhvörf framan í sig ? " Sjitt , var það fyrsta sem ég hugsaði , " segir hann , en bætir við að greiningin hafi útskýrt ýmislegt .
" Ég skildi aldrei þessar sveiflur .
Þegar ég útskrifaðist úr MR í maí 1982 fékk ég ekki eins góðar einkunnir og ætla skyldi , en ég man ekkert eftir þessu vori , man varla eftir útskriftinni .
Þá var ég bara í lægð .
Nú er ég farinn að skilja þetta og í dag er þetta hluti af því , sem ég er .
Nú er ég farinn að líta á þetta sem reynslu , sem ég get notað .
" Hann segir að sér finnist ekki erfitt að tala um geðhvörfin í viðtali sem þessu , en bætir við : " Það er auðvitað efi .
Á maður stökkva ? En hins vegar vita menn hvað ég hef gengið í gegnum og halda ýmislegt , sumt rétt og sumt rangt .
Ég hafði tvennt í huga , annars vegar að moka flórinn hjá mér , hins vegar – ég þekki marga , sem eru í ágætis störfum og kljást við vandann einir á báti – er sú umræða , sem þarf að vera meiri , um að þetta sé ekkert slæmt .
Flestum okkar er hægt koma á réttan kjöl ef menn beita blöndu af almennri skynsemi og leyfa okkur að taka ábyrgð á sjálfum okkur .
" Íslensk síld á rússnesku Jóhann Valbjörn kynntist mörgum í Rússlandi .
Þar á meðal var öldruð kona , þá 93 ára , sem var hershöfðingi í síðari heimsstyrjöld .
" Þegar hún frétti að ég væri Íslendingur sagði hún mér að á veturna þegar ekkert var að borða og Þjóðverjarnir voru að krókna úr kulda og allir hungraðir , gerðist allt í einu kraftaverk og fullt af tunnum var rúllað í framlínuna .
Menn rifu lokin af tunnunum og í þeim var íslensk síld .
Hún sagði að utan á tunnunni hefði staðið " síld " og þess vegna kalli Rússar síld síld .
Ég veit ekki hvort þetta er satt en sagan er góð og konan hefur verið merkileg því hún átti stóra íbúð með sérinngangi í miðborg Moskvu .
Það fengu ekki allir .
Henni var mjög hlýtt til Íslands út af þessu .
" Hér geta menn náð árangri Hugarafl hefur komið mér á lappir , " segir Jóhann .
" Hér var vel tekið á móti mér , enginn segir mér fyrir verkum eða skipar mér að fara að föndra eða eitthvað í þeim dúr .
Notendurnir stjórna með fagfólkinu .
Tvisvar í viku eru haldnir fundir þar sem ákveðið er hvað skuli gera .
Hér er fólk í miklum bata og hefur náð árangri .
Hér gat ég komið á eigin forsendum og skilið grímuna eftir niðri í anddyri .
Nú tölum við saman og ég þarf enga grímu lengur .
" Hugarafl var stofnað árið 2003 .
Stofnendur voru notendur í bata , sem átt hafa við geðræn vandamál að stríða , og iðjuþjálfar með víðtæka reynslu af geðheilbrigðismálum .
Eins og segir á heimasíðu Hugarafls starfar hópurinn samkvæmt hugmyndafræði valdeflingar og fer öll vinnan fram á jafningjagrundvelli .
Jóhann líkir starfinu í Hugarafli við verkfærakassa , fullan af smíðatólum , sem hægt sé að nota til að ná bata .
" Þessi bati kemur í skrefum .
Hann getur komið hægt eða fljótt , en það er vel haldið utan um mann og það virkar .
Ég kem ekki hingað til að borða , en fæ hér andlega næringu .
Við erum samhent fjölskylda og fagaðilarnir , Auður , Þórhildur , Jórunn og Haukur , passa mjög vel upp á þetta .
Hér er ákveðin hugmyndafræði og hér geta menn náð árangri .
Ég er búinn að ákveða að ég þurfi að gera ákveðna hluti , við sumt þarf ég hjálp , annað get ég gert einsamall .
Það er ekkert óeðlilegt að eitthvað brotni þegar maður hefur þurft að kljást við þrjá banvæna sjúkdóma í einu .
" Jóhann segist tala um að " hjartað springi " þegar hann ræðir við félaga sína hjá Hugarafli .
" Þegar hjartað springur blossar sjúkdómurinn upp , " segir hann .
" Fólk verður oft fórnarlömb og festist í því hlutverki .
Það þarf því oft aðstoð og ég held að mestu máli skipti – og um það er aldrei talað – blíða , umönnun og að einhver faðmi mann .
Færeyskur vinur minn sagði einhvern tímann við mig að ég þyrfti risaknús og þá myndi ég lagast .
Hér hef ég fengið mikið af knúsum .
" Jóhann segist hafa mætt hjá Hugarafli eins og um vinnu væri að ræða .
Hann stundar MBA-nám við breskan háskóla , University of Cumbria , og það tekur sinn tíma .
" Það gengur vel , " segir hann .
" Ég er rúmlega hálfnaður .
" Jóhanni gengur vel núna , en hann þarf að taka lyf og gæti þurft að gera það alla ævi .
" En ef ég ber mig saman við ástandið á mér þegar ég kom til Íslands 2005 á skalanum 1-10 þar sem einn er ekki veikur og 10 mikið veikur er ég kannski í einum eða tveimur núna , en fyrir sjö árum var ég í átta eða níu .
Ég hef náð svakalega góðum árangri með því að nýta mér öll þessi hjálpartæki .
" 