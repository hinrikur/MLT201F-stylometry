Það er líklegast orðið eitt elsta sport landsmanna að hrauna yfir það hversu vinsælar Kim Kardashian og stöllur hennar eru ; samt sem áður njóta þær gríðarlega vinsælda .
Það vill nefnilega svo til að öll sú umfjöllun , og einnig sú sem hér er skrifuð , eykur athygli loftsteinanna sem brátt munu brenna upp í miður fallegu stjörnuhrapi þar sem enginn endanlegur hæfileiki er til staðar .
Hvað sem því líður þá birti tímaritið Forbes á dögunum lista yfir tekjuhæstu konur sjónvarpsiðnaðarins vestanhafs .
Athygli vekur að bæði Kim Kardashian og systir hennar Khloe eru meðal fimm hæstu með samanlagt meira en þrjá og hálfan milljarð íslenskra króna í árslaun .
Aftar á listanum kemur síðan einhver hæfileikaríkasti einstaklingur skemmtanabransans , Tina Fey .
Það þarf engan snilling til að benda á hversu fjarstæðukennt það er að Kardashian-systur fái meira borgað fyrir sinn miður þokkafulla lífsstíl en Tina Fey fyrir sitt framlag til skemmtanaiðnaðarins .
Fey hefur meðal annars verið einn aðalhöfundur eins vinsælasta sjónvarpsþátts í heimi , Saturday Night Live , í níu ár .
Hún skapaði einnig , skrifaði og lék aðalhlutverkið í einum besta sjónvarpsþætti síðustu ára , 30 Rock , auk þess sem hún hefur skrifað handrit að kvikmyndum og gefið út vinsæla bók .
Kynlífsmyndband af Kim Kardashian skaut henni upp á stjörnuhimininn árið 2007 .
Síðan þá hefur hún komið fram í raunveruleikaþáttum og sýnt umheiminum hversu grunnhyggin , einföld og tilgerðarleg hún er .
Þegar saman fer kostulegur vöxtur , skortur á siðferði , fégræðgi , hégómagirnd og ágætis viðskiptavit þá getur útkoman orðið ansi svæsin .
Það væri áhugavert að sjá , með þá staðreynd í huga að Tina Fey býr yfir meiri hæfileikum í litla putta sínum en þær systur til samans , hversu mikið hún myndi þéna ef hún læki kynlífsmyndbandi af sér á netið .
Fey býr þó sem betur fer yfir sómakennd og sjálfsvirðingu og því tel ég að engar líkur séu á því að hún muni leggjast svo lágt .
Þetta er hinsvegar mjög einfalt .
Því meira áhorf sem þáttur fær , því meiri verða tekjurnar fyrir þá sem standa að honum .
Það má spyrja sig að því hvort það sé einungis þessi skortur á sæmd sem valdi vinsældum Kardashians .
Mögulega er það breyskleiki mannsins sem færir honum hugarfró af því að fylgjast með jafn lítt þroskandi sjónvarpsefni ; allt veltur þetta á því sem neytandinn vill .
Tom Cruise þénar mikið Þess má til gamans geta að launahæsti leikari Hollywood á síðasta ári var Íslandsvinurinn Tom Cruise sem gerði landsmönnum það til geðs fyrir nokkru að skilja við eiginkonu sína hér á landi .
Hann þénaði meira en níu milljarða íslenskra króna frá maí 2011 til maí 2012 .
Sofia Vergara á toppi listans Sú leikkona sem situr á toppi listans er kólumbíska leikkonan Sofía Vergara .
Hin fertuga Vergara byrjaði ekki sinn leiklistarferil fyrr en árið 2002 , þá þrítug að aldri .
Hún hafði hinsvegar áður meðal annars unnið sem fyrirsæta og sjónvarpskona .
Vergara hefur slegið í gegn í sjónvarpsþáttunum Modern Family þar sem hún fer með hlutverk Gloriu Pritchett .
Ásamt því að fá tekjur þaðan hefur hún miklar auglýsingatekjur en hún hefur meðal annars komið fram í auglýsingum fyrir Diet Pepsi og K-Mart .
Á síðasta ári þénaði hún meira en tvo milljarða íslenskra króna og færði það henni titillinn tekjuhæsta sjónvarpskona Bandaríkjanna .
