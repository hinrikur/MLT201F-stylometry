Klak og Innovit vinna hörðum höndum við að aðstoða sprotafyrirtæki .
Stjórnendur fyrirtækjanna tveggja urðu varir við holu í veginum , tengja þurfti íslenska sprotaumhverfið erlendum fjárfestum .
Fyrirtækin settu sig í samband við erlent sprotafyrirtækjanet og í framhaldi réðust þau í verkefnið Startup Reykjavík .
Texti : Ingibjörg Friðriksdóttir if@mbl.is Ljósmyndir : Styrmir Kári Erwinsson styrmirkari@mbl.is Lakklykt setur sterkan blæ á skrifstofur Startup Reykjavík í Ármúlanum .
Það er spenna og einbeiting í loftinu , mögulega dálítill þefur af samkeppni í bland við ilmandi lakkið .
Teymin tíu hafa komið sér vel fyrir eftir fimm vikna vinnu .
Þetta er eitt stórt vinnurými .
Löng borð liggja frá hægri veggnum .
Á þeim er tilheyrandi vinnudót en á einu stendur lítil , sex spaða þyrla .
Á veggnum miðjum eru bláir tölustafir .
Þeir telja niður að loka deginum .
Í dag er talan þrjátíu og sex .
Það er glatt yfir Eyþóri Ívari Jónssyni , framkvæmdastjóra Klaksins , og Stefáni Þór Helgasyni , verkefnastjóra Innovit , er þeir koma sér fyrir í fundarherberginu .
Þeir láta vel af samvinnunni en þetta er í fyrsta skipti sem Klak og Innovit stýra saman stóru verkefni .
Undirbúningur hófst fyrir ári en í mars var auglýst eftir umsækjendum .
Tvö hundruð sprotafyrirtæki sóttu um tíu pláss .
Verkefninu er stýrt af Klaki og Innovit en Arion banki fjárfestir fyrir tuttugu milljónir .
Startup Reykjavík stendur í tíu vikur en verkefninu lýkur 17. ágúst .
Í lok verkefnisins er ráðstefna þar sem fyrirtækin kynna vöru sína fyrir fjárfestum .
Hver ýtir við öðrum Eyþór og Stefán tvínóna ekki við hlutina og koma sér því beint að efninu .
" Startup Reykjavík er nýr farvegur fyrir íslensk sprotafyrirtæki .
Þetta er hraðall sem hefur þann tilgang að búa til fjárfestingatækifæri fyrir alþjóðlega fjárfesta .
Verkefnið er því allt á ensku .
Það er ekki miðað að Íslandi heldur að því að búa íslensk sprotafyrirtæki undir að sækja erlent fjármagn , " segir Eyþór .
" Hraðall þýðir að hraða á hinu hefðbundna framkvæmdaferli sprotafyrirtæka .
Á tíu vikum vinna fyrirtækin margra mánaða vinnu .
Þeim er útvegað fjármagn , leiðsögn og húsnæði , " segir Stefán .
Hvert verkefni fær tvær milljónir frá Arion banka gegn sex prósent hlutdeild .
Jafnframt koma fimmtíu utanaðkomandi leiðbeinendur að verkefninu .
Startup Reykjavík er unnið að erlendri fyrirmynd .
" Fyrir rúmu ári hófum við samningaviðræður við alþjóðlega sprotanetið Global Accelerator Network , " segir Eyþór .
Sprotanetið var stofnað árið 2010 að bandarískri fyrirmynd , TechStars .
Það útvegar verkefninu greinagóðar upplýsingar um framkvæmd slíkra verkefna .
" Upplýsingarnar geta verið allt frá því hvort skynsamlegt sé að teymin séu í einu rými til hvort ráðlegt sé að þau mæti með eigin kaffibolla , " segir Stefán .
Markmið Startup Reykjavík er að gera fyrirtækin fjárfestingahæf á erlendum markaði .
Á lokaráðstefnuna koma fjörutíu fjárfestar , erlendir og íslenskir .
Þar flytur hvert fyrirtæki sjö mínútna kynningu .
Eftir ráðstefnuna eru fundir með fjárfestum þar sem þeir taka fjárfestingaákvörðun .
" Verkefnið flýtir fyrir því að þessi ákvörðun sé tekin , " segir Eyþór .
Stemningin í vinnurýminu er rafmögnuð svo gera má ráð fyrir að fyrirtækin berjist um einn og sama vinninginn .
Eyþór bendir á að fjárfestar hafi áhuga á ákveðinni fjárfestingu svo fyrirtækin séu í raun ekki í keppni .
Eitt verkefni útilokar því ekki annað .
Hann segir : " Þau fá þó viðmið hvort af öðru og þar með myndast samkeppni .
Það er hluti af stemningunni , að hver ýti við öðrum .
" Grillmeistari frá Arion banka Leiðbeinendurnir fimmtíu gegna mikilvægu hlutverki í Startup Reykjavík .
" Við fengum ráðleggingar frá Global Accelerator Network um val á leiðbeinendum .
Þeir eru þrenns konar : Viðskipta- , fjárfestinga- og tækniþenkjandi leiðbeinendur .
Viðskiptaleiðbeinendur eru til dæmis Frosti Sigurjónsson , framkvæmdastjóri Dohop , og Hermann Guðmundsson , fyrrverandi forstjóri N1 .
Fjárfestingaleiðbeinendur eru aðilar frá fjárfestingasjóðunum eins og til dæmis Helga Valfells frá Nýsköpunarsjóði atvinnulífsins og Gísli Hjálmtýsson hjá Thule Investments .
Tækniþenkjandi leiðbeinendur eru svo til dæmis Ingvar Björnsson og Andie Nordgren frá tölvuleikjafyrirtækinu CCP .
Leiðbeinendurnir gegna tvíhliða hlutverki .
Þeir flýta ferlinu og gefa raunmat á fyrirtækjunum .
Í þessum heimsóknum sínum meta leiðbeinendur fjárfestingakosti , það myndast samband milli sprotafyrirtækjanna og fjárfesta .
Við vonumst til þess að í lok verkefnisins hafi leiðbeinendurnir séð fjárfestingavænt sprotafyrirtæki , " segir Eyþór .
Vikurnar tíu eru skipulagðar í þaula , enda lítill tími fyrir stór verkefni .
Á fyrstu þremur vikunum var farið ofan í saumana á því um hvað fyrirtækin snérust .
Í viku fjögur var því velt upp hvernig þau hygðust búa til gróða .
Vikur fimm til átta , sem eru núna , snúast um framkvæmd og að ná til viðskiptavina og á síðustu tveimur vikunum er kynningin fyrir fjárfesta undirbúin .
" Það er unnið frá morgni til kvölds .
Verkefnið er eins og hraðlest .
Sprotunum tíu var boðið sæti en ráðstefnan er ekki lokaáfangastaður .
Fyrirtækin eiga langt ferðalag fyrir höndum eftir að þessu verkefninu lýkur .
Við pössum þó upp á að skemmta okkur inni á milli .
Á fimmtudögum er til dæmis grill en þá fáum við leiðbeinendur í heimsókn .
Þá eru fyrst fyrirtækin " grilluð " með spurningum leiðbeinanda og síðan eru grillaðir hamborgarar .
Við skellum merktri svuntu á grillmeistarann sem hann tekur svo með sér heim .
Síðasta föstudag var grillmeistarinn enginn annar en Höskuldur Ólafsson , bankastjóri Arion banka , " segir Stefán .
Sprotar á ferð og flugi Fjármagn skiptir miklu í velgengni sprotafyrirtækja .
Fyrirtæki getur gengið án mikils fjármagns en með peningum skapast möguleikar .
" Fyrir kreppu áttu sprotafyrirtæki á Íslandi undir högg að sækja .
Eftir að fjármálageirinn hrundi áttu sprotafyrirtækin að bjarga landinu .
Það voru væntingar sem engin leið var að standa undir .
Í dag er komið jafnvægi á markaðinn .
Nú er skilningur á mikilvægi þeirra fyrir samfélagið .
Það er til dæmis mjög merkilegt að banki sé tilbúinn að fjárfesta í svona verkefni , " segir Eyþór og Stefán bætir við : " Það má þó aldrei gleymast að eitt sinn voru flest stórfyrirtæki sprotar .
" Klak Klak er nýsköpunarmiðstöð atvinnulífsins .
Fyrirtækið var stofnað árið 2001 .
Upphaflegt markmið var að styðja við sprotafyrirtæki en í dag kemur Klak einnig að öllum þáttum frumkvöðlastarfsemi og nýsköpunar .
Klakið er fernt : Leiðandi í menntun í frumkvöðlastarfsemi , brú milli fjárfesta og frumkvöðla , rannsókna- og ráðgjafarþjónusta og nýsköpunarsetur .
Klak er með aðstöðu í gamla Háskólanum í Reykjavík en þar hýsa þeir tuttugu ört vaxandi sprotafyrirtæki .
Klakið hefur staðið fyrir fjárfestingarráðstefnum tvisvar sinnum á ári frá árinu 2005 .
Þar er bilið milli fjárfesta og sprotafyrirtækja brúað .
Klakið leggur áherslu á að vekja athygli á íslenskum sprotafyrirtækjum .
Það gefur út tímarit um nýsköpun á Íslandi sem dreift er á öll Norðurlöndin og heldur utan um lista sem birtist árlega í Frjálsri verslun .
Á listanum er vakinn áhugi á hundrað efnilegum íslenskum sprotafyrirtækum .
Framkvæmdastjóri fyrirtækisins er Eyþór Ívar Jónsson .
Klak er í eigu Nýherja og Háskólans í Reykjavík .
Innovit Innovit er nýsköpunar- og frumkvöðlasetur .
Fyrirtækið var stofnað af þremur nemum Háskóla Íslands árið 2007 .
Nemarnir þrír sáu að þörf var á að styðja við íslensk sprotafyrirtæki og stofnuðu því Inovit .
Starfsemi fyrirtækisins er fjölbreytt en það aðstoðar frumkvöðla að framkvæma viðskiptahugmyndir og hjálpar fyrirtækjum í nýsköpun .
Einnig stendur Inovit fyrir fjölda viðburða , þar má til dæmis nefna Gulleggið , nýsköpunarhelgar á landsbyggðinni og Snilldarlausnir Marell , sem er hugmyndasamkeppni framhaldsskólanna .
Sprotafyrirtæki geta einnig leitað til Inovit til þess að fá aðstoð , ráðgjöf og skrifstofuaðstöðu .
Kristján Freyr Kristjánsson er framkvæmdastjóri en Innovit er í eigu Háskóla Íslands , Háskólans í Reykjavík , Nýsköpunarsjóðs atvinnulífsins , Samtaka iðnaðarins og einstaklinga .
Designing Reality Þrívíddarljósmyndir Sér möguleika í þrívídd Ólafur Haraldsson er gagnvirkur hönnuður að mennt en mikill ljósmynda- og tækniáhugamaður .
" Ég er að hanna hugbúnað sem breytir venjulegum ljósmyndum í þrívíddarmódel .
Hugbúnaðurinn finnur hvar myndirnar eru teknar í rýminu og raðar þeim saman .
Í raun eru tvær myndir nóg til þess að búa til þrívídd , " segir Ólafur .
Hugbúnaðurinn verður ókeypis á netinu en hann er enn í vinnslu .
Ólafur er ekki ókunnugur þrívídd en hann bjó til þrívíddarlíkan fyrir fyrstu Hollywood-kvikmyndina með sjálfvirku þrívíddarlíkani , Journey 2 : The Mysterious Island .
Þrívídd er þó ekki aðeins eftirsótt í kvikmyndabransanum því Ólafur hefur einnig komið að skráningu fornminja og að landmælingum .
Eftir að hann smíðaði litla þyrlu sem flýgur með myndavélina getur hann sett saman stærri líkön .
Nýlega fór hann til Kambódíu og vann þar við landmælingar úr lofti .
Hann sér mikla möguleika í þrívídd .
Þrívíddar fornminjaskráning getur til að mynda boðið fólki að upplifa merka staði úr stofunni heima .
" Sköpun er minn drifkraftur .
" Cloud Engineering Samkeppnisforrit Einfalt viðmót er forskot Arnar Laufdal Ólafsson var hótelstjóri á Grand hóteli þegar hugmyndin um samkeppnisforrit kviknaði .
" Það fór mikill tími í að fylgjast með samkeppninni .
Ég var í stöðugri leit að einfaldari leið , " segir Arnar .
Hann hafði samband við vini sína Ragnar , Hrafn og Halldór og fékk þá til liðs við sig .
Þeir eru vel kunnir tölvuforritun .
" Forritið einfaldar fyrirtækjum að fylgjast með samkeppni .
Notandinn byrjar á því að skrá sig inn á okkar síðu .
Síðan fer hann inn á heimasíðu samkeppnisfyrirtækis og skráir hvar verðupplýsingar birtast .
Þar með getur hann fylgst með þróun á verðinu .
Upplýsingunum má hlaða inn á okkar vefsíðu eða tölvuhugbúnað fyrirtækisins .
Nákvæmni upplýsinganna veltur á hve virkt samkeppnisfyrirtækið er að skrá upplýsingar á heimasíðu sína .
" Arnar segir að lykilatriði sé að forritið er einfalt .
" Það tekur aðeins tvær mínútur að læra á forritið .
Einfalt viðmót er okkar forskot á önnur sambærileg fyrirtæki .
" Skyhook Skráningarforrit fyrir flugvirkja Forrit sem fer á flug Gísli Haukur Þorvaldsson er pappírsflugvirki .
Hann sér um að halda utan um pappírana fyrir flugvirkjana og skrifa verkferlana utan um reglugerðir Evrópusambandsins .
Ný reglugerð kemst í gagnið 1. ágúst 2012 .
Hún krefur flugvirkja um að halda utan um reynslu sína og þjálfun til þess að missa ekki skírteinin sín sem gefa þeim leyfi að skrifa út flugvélar .
Reglugerðin tilgreinir að til þess að flugvirki hafi leyfi til þess að skrifa flugvél út verði hann að hafa unnið á henni á síðustu tveimur árum í að minnsta kosti sex mánuði .
Í reglugerðinni er hins vegar ekki tilgreint hvernig skráningin eigi að fara fram .
Gísli Haukur sá tækifæri þegar tilkynnt var um reglugerðina .
" Þetta er skráningarforrit fyrir flugvirkja sem heitir Mymxlog .
Það heldur upp á upplýsingarnar og lætur þá vita ef það styttist í að þeir missi leyfin , " segir Gísli Haukur .
Forritið er komið í notkun en tvö hundruð flugvirkjar eru notendur síðunnar .
Fyrirtækið er í örum vexti .
" Leyfin eru mikilvæg fyrir flugvirkja .
Ef þeir missa leyfi eru þeir verðminni .
" Startup Vill Sprota tölvuleikur Leikur sem útvíkkar Linkedin Indverjinn Ashwin Bhambri var að vinna í Austur-Evrópu fyrir fjórum mánuðum að öðru sprotafyrirtæki .
Erfiðlega gekk að ná sambandi við fjárfesta .
Þá kviknaði hugmyndin um frumkvöðlatölvuleik .
" Notendur skrá sig inn annaðhvort sem sprotafyrirtæki eða fjárfestir .
Þar með myndast samband milli aðila , " segir hann .
" Notendur fá sýndarpeninga í upphaf leiks .
Þeir geta síðan ávaxtað þá fjárhæð með fjárfestingum .
" Bhambri vonar að leikurinn geti einnig myndað raunveruleg sambönd milli fjárfesta og frumkvöðla .
Hann hafði samband við forstjóra samskiptavefsíðunnar Linkedin sem leist vel á verkefnið , en hann sér möguleika á að leikurinn geti útvíkkað not Linkedin .
Bhambri fann Start-up Reykjavík á vefnum .
Hann er mjög hrifinn af íslenska frumkvöðlaheiminum .
" Samfélagið er opið fyrir frumkvöðlum .
Þetta er því frábært tækifæri fyrir okkur .
" Eskitech Lyfjaskammtari Með gulleggið að vopni Ingunn Ýr Guðbrandsdóttir er ein af sex útskriftarnemum í verkfræði sem unnu Gulleggið í mars .
" Við þekkjum öll til sjúklinga sem að taka lyfin sín vitlaust .
Við leituðum lausna á vandamálinu og svarið okkar var sjálfvirkur lyfjaskammtari fyrir lyfjaskömmtunarrúllur .
Skammtarinn deilir einum skammti í einu og kemur þannig í veg fyrir rugling .
Hann lætur vita með ljós- og hljóðmerki og sendir sms-skilaboð til sjúklingsins , aðstandenda eða umönnunaraðila ef skammturinn er ekki fjarlægður , " segir Ingunn Ýr .
Áætlað er að fimmtíu prósent fólks taki lyfin sín rangt .
Það má til dæmis rekja fjórðung allra sjúkrahúsinnlagna aldraðra til þessa .
Það kostar heilbrigðiskerfið háar fjárhæðir , er skaðlegt heilsu sjúklinganna og veldur aðstandendum áhyggjum .
" Í sumar vinnur fyrirtækið að gerð virkrar frumgerðar .
Á fyrsta ársfjórðungi 2013 eiga fyrstu skammtararnir að fara í notkun hjá sjúklingum .
Okkar markmið er að varan sé einföld í notkun og henti öllum .
" Stream Tags Kvikmyndaforrit Safnað í sarpinn Óskar Örn Arnarson er útskrifaður úr Kvikmyndaskóla Íslands .
Fyrir ári kviknaði hugmyndin um kvikmyndaupplýsingaforrit hjá honum og vinum hans .
Forritið býður notendum félagskap við áhorf kvikmynda og er kvikmyndaupplýsinga veita .
" Kvikmyndaáhorfandinn getur gefið ummæli á atriði í myndinni .
Ummælin birtast síðan vinum hans þegar þeir horfa á sömu atriði .
Þannig horfir fólk saman á kvikmyndir án þess að vera í sama herbergi , jafnvel ekki einu sinni á sömu öld , " segir Óskar Örn .
Forritið er hannað fyrir spjaldtölvur .
Áhorfandi hefur spjaldtölvuna við höndina en hún veit hvar kvikmyndin er staðsett og gefur allar upplýsingar um viðkomandi atriði , t.d. upplýsingar um tónlistina , klæðnaðinn eða leikarana .
Óskar segir að forritið sé enn á byrjunarstigi en frumgerð verði tilbúin eftir að Startup Reykjavík-verkefninu lýkur .
" Við byrjum á vinsælustu kvikmyndunum en munum smám saman færa út kvíarnar .
Okkar markaður liggur þó aðallega erlendis .
" Live Shuttle Deiling rauntímareynslu Í kringum hnöttinn á nokkrum sekúndum Erling Gudjohnsen og fimm manna teymið í Live Shuttle eru búnir að vinna að hugmyndinni í hálft ár .
" Þetta er forrit í snjallsíma sem býður fólki að deila reynslu sinni í rauntíma , " segir Erling .
Notendur skrá sig inn í forritið og taka ljósmyndir .
Forritið finnur út hvar myndin er tekin og merkir hana við viðburð eða staðsetningu .
Viðburðirnir geta verið hvað sem er .
Það má vera fjölskyldumynd úr Þórsmörk , mynd af eldgosi , stríðsátökum eða tónleikum .
Þannig er fólki hinum megin á hnettinum gefinn kostur á að upplifa atburðina í rauntíma í gegnum reynslu þeirra sem eru á svæðinu .
" Til að byrja með munum við einbeita okkur að stórum viðburðum .
Við vorum til dæmis í samvinnu við Bestu útihátíðina .
Framtíðarmarkmið er að fá það marga notendur að hægt sé að upplifa helstu viðburði um alla heimsbyggðina í rauntíma .
" Guitarparty Kennsla , söngvasafn og gítarforrit Söngvasafn í símann Arnar Tumi Þorsteinsson stofnaði fyrirtækið ásamt tveimur vinum sínum fyrir fjórum árum .
" Sævar , gítarleikari fyrirtækisins , var orðinn hundleiður á því að safna lögum í möppur .
Hann hafði samband við mig og Kjartan og í sameiningu stofnuðum við vefsíðu með lagasafni , " segir Arnar Tumi .
" Okkar sérstaða felst í nánu samstarfi við Stef .
Tónlistarmennirnir græða á því að vinna með okkur og eru því viljugir til þess að hjálpa okkur að bæta í safnið .
" Í dag eru um 3.000 lög á vefsíðunni .
Fyrirtækið er í örum vexti en nýlega bættist við gítarkennsla og símaforrit við þjónustuna .
" Þorgils Björgvinsson kennir á gítar .
Hann flytur lögin en nemendur geta fylgst með spilamennskunni frá þremur sjónarhornum .
Símaforritið er söngbók í símann sem er tilvalin í partí .
Í stað þess að þurfa að deila einni söngbók með gestunum geta nú notendur forritsins skráð sig inn í sameiginlega söngbók .
Þeir sem eru skráðir inn í forritið geta valið lögin í partíinu .
Þar með eru allir gestirnir komnir með eigin söngbók í símann og geta tekið undir sönginn .
" Heilsufar Skráning heilsufars Við hestaheilsu Rúnar Júlíusson stofnaði vefsíðuna heilsufar.is ásamt bróður sínum fyrir ári .
" Við bræðurnir stóðum okkur að því að vera alltaf að leita að heilsufarsupplýsingum , okkar og barnanna okkar .
Við fórum að velta því fyrir okkur af hverju við héldum ekki betur utan um þessar upplýsingar .
Við höldum vel upp á fjármálin okkar .
Heilsa skiptir ekki minna máli , " segir Rúnar .
Bræðurnir veltu því fyrir sér af hverju , í heilsuþenkjandi samfélagi , væri ekki til forrit til þess að halda upp á upplýsingarnar .
Þeir eru báðir tölvunarfræðingar og tóku því málin í eigin hendur .
" Frumgerð kemur á vefinn í haust .
Hún er ætluð foreldrum til þess að halda upp á upplýsingar um börnin , gagnlegar og skemmtilegar grunnupplýsingar til dæmis bólusetningar , ofnæmi , hæð og þyngd .
Það er svo aldrei að vita hvað framtíðin ber í skauti sér .
Við munum halda áfram að þróa vefinn og munum brátt bjóða fullorðnum sömu þjónustu .
" When gone Minningarveggur á vefsíðu Skilaboð að handan Sveinn Kristjánsson greindist með heilaæxli árið 2009 .
Það var aðeins tíu dögum fyrir fæðingu dóttur hans .
Þrátt fyrir að læknarnir væru svartsýnir náði Sveinn fullum bata .
Áfallið kenndi Sveini að líf er ekki sjálfgefið .
Hugmyndin um vefsíðuna , whengone.com , kviknaði eftir veikindin .
Hann velti því fyrir sér hvernig létta mætti aðstandendum áfallið sem fylgir því að missa ástvin .
" Þegar ég fékk hugmyndina hafði ég samband við Kristján hjá Innovit .
Hann benti mér á frumkvöðlahelgi sem þeir voru að halda á Höfn í Hornafirði .
Ég sótti hana og eftir það var ekki aftur snúið , " segir hann .
Á vefsíðu Sveins skráir fólk upplýsingar á lokaðan minningarvegg sem það vill koma til ástvina eftir að það fellur frá .
Upplýsingarnar eru sendar á viðkomandi nokkrum vikum eftir fráfallið .
" Vefsíðan er ætluð öllum .
Hún hentar einkar vel fyrir sjúklinga á líknardeild , fólk í áhættustörfum eða eldra fólk sem vill fara yfir æviskeið sitt .
Þannig gefst þeim tækifæri á að tengjast komandi kynslóðum .
" Vefsíðunni er einnig ætlað að breyta hugsunargangi .
" Ég vona að ég sé að gera heiminn örlítið betri með þessari þjónustu .
Þarna er rúm fyrir einlægni .
" 