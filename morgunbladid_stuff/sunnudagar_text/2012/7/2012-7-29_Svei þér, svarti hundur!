Í áratugi hefur hann verið holdgervingur heilbrigðis , hreysti og almenns hressleika í rokkheimum .
Selt ógrynni platna , malað gull og fyllt íþróttaleikvanga oftar en flestir aðrir .
Úthaldið er raunar með ólíkindum , hann hefur sjaldan verið vinsælli en einmitt nú , orðinn 62 ára .
Í því ljósi brá mörgum í vikunni þegar bandaríski tónlistarmaðurinn Bruce Springsteen upplýsti að hann hefði glímt við þunglyndi undanfarin þrjátíu ár og sætt meðferð hjá sérfræðingum af þeim sökum .
Hann fer sannarlega ekki í manngreinarálit , svarti hundurinn .
Springsteen ræddi í fyrsta skipti opinberlega um veikindi sín í tímaritinu The New Yorker í vikunni .
Spurður hvers vegna honum hefði tekist að halda þessu leyndu fyrir heiminum svo lengi sagði hann skýringuna að hluta liggja í því að hann hefði aldrei neytt fíkniefna .
" Mín vandamál voru aldrei eins augljós og fíkniefni , " trúði Springsteen David Remnick ritstjóra The New Yorker fyrir .
" Það bar minna á þeim .
Vandamál þessi voru eigi að síður alveg jafnsnúin , fóru bara ekki eins hátt .
" En hvernig fer maður sem glímt hefur svona lengi við depurð og þunglyndi að því að rífa sig upp til að standa á sviði í þrjá tíma í senn , frammi fyrir þúsundum og tugum þúsunda , kvöld eftir kvöld ? " Það er eins með alla listamenn , vegna þyngsla sögunnar og sjálfsfyrirlitningarinnar er enginn staður betri en sviðið til að má sjálfan sig út ...
Þar er maður laus við sjálfan sig í þessa klukkutíma sem tónleikarnir standa yfir og raddirnar í höfðinu á manni þagna , einfaldlega þagna .
Það er ekkert pláss fyrir þær .
Það er bara ein rödd , sú sem þú syngur með , " upplýsir Springsteen .
Fleira þarf til , alltént sagði samstarfsmaður Springsteens til fjölda ára , Steve van Zandt , nýlega við rokktímaritið Rolling Stone að lykillinn að velgengni og úthaldi vinar síns væri öðru fremur heilbrigt líferni .
" Hann notar ekki fíkniefni , hugsar um mataræðið og stundar líkamsrækt .
Þess vegna rokkar hann ennþá , 62 ára gamall .
" Einmitt það , hægt er að finna verri meðul við þunglyndi en hreyfingu og reglusemi .
Í umfjöllun The New Yorker kemur fram að Springsteen hafi verið svo illa haldinn af þunglyndinu meðan hann vann að breiðskífu sinni Nebraska árið 1982 að hann hafi verið í sjálfsvígshugleiðingum .
" Þunglyndið vakti ekki óhug , út af fyrir sig , " segir vinur og ævisöguritari Springsteens , Dave Marsh .
" Hann var í geimflaugarferð , úr engu í eitthvað , og nú var verið að taka hann í gegn dag sem nótt .
Við þær aðstæður fyllast menn efasemdum um eigið ágæti .
" Springsteen viðurkennir einmitt að hafa verið grátt leikinn af sjálfsfyrirlitningu og sjálfshatri .
" Greiningin hefur staðið yfir í þrjátíu ár og ég hugsa stöðugt , ég kann ekki að meta það sem ég sé og kann ekki að meta neitt sem ég geri .
Ég verð að breyta sjálfum mér , gerbreyta sjálfum mér .
" En í því ástandi er líka fólginn styrkur .
" Ég þekki engan listamann sem gengur ekki fyrir því eldsneyti .
Ef maður er yfir sig ánægður með það sem maður er að gera endist maður ekki lengi .
Brando hefði ekki leikið .
Dylan hefði aldrei samið Like a Rolling Stone og James Brown hefði aldrei brostið í " unh " .
Þar er hvatinn , ég verð að endurnýja mig , bæinn minn , hlustendahópinn minn .
" Ótrúlegar vinsældir Bruce Springsteen fæddist í New Jersey í Bandaríkjunum 23. september 1949 .
Hann sló í gegn snemma á áttunda áratugnum og hefur haldið vinsældum sínum allar götur síðan .
Springsteen hefur komið tíu plötum á topp bandaríska vinsældalistans , þeirra á meðal The River ( 1980 ) , Born in the USA ( 1984 ) , The Rising ( 2002 ) , Working on a Dream ( 2009 ) og Wrecking Ball ( 2012 ) .
Hlédrægt alþýðuskáld Bruce Springsteen ólst sjálfur upp við kröpp kjör og hefur oftar en ekki gert aðstæður fólks sem á erfitt uppdráttar í lífinu að yrkisefni , sannkölluð alþýðuhetja .
Hann þótti hlédrægur í æsku og kunni best við sig með gítar í hendi .
Átrúnaðargoð hans á þeim tíma var Elvis nokkur Presley .
Eftir að Springsteen sló í gegn flutti hann til Los Angeles en fann sig aldrei almennilega þar um slóðir .
Eftir að hann tók saman við seinni eiginkonu sína , Patti Scialfa , fyrir rúmum tveimur áratugum flutti hann aftur búferlum til New Jersey til að stofna fjölskyldu .
Þau eiga þrjú börn saman , fædd 1990 , 1991 og 1994 .
Fjölskyldan lifir rólegu lífi á hestabúgarði , fjarri " papparössum " þessa heims .
Springsteen hefur aldrei verið elskur að fjölmiðlum og blaðamannafundurinn sem hann hélt til að kynna hálfleikssýninguna á Super Bowl 2009 mun hafa verið sá fyrsti sinnar tegundar í aldarfjórðung .
Heldur hefur hann þó fjölgað viðtölum á allra seinustu árum og þar með veitt betri innsýn í sitt líf .
