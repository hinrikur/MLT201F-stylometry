Fyrir mörgum árum var ég á ferðlagi í Wales .
Á dagskrá var að skoða foss nokkurn sem ég er löngu búinn að gleyma hvað heitir .
Hinu hef ég ekki gleymt að ég þurfti að greiða aðgangseyri að fossinum .
Ekki var þetta svo há upphæð að hún skipti verulegu máli og ekki tel ég mig vera nískari á eyrinn en gerist og gengur .
En ég man samræður okkar ferðafélaganna eftir að hafa skoðað fossinn .
Við vorum á einu máli um að þetta hefði verið óttaleg spræna .
Ekki man ég hvort við höfðum á orði að fossinn hefði ekki verið peninganna virði .
Hitt er ljóst að eitthvað óeðlilegt þótti okkur hafa átt sér stað .
Undur náttúrunnar ættum við öll en rukkunin hefði fært okkur inn í manngerðan heim viðskipta .
Síðan hef ég alltaf lagst gegn því að selja aðgang að náttúrunni .
Allt öðru máli gegnir um þjónustu sem veitt er .
Mín vegna má rukka fyrir hana .
Það er náttúrlega gert óbeint .
Bílafyrirtækið sem flytur fólk að Gullfossi selur þessa náttúruperlu óbeint .
Og hvers vegna ekki rukka fyrir salernisaðstöðu ? Það gæti þó haft ýmsa ókosti í för með sér .
Félítið fólk kynni að leita á vit móður jarðar með erindi sín og sama kynni að eiga við um níska ferðalanga .
Hjá sumu fólki á aðhaldssemi sér engin takmörk .
Þess vegna er skynsamlegast að rukka þar sem enginn kemst undan og það er með almennri gjaldtöku , t.d. við komu til landsins .
Þetta er vissulega sú braut sem við höfum verið að feta okkur inn á .
Á einhvern hátt verður að fjármagna veitta þjónustu .
Kostnaðarsamasta þjónustan er þegar eitthvað fer úrskeiðis , þegar fólk lendir í hremmingum , týnist eða slasast og kalla þarf út björgunarlið .
Stundum heyrast þær raddir að rukka beri hinn týnda eða slasaða .
Það má aldrei gerast .
Það má ekki eyðileggja þetta stolt okkar Íslendinga .
Björgunarsveitir okkar hafa unnið ófá afreksverkin .
Meira og minna í sjálfboðastarfi .
Ef við ætlum ekki að rukka fyrir þjónustu björgunarsveitanna , en jafnframt tryggja þeim afbragðs búnað þurfum við líka að sjá til þess að þær fái nægilegt fjármagn til kaupa á tækjum og tólum með öðrum hætti .
Ég minnist sænskra hjóna sem í fyrra misstu son sinn á Sólheimajökli .
Þau þökkuðu björgunarsveitunum íslensku fyrir leitina að syni sínum .
Aðstæður höfðu verið erfiðar en kraftur leitarmanna ótrúlegur .
Enginn hafði talið neitt eftir sér og aldrei var minnst á kostnað , hvað þá rukkun .
Einmitt þetta – fórnarlundina og hjálpsemina dásömuðu hin syrgjandi hjón .
Ef aðeins væri leitað þeirra sem hefðu tryggingakort upp á vasann eða gætu borgað beint liti málið öðru vísi út .
Ef hringt væri í aðstandendur og þeir spurðir hvort þeir vildu leggja inn pant eins og stundum gerist nánast af skurðarborðinu á bandarískum spítölum , er hætt við að glansinn færi af öllu saman .
Óttaleg spræna var jú sagt eftir skoðunarferðina að fossinum í Wales .
Hughrifin skipta máli ! Allt þetta kallar á yfirvegaða umræðu og stöðugt endurmat .
Ágangurinn á landið er sums staðar þegar orðinn of mikill .
Það er hægt að ofbeita á landi þótt sauðkindin komi hvergi nærri .
Mikill fjöldi ferðamanna kallar á aukna þjónustu sem aftur kallar á aukið fjármagn .
Við þurfum að skoða gagnrýnið hina efnahagslegu hlið ferðamennskunnar , hvernig við getum best tryggt stöðu fyrirtækja í ferðaþjónustu svo og samfélagsins sem veitir margvíslega þjónustu – allt þetta þó með það í huga að landið verði aðgengilegt efnalitlu fólki ekkert síður en efnafólki .
Hingað til hafa Íslendingar glaðst yfir því að fá fleiri ferðamenn með hverju árinu .
Kannski er kominn tími til að hugsa meira um gæði en magn og að landinu verði hlíft eins og kostur er .
Þetta krefst jafnvægislistar .
Annars vegar er að varðveita hið ósnotna , hins vegar að nýta náttúruna í atvinnuskyni .
Ef við ekki gerum það gera það aðrir .
Og okkar hlutskipti verður hráefna-nýlendunnar .
Kannski er það ekkert sérstaklega snjallt að fá erlendan auðjöfur til að byggja risahótel á Grímsstöðum á Fjöllum til að geta selt öllum þúsundunum , sem þangað koma , einsemdina í Herðubreiðarlindum – kyrrð öræfanna , sem okkur hefur hingað til þótt svo mikilvægt að varðveita .
