Ingibjörg Pétursdóttur stendur vaktina sem hótelstjóri í Hótel Flatey .
Þetta er sjöunda árið í röð sem Ingibjörg sér um rekstur þessa fallega og vinalega hótels í eyju sem er mikil náttúruparadís enda vinsæll viðkomustaður fuglaskoðenda og náttúruunnenda .
" Örfáir búa í Flatey allan ársins hring og flest húsin eru sumarhús en á sumrin breytist Flatey í þorp og mikill vinskapur myndast milli fólksins í þorpinu , " segir Ingibjörg .
" Hingað kemur alls kyns fólk , bæði Íslendingar og útlendingar , og finnur sálarfrið og ró í náttúrunni .
Einn gestanna , frönsk kona , tók mig afsíðis á dögunum og sagði með tárin í augunum : " Gerirðu þér grein fyrir því að þetta er alveg einstakur staður , hér er algerlega ósnert náttúra .
Við eigum ekki lengur svona staði í Frakklandi .
Passið þið staðinn ykkar .
" " Alls vinna um átta manns á Hótel Flatey sem er opið þrjá mánuði á ári , frá júní til loka ágústs .
" Við sem vinnum á hótelinu þessa þrjá mánuði missum að mestu af þjóðfélagsumræðunni og söknum þess ekki , " segir Ingibjörg .
" Hér ræðum við um það hverjir koma í þorpið og hvaða ferðamenn eru á hótelinu .
Hér er það sem þarf en ekkert sjónvarp , ekkert útvarp , engin blöð og lítið rafmagn .
Við eldum á gasi og pössum vatnið og látum það ekki renna að óþörfu .
Við höfum samt alveg nóg .
Hér er matur eldaður frá grunni , við notum ekki duft í pokum .
Við erum á eyju þar sem er engin verslun og verðum að vera útsjónarsöm , stundum er eitthvað ekki til og þá verður að finna eitthvað annað í staðinn .
Eldhúsið er nokkuð opið og gestir koma þangað inn , þakka fyrir matinn og spjalla við kokkinn .
Við horfum oft út um gluggann þegar við erum að vinna og getum fylgst með vel fuglalífinu.Við tölum mikið um fugla , hvort þeir hafi nóg að borða og hvernig gangi að koma ungunum upp .
Ef ungarnir komast ekki upp þá grátum við í eldhúsinu .
Endur og æðarfugl leggja alltaf af stað með sjö til níu stykki og svo sjáum við daginn eftir að ungarnir eru bara fjórir og svo kannski bara tveir .
Stundum ruglast ungarnir og koma sér fyrir í öðrum hóp og þá sjáum við kannski kollu koma syndandi með fimmtán stykki .
" Frá Íslandi til Frakklands og aftur heim Segðu mér frá uppruna þínum .
" Ég ólst upp í Vesturbænum .
Foreldrar mínir eru Sigríður Guðmundsdóttir og Pétur O. Nikulásson .
Pabbi var heildsali , og mamma hjálpaði honum heilmikið þegar hann var að stofna fyrirtæki sitt .
Áhugi minn á matargerð kemur úr móðurætt .
Móðursystir mín var flinkasti kokkur sem ég hef kynnst .
Hún las sér til og prófaði ýmislegt sen þá var ekki til siðs í matargerð og kenndi mér til dæmis að maður ætti ekki að mauksjóða kjöt , eins og var alltof algengt á þeim tíma .
Mamma er líka ákaflega góður kokkur og þau pabbi voru mikið í útilegum og tóku oft lítinn heitreykingaofn með sér og reyktu silung og lax , sem var nýjung á þeim tíma .
Ég var tólf ára þegar ég fór í sveit í Skáleyjar á Breiðafirði ásamt vinkonu minni og við höfðum viðkomu í Flatey .
Þá sá ég eyjuna í fyrsta sinn .
Í Flatey tók fullorðin kona á peysufötum á móti okkur .
Hún bauð okkur inn í húsið sitt þar sem beið okkar hlaðborð með hnallþórum og alls kyns góðgæti .
En við vorum svo sjóveikar að við gátum ekki borðað eina pönnuköku .
Frá þessu húsi sem konan bauð okkur inn í var innangengt í Gunnlaugshús sem seinna varð húsið mitt .
Eftir viðkomu í Flatey fórum við með litlum báti í Skáleyjar .
Þá voru tveir bóndabæir í Skáleyjum og við vinkonurnar vorum báðar í norðurbænum , hjá Júlíönu og Guðmundi sem voru foreldrar Hafsteins sem er bóndi í Flatey .
Um sumarið voru fjórtán börn í eyjunni .
Okkur krökkunum fannst mjög gaman og ævintýralegt að vera á eyju .
Við reyndum að gera gagn og ég held að við höfum gert það .
" Hvert stefndirðu sem ung kona ? " Ég ætlaði að verða hjúkrunarkona og allt sem ég gerði miðaðist við það .
Ég stefndi á Hjúkrunarskólann og var með einkunnir til að komast þar inn án þess að taka inntökupróf en uppfyllti ekki skilyrði um lágmarksaldur .
Ég var að bíða eftir því að ná tilskildum aldri til að komast inn í skólann þegar ég kynntist fyrri manninum mínum sem er Frakki .
Hann var að læra læknisfræði .
Við giftumst og ég gleymdi skólanum og flutti til Frakklands átján ára gömul .
Svo kom ég í heimsókn til Íslands og fékk símtal um að það væri búið að samþykkja að veita mér inngöngu í skólann .
En þá var það of seint , ég var gift kona , búsett í Frakklandi .
Ég eignaðist fyrsta barnið mitt tveimur dögum áður en ég varð nítján ára .
Svo kom annað barn og ég bjó í Frakklandi næstu þrettán árin .
Við bjuggum í Suður-Frakklandi þar sem var dásamlegt að vera .
Þar var ákaflega fallegt og alltaf gott veður .
Einstaka sinnum fæ ég heimþrá til Frakklands .
Ég var þar svo lengi að ég festi að vissu leyti rætur þar .
Þegar ég fer þangað líður mér ekki alveg eins og ég sé að koma heim því heima verður alltaf Ísland , en Frakkland er næsti bær við .
Ég hef góðar tilfinningar til Frakklands , þar leið mér vel og ég sé ekki eftir einum einasta degi sem ég bjó þar .
Svo skildum við hjónin .
Auðvitað var erfitt að skilja , rífa börnin upp með rótum og fara heim aftur .
Ég vissi að það yrði erfitt að vera einstæð móðir í Frakklandi og kaus að fara heim , þannig valdi ég auðveldari leiðina .
Ég saknaði Íslands og taldi að krakkarnir yrðu hamingjusamari á Íslandi .
Það er meira frjálsræði fyrir börn á Íslandi en í Frakklandi og ég kann betur við íslenskar uppeldisaðferðir en franskar .
Frönsk börn þurfa að lúta mörgum reglum og í frönskum barnaskólum ríkir nokkur strangleiki og þar þykir yfirleitt ekkert tiltökumál að slá á fingur barna með reglustiku .
Ég fór heim með börnin og gerði þau íslensk , svona eins og hægt var því þau eru alltaf hálffrönsk .
Strákurinn minn býr á Íslandi en stelpan mín býr í Kaupmannahöfn .
Svo kynntist ég seinni manni mínum , Þorsteini Bergssyni , og við eigum eitt barn í saman og hann á eitt fyrir þannig að samtals eigum við fullt af börnum og barnabörnum .
" Þú varst mjög ung þegar þú giftist í fyrra skiptið , var munur að gifta sig aftur nokkru eldri ? " Þetta voru mjög ólíkir menn en auðvitað var allt öðruvísi að gifta sig átján ára en þrítug , vera komin með lífsreynslu og búin að eiga börn .
Í seinna skiptið gætti ég þess að nefna það við manninn minn áður en við fórum að búa að ég ætlaði ekki að taka að mér öll heimilisstörf , þar yrði að vera nokkurn veginn jöfn skipting .
Þegar ég bjó í Frakklandi var ætlast til að konur sæju um heimilisstörfin , þótt það sé að breytast með yngri kynslóð .
Margar konur þekkja það þegar karlmaður segir : " Það vantar salt .
" Saltið er kannski tvo metra frá honum en samt ætlast hann til að konan standi upp og sæki það og rétti honum .
Ég benti bara og sagði : Það er þarna , náðu bara í það .
" Brennandi áhugi Hvernig kom það svo til að þú gerðist hótelhaldari í Flatey ? " Ég hef mikinn áhuga á mat og hef unnið við matreiðslu og rak í fjögur ár veitingastaðinn Mensa á horni Austurstrætis og Lækjargötu .
Á sínum tíma hafði verið þar Mensa Academica , matstofa sem nemendur í Latínuskólanum nýttu sér .
Orðið mensa greip mig strax , en það þýðir matborð , og mensa er til í Frakklandi og öllum latínumælandi löndum .
Reksturinn gekk vel en þegar ég eignaðist Berg , þriðja barnið mitt , var álagið ansi mikið og ég gerði bókhaldið á nóttunni .
Ég hætti rekstrinum en sé um veisluþjónustu undir nafni Mensu sem ég loka á sumrin til að vera hér í Flatey og held svo áfram að sinna veisluþjónustunni á veturna .
Þannir að ég skipti reglulega milli 101 og náttúrunnar .
Maðurinn minn , Þorsteinn Bergsson , er framkvæmdastjóri Minjaverndar og á eitt elsta húsið í Flatey með systur sinni .
Í fríum fórum við út í Flatey og í huganum sá ég alltaf fyrir mér hótel á eyjunni .
Frá upphafi hugsaði ég : Hér er frábær staður til að reka gistiheimili og veitingastað .
En það var ekki í boði .
Þarna var fyrir lítill veitingastaður , Vogur , en þegar hann hætti snögglega starfsemi þá var ljóst að einhver aðstaða þyrfti að rísa fyrir ferðamenn .
Þá fékkst fjármagn frá Minjavernd til að endurgera gömul hús , þar á meðal hús sem nú tilheyra hótelinu .
Alltaf varð þorpið fallegra en þessi uppbygging kostaði mikið .
Minjavernd fær aldrei til baka það sem lagt hefur verið í húsin en þessi uppbygging er hugsjón ekki gróðastarfsemi .
Við hjónin höfum bæði mikinn áhuga á gömlum húsum og munum og því að viðhalda því gamla .
Í hótelinu er mikill sammtíningur gamalla og nýrra muna , það er í anda Flateyjar .
Þegar ég hætti rekstri Mensu geymdi ég marga gamla muni sem þar höfðu verið og gat nýtt þá á hótelinu .
Engin herbergi eru eins en saman mynda þau ansi góða heild .
Við erum sex sem rekum hótelið og rekstur þess er fyrst og fremst ástríða , annars gætum við þetta ekki .
Það er einungis opið þrjá mánuði á ári þannig að þetta getur aldrei orðið gróðafyrirtæki nema opnunartíminn verði framlengdur .
Mig langar til þess og ég held að það sé hægt að fá ferðamenn til að koma hingað á öllum tíma árs .
Ég kem hér að vetri til og þá eru engin fuglahljóð heldur algjör þögn og það er unaðslegt að horfa upp í himininn og sjá stjörnur og norðurljós .
Krakkar sem koma hingað að vetri til leggjast alltaf á bakið og horfa upp í himininn .
Það er eitthvað hér í náttúrunni í Flatey sem gefur meiri kraft og orku en annars staðar .
Við sem vinnum hérna fyllum okkur allt sumarið af orku .
Við förum reglulega á sérstakan stað sem heitir Svínabæli og gerum jógaæfingar .
Við lesum öll mikið .
Ég var að klára Hvernig ég kynntist fiskunum efir Ota Pavel , sem er ótrúlega góð bók og svo er ég með Gamlingjann á náttborðinu .
Í Flatey lesa allir og skiptast svo á góðum bókum .
Um leið og fólk hefur ekki útvarp og sjónvarp þá grípur það bók .
" Ætlarðu að halda áfram að standa vaktina á hótelinu í Flatey næstu árin ? " Það hefur gefið mér ánægju og lífsfyllingu að vinna hér í Flatey og gera það sem mér finnst fallegt og skemmtilegt .
Ég veit samt ekki hvað ég endist .
Stundum stend ég sautján tíma vaktir og til að þola það þarf að hafa sterk bein og gott skap .
En áhuginn er brennandi og ég er ekki enn orðin lúin .
" 