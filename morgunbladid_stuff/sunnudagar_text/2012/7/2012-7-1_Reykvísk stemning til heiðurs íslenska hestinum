Hátíð íslenska hestsins stendur nú sem hæst í Víðidal í Reykjavík , sjálft Landsmót hestamanna .
Þetta er í annað sinn sem mótið er haldið í höfuðborginni ; sitt sýnist hverjum um staðarvalið , umgjörð og aðbúnað .
Andi rómantíkurinnar og sveitasælunnar hefur svifið yfir landsmótinu enda var það fyrst haldið árið 1950 í náttúruparadísinni á Þingvöllum .
Margt hefur breyst í áranna rás , tímarnir breytast og mennirnir fylgja óhjákvæmilega með .
Í þá daga tíðkaðist að fara ríðandi á mót og fólk miklaði ekki fyrir sér að koma hvaðanæva af landinu til þess eins að sjá fallegustu og fljótustu hesta þess tíma .
Íslenski hesturinn býr enn yfir þessu mikla aðdráttarafli og sækja aðdáendur hans hann heim úr öllum heimshornum og fer þeim fjölgandi ef eitthvað er .
Á fyrsta landsmótinu voru sýnd 133 kynbótahross , gæðingar og kappreiðahross .
Í dag er hrossafjöldinn kominn í þúsund , knaparnir um 600 og áætlaður fólksfjöldi er um 15 þúsund á svæðið .
Aðbúnaðurinn er hlaðinn nútímaþægindum og hvarflar hugurinn óhjákvæmilega aftur í tímann til Þingvalla þar sem hestarnir voru á beit og menn gistu í tjöldum .
Umstangið í kringum hestamennskuna hefur breyst og sést varla hestur í braut nema hófhlífar séu á fótum hans , nú hvítar í stað rauðra og knapinn í hvítum buxum og dökkum jakka í stað köflótts fatnaðar í jarðlitum .
Sjaldnast hvarflar hugurinn að vinnunni sem stendur á bak við sýningu hests og manns þegar horft er á fallegan gæðing liðast um völlinn .
Parið fær nokkrar mínútur til umráða eða jafnvel sekúndur til að sýna hvað í þeim býr og gjarnan liggur margra ára þrotlaus vinna að baki .
Skin og skúrir skiptast á , sigrar og töp .
Reykvísk stemning liggur í loftinu erilsöm og hlaðin nútíma þægindum .
Svæðið vel skipulagt , blóm , flaggstangir , nóg að bíta og brenna fyrir alla og rennandi vatnssalerni við hvert fótmál .
Mikill hraði og erill er á svæðinu og glöggt auga greinir betur það sem stendur á bak við leiðina á toppinn .
Því er ekki að neita að fjallasýnin í Skagafirði er óneitanlega fegurri en blokkirnar í Breiðholtinu .
thorunn@mbl.is 