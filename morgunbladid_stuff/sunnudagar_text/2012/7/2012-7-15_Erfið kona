Hin bandaríska Lillian Hellman hefur verið sögð mesta kvenleikritaskáld 20. aldar .
Hún er meðal annars höfundur leikritanna The Little Foxes , Watch on the Rhine , The Children ' s Hour og Toys in the Attic , sem öll voru síðan kvikmynduð og skörtuðu stjörnum á borð við Bette Davis , Audrey Hepburn og Shirley MacLaine sem allar sýndu afbragðsleik í bitastæðum kvenhlutverkum sem Hellman var svo lagin við að skapa .
Endurminningabók Hellman , Pentimento , varð árið 1977 að kvikmyndinni Julia en þar fór Jane Fonda með hlutverk Hellman , Jason Robards lék ástmann hennar , Dashiell Hammett , og Vanessa Redgrave hlaut Óskarsverðlaun fyrir leik sinn sem Julia , vinkonan sem Hellman sagðist hafa átt , en átti reyndar aldrei .
Hellman var einstaklega mótsagnakenndur persónuleiki , stálgreind , hugrökk , ósvífin , duttlungafull og afar hégómleg en gat verið einstaklega skemmtileg .
Ný ævisaga hennar leit nýlega dagsins ljós og höfundurinn er Alice Kessler-Harris sem nálgast viðfangsefni sín iðulega út frá kynjafræði .
Segja má að þessi nýja bók sé ekki hefðbundin ævisaga því höfundur einbeitir sér að því að fjalla um líf Hellman í tengslum við strauma og stefnur á 20. öld .
Titill ævisögunnar er A Difficult Woman ( Erfið kona ) en Hellman var ekki beinlínis ljúflingur .
Hún fæddist árið 1905 og hálfþrítug , þá gift kona , hitti hún glæpasagnahöfundinn og drykkjumanninn Dashiell Hammett , höfund Möltufálkans og fleiri góðra bóka .
Hann var kvæntur en þau áttu í ástarsambandi sem stóð með hléum allt þar til hann lést þrjátíu árum síðar .
Hún skrifaði einstaklega fallega um samband þeirra í dásamlega vel skrifaðri endurminningabók sinni .
Það var Hammett sem gaf henni hugmynd að leikriti um tvær kennslukonur sem illa þenkjandi nemandi sakar ranglega um að eiga í ástarsambandi .
Leikritið sló í gegn og Hellman fylgdi því eftir með öðrum afbragðsleikritum .
Hellman var einarður talsmaður málfrelsis og barðist gegn fasisma en hún var einnig kommúnisti sem árið 1937 lýsti því yfir að Moskvuréttarhöldin hefðu verið nauðsynlegur þáttur í þróun lýðræðis innan Sovétríkjanna .
Ævisagnahöfundur hennar skautar nokkuð létt yfir þessa furðulegu yfirlýsingu og segir hana skiljanlega í ljósi aðstæðna .
Árið 1950 sýndi Hellman mikið hugrekki þegar hún neitaði að bera vitni fyrir óamerísku nefndinni og nefna nöfn gamalla félaga sinna sem flokka mætti sem kommúnista .
Hún sagði : " Það að særa saklaust fólk sem ég þekkti á árum áður einungis til að bjarga sjálfri mér er að mínu mati ómannlegt , siðlaust og óheiðarlegt .
Ég get ekki sniðið samvisku mína að nýjustu tísku .
" Árið 1979 sagði rithöfundurinn Mary McCarthy í frægu sjónvarpsviðtali að Hellman væri skelfilega ofmetin og slæmur og óheiðarlegur rithöfundur .
" Allt sem hún skrifar er lygi , " sagði McCarthy .
Hellman sem var vellauðug fór í meiðyrðamál við McCarthy sem var ekki sérlega vel stæð og krafðist hárra skaðabóta en lést meðan málið var enn fyrir dómstólum .
Málsóknin snerist reyndar í höndum hennar því alls kyns rannsóknir hófust á sannleiksgildi endurminninga hennar og þær leiddu í ljós að hún fór æði frjálslega með staðreyndir og skáldaði óspart , þar á meðal um eigin hetjuháðir í baráttu við nasismann .
Orðspor hennar beið verulegan hnekki .
Sjálf varði hún sig með því að sannleikurinn væri svo miklu meira en það sem raunveruleikinn gæfi til kynna .
Hellman var merkileg kona , afar fær leikritahöfundur og einstaklega sterkur persónuleiki en um leið var hún afar mótsagnakennd sem gerir hana að einkar áhugaverðu viðfangsefni í ævisögu .
